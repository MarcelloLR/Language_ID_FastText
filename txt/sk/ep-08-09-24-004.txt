<CHAPTER ID="004">
Priority Európskeho parlamentu pre legislatívny program a program práce Komisie na rok 2009 (rozprava) 
<SPEAKER ID="008" NAME="Predseda">
Ďalším bodom programu je rozprava o prioritách Európskeho parlamentu pre legislatívny program a program práce Komisie na rok 2009.
<SPEAKER ID="009" NAME="Hartmut Nassauer">
v mene skupiny PPE-DE. - (DE) Vážený pán predseda, dámy a páni, dnes ráno budeme diskutovať o legislatívnom programe a programe práce Komisie na budúci rok, rok 2009, ktorý je volebným rokom. Na budúci rok sa bude voliť nový Parlament a zostaví sa nová Komisia. Nikoho pozícia nie je istá - ani pozícia komisárov ani pozícia predsedu Komisie, ktorý tu nanešťastie dnes nemôže byť, aby osobne predstavil svoj program.
<P>
Počas každého volebného roka sme v pokušení vyhovieť všetkým voličom - za predpokladu, že vieme, čo chcú alebo aspoň čo by mali chcieť. Naskytá sa teda otázka, ako by sa Európska únia mala prezentovať občanom Európy v budúcom roku? Našou úlohou, rovnako ako úlohou všetkých politikov, je pokúsiť sa reagovať na starosti občanov. Európska únia má na to jedinečnú príležitosť. Disponujeme mnohými spôsobmi ako odpovedať na potreby a záujmy občanov.
<P>
Jedným zo základných záujmov človeka v celej histórii ľudstva bol mier a Európska únia zabezpečuje mier v Európe už niekoľko desaťročí. Vieme nájsť odpovede na hrozby prichádzajúce zvonka, ako medzinárodný terorizmus alebo konanie veľkých susedských štátov, ktoré príležitostne šliapu po pravidlách medzinárodného práva. Môžeme prispieť k zaisteniu bezpečných a trvalo udržateľných dodávok energie pre Európu, pričom pre ochranu klímy urobíme všetko, čo je v našich silách. Uvoľnením rastového potenciálu nášho úspešného európskeho hospodárstva môžeme zaisťovať sociálnu bezpečnosť a spravodlivosť v Európe, zabezpečovať inovácie a konkurencieschopnosť európskeho hospodárstva a tým vytvárať a chrániť pracovné miesta. Európa sa môže stať bezpečným útočiskom v meniacom sa svete. O podrobnostiach k týmto témam vás moji kolegovia poslanci budú informovať o chvíľu.
<P>
Aké sú predpoklady úspešnej akcie v Európskej únii? Chcel by som spomenúť najmä tieto dva: po prvé potrebujeme vhodné inštitučné základy, to jednoznačne znamená Lisabonskú zmluvu. Zmluva vytvorí viac transparentnosti a demokracie a zvýši schopnosť Európskej únie konať, čím umožní, aby efektívnejšie vykonávala svoje funkcie. Môžeme iba apelovať na občanov Írska, aby prehodnotili svoj postoj k Lisabonskej zmluve. Zdieľam množstvo kritiky týkajúcej sa Európskej únie, nemôžeme však prehliadnuť skutočnosť, že práve táto zmluva poskytuje riešenia mnohých bodov, ktorých sa kritika týka. Preto potrebujeme Lisabonskú zmluvu.
<P>
Po druhé však potrebujeme aj podporu občanov Európskej únie, ktorá klesla na alarmujúcu úroveň. Prejavilo sa to v referendách vo Francúzsku, Holandsku a napokon, ale nielen v Írsku. Nie je to o tom, či potrebujeme viac alebo menej Európy, ako som nedávno povedal predsedovi Komisie. Skutočnou otázkou je, kde Európu potrebujeme a kde nie. O tomto treba rozhodnúť. Dovoľte mi uviesť príklad - priznávam, že toto je môj veľmi obľúbený príklad - ochrana pôdy nie je témou, ktorou sa musíme zaoberať na celoeurópskej úrovni. Ochrana pôdy vyžaduje prácu, ale nevytvára pracovné miesta. Preto Európa bude mať úspech a získa podporu, ak bude konať v prípadoch, keď bude konanie Spoločenstva nevyhnutne potrebné a keď akcia na celoeurópskej úrovni prinesie viac než konanie na národnej úrovni.
<P>
Preto by Komisia podľa môjho názoru mala v budúcom roku pri svojom konaní prikladať viac dôležitosti subsidiarite. Zvýši sa tým akceptácia Európy a možno nás všetkých bude voliť viac občanov Európskej únie než v posledných voľbách.
<SPEAKER ID="010" NAME="Hannes Swoboda">
v mene skupiny PSE. - (DE) Vážený pán predseda, pani podpredsedníčka, v posledných rokoch odviedla európska Komisia v mnohých oblastiach, najmä v oblasti politiky ochrany životného prostredia a klímy, vynikajúcu prácu a my tu v Parlamente premieňame výsledky jej práce na legislatívu. Veľké nedostatky však vidíme v oblasti vývoja spoločného trhu, najmä vo vzťahu k sociálnej dimenzii.
<P>
Súčasná finančná kríza je dostatočným dôvodom na prediskutovanie tejto tematiky a v kontexte správy pána Rasmussena sme tak aj urobili. Nie iba ja a moja skupina, ale istotne aj mnohí iní sú hlboko sklamaní tým, čo tu povedal - alebo nepovedal - komisár McCreevy. To je hlavný problém.
<P>
Ak si prečítame titulné články ktorýchkoľvek dnešných konzervatívnych novín, či už Financial Times alebo Frankfurter Allgemeine, uvidíme, že titulky by bola mohla napísať skupina socialistov tohto Parlamentu, ale nie predseda Komisie a určite nie pán McCreevy.
<P>
Napríklad Financial Times mali nasledujúce hlavné titulky:
<P>
"Modern history's greatest regulatory failure (Najväčšie zlyhanie regulácie v modernej histórii)" alebo "After the crash: why global capitalism needs global rules (Po krachu: prečo globálny kapitalizmus potrebuje globálne pravidlá)".
<P>
Kým dielo The Golden Calf (Zlaté teľa) umelca Damiena Hirsta lámalo rekordy aukčných siení, finančné inštitúcie zaznamenali rekordné straty, čo vyvolalo nasledujúci komentár vo Financial Times:
<P>
"How we were all blinded by the golden calf (Ako nás všetkých zaslepilo zlaté teľa)".
<P>
(DE) Toto, žiaľ, platí pre Komisiu, aspoň pre tých členov Komisie, ktorí by mali byť zodpovední za tieto záležitosti. Šéfredaktor denníka Frankfurter Allgemeine Zeitung, Frank Schirrmacher, ktorý ani zďaleka nie je ľavicovo orientovaný, napísal: "Neoliberálna ideológia vytvorila rozumovú a náhodne šťastnú súvislosť jednotlivca s globalizáciou, založenú výlučne na ekonomických základoch" a sťažuje sa na "samodeštrukciu kázania o sociálnom blahu".
<P>
Bolo by pekné, ak by sme aspoň kúsok z toho boli našli v slovách predsedu Komisie alebo v slovách komisára McCreevyho. Nežiadam napokon priveľa ľavičiarskej kritiky ani sebakritiky, opakovane však požadujeme, ako aj Martin Schulz nedávno veľmi jasne povedal, posilnenie sociálnej dimenzie a preskúmanie sociálneho dosahu všetkých projektov Komisie. Toto sa, žiaľ, ešte stále nedeje V tejto oblasti nemáme od Komisie žiadnu odpoveď.
<P>
Žiadame tiež silnejšiu spoločnú hospodársku politiku v Európe, ktorá by nám pomohla zmierniť alebo odvrátiť ten druh krízy, ktorý k nám teraz prichádza zo Spojených štátov. Aj v tomto prípade sa prejavilo nekonanie Komisie. Ďalšia oblasť, v ktorej Komisia zlyhala - mrzí ma, že adresujem moje poznámky vám, keďže viem, že s tým nemôžete veľa spraviť - je neschopnosť urobiť dobrovoľne niečo s narastajúcou nerovnosťou v Európe alebo podnietiť vlády jednotlivých štátov, aby začali konať. Dnes popoludní budeme diskutovať o tejto téme v súvislosti s energetickou chudobou, čo je ďalšia téma, ktorú sme opakovanie vznášali a od Komisie sme nedostali žiadnu odpoveď, ktorá na tomto poli ešte len musí priniesť nejaké skutočné iniciatívy.
<P>
Je neprijateľné, aby Komisia, ktorá sa z princípu zasadzuje za začlenenie a sociálnu spravodlivosť, stála bokom a prizerala sa narastajúcej sociálnej nerovnosti počas tejto špecifickej fázy hospodárskeho a spoločenského života. Toto je neprijateľné a my by sme to nemali akceptovať.
<P>
Občania Európskej únie od Komisie očakávajú, že bude ich potreby a starosti brať vážne, poskytne vhodné návrhy a bude konať ako morálna autorita najmä v kontexte finančnej krízy. Zaujatie jasného stanoviska by sa nemalo nechávať na francúzskeho prezidenta, pána Sarkozyho, z titulu úradujúceho predsedu Rady. Toto jasné stanovisko by malo prísť od Komisie, predsedu Komisie a príslušného komisára.
<P>
Pani podpredsedníčka, vy sa skutočne výrečne snažíte informovať občanov o práci Komisie a my si vašu snahu ceníme a plne vás v nej podporujeme. Nejde však iba o formu, ale aj o obsah. Komisári vám musia poskytnúť zodpovedajúci obsah. Sociálne trhové hospodárstvo vám poskytuje primálo obsahu, pokiaľ ide o finančnú krízu, reguláciu a sociálny rozmer. Z tohto dôvodu sa vám to často bude pred občanmi ťažko hodnoverne obhajovať.
<P>
Hovoríme "áno" ekologickej reštrukturalizácii nášho hospodárstva a našej spoločnosti, v tejto oblasti sme úplne na vašej strane a pretavíme to aj do činov. Dôrazne vás však žiadam: musíme urobiť krok vzad - alebo to môžeme nazvať aj krokom vpred - smerom k politikám sociálnej zodpovednosti a to sa týka aj Komisie, pretože to, čo dostávame, je primálo a prichádza to prineskoro. Chcel by som vás poprosiť, aby sa táto situácia v najbližších mesiacoch napravila.
<SPEAKER ID="015" NAME="Silvana Koch-Mehrin">
v mene skupiny ALDE. - (DE) Vážený pán predseda, vážená pani podpredsedníčka, budúci rok 2009 je skutočne veľmi dôležitým rokom pre Európsku úniu, keďže je to rok, v ktorom sa uskutočnia európske voľby, a ešte všeobecnejšie, v ktorom sa musí zodpovedať hlavná otázka týkajúca sa budúceho smerovania Európskej únie.
<P>
Voľby sa uskutočnia: to je to, čo vieme, ale to, čo ešte nevieme, je presná základňa, na ktorej budeme spolu následne pracovať. To je otázka, na ktorú naši občania celkom oprávnene očakávajú odpoveď. Z pohľadu európskych inštitúcií, ako si predstavujeme budúcnosť Európy?
<P>
Legislatívny plán práce Komisie, samozrejme, poskytuje príležitosť poskytnúť komplexnú odpoveď na túto otázku. Preto sme sa ako Parlament rozhodli stanoviť si naše vlastné požiadavky na plán práce Komisie ešte skôr, ako nám ho Komisia predstaví a my naň budeme reagovať.
<P>
Európska únia čelí týmto hlavným problémom, ktoré majú priamy význam pre jej budúcnosť. Čo táto budúcnosť prinesie? Zároveň sa vo svete deje toľko vecí, ktoré priamo ovplyvňujú občanov v ich každodennom živote, ako je napríklad zvyšovanie cien energie a finančná kríza. Potrebujeme jasnú odpoveď Európy na objasnenie toho, ako im Európska únia plánuje čeliť. Práve preto potrebujeme presvedčenie a vodcovstvo.
<P>
Preto je pre Európsku komisiu dôležité veľmi jasne stanoviť, ako plánuje reagovať na tieto krízy, a vo svojom pláne práce presne definovať, v čom musia spočívať jej politické priority.
<P>
V tomto smere je, z nášho pohľadu, veľmi dôležité, aby Komisia pamätala na konkurencieschopnosť Európskej únie. Na neustále sa globalizujúcom trhu je pre nás dôležité definovať konkurencieschopnosť ako jednu z našich trvalých politických priorít.
<P>
K ďalším aspektom, ktoré sú však rovnako dôležité, patrí posilňovanie a ochrana občianskych práv, rozvoj výskumu a nájdenie riešenia otázky zmeny klímy. Toto sú ďalšie problematiky, ktoré sú už mnohé roky v Parlamente veľmi dôležitou témou. Tieto oblasti by Komisia mala definovať a, predovšetkým, zabezpečiť, aby Európa bola schopná prisvojiť si zásluhy za všetky dosiahnuté úspechy. Často sa totiž stáva, že ak sa niečo dosiahne celkom v súlade so záujmom a v prospech občanov, zásluhy si prisvojujú členské štáty. Chcela by som, aby tomu Komisia venovala v budúcnosti väčšiu pozornosť.
<P>
V tomto ohľade som veľmi rada, že vás tu dnes vidím, pani podpredsedníčka. Sú tu medzi nami jeden alebo dvaja kolegovia, poslanci Parlamentu, ktorí sa musia zmieriť s tým, že predseda Komisie, pán Barroso, má na dnes iný program. Teší ma, že ste dnes tu, pani podpredsedníčka, keďže ste zodpovedná za podnecovanie komunikácie v Európskej únii, čo môže predstavovať príležitosť, aby sa o dnešnej téme - hlavne o pláne práce Komisie - plne diskutovalo takisto aj v národných parlamentoch, aby už od začiatku pôsobil medzi nami tento druh vzájomnej interakcie. V dolnej komore nemeckého parlamentu (Bundestag) sa práve toto deje vo väčšine výborov, ale je to niečo, čo by malo byť bezpochyby súčasťou programu plenárneho zasadania národných parlamentov v celej Európe.
<P>
Prišla hodina Európy: aspoň by to malo byť zrejmé. Čelíme svetovým výzvam a Európa nemá inú možnosť, len nájsť spoločnú odpoveď.
<SPEAKER ID="016" NAME="Eva Lichtenberger">
v mene skupiny Verts/ALE. - (DE) Vážený pán predseda, kolegovia, dámy a páni, členovia Komisie, diskusia o pláne práce je, ako vždy, chvíľou pravdy. Práve tu vidíme, že verejné vyjadrenia pri toľkých rozličných príležitostiach majú skutočný význam. Ak sa však pozrieme na plán detailnejšie, je, nanešťastie, zrejmé, že sa tieto oznámenia neberú do úvahy, hlavne pokiaľ ide o finančnú perspektívu či budúce plánovanie Komisie.
<P>
Máme pred sebou program o ochrane klímy, ktorý dokazuje, že by sa konferencia v Bali nikdy neuskutočnila, keby Európa na seba nevzala úlohu kľúčového priekopníka, ktorý odvracia nebezpečenstvá zmeny klímy na celosvetovej úrovni. Automobilový priemysel spomalil a Komisia len sedí so založenými rukami a prizerá sa. Členské štáty dostali svoju príležitosť, čím sa umožnilo, aby podkopávali jeden druhého pri zavádzaní stále nižších environmentálnych noriem pre vlastné priemysly a poskytovaní stále väčších výsad svojim vlastným automobilovým výrobcom.
<P>
Nanešťastie sme svedkami toho, že sa celoplošne to isté deje vo všetkých odvetviach priemyslu. Ako vždy sa pozornosť upiera na jadrovú energiu: priemysel, ktorý plytvá kapacitami, financiami a energiou. Hoci Európa má inovatívne odvetvie obnoviteľných zdrojov energie, na európskej úrovni existuje len malý priestor na zachovanie tohto odvetvia po tom, ako oznámila svoje záväzky a rozdelila svoje finančné zdroje a plánovanie inam. Toto je celkom neprijateľné. Ak máme zostať vedúcim predstaviteľom na trhu, musíme odoslať jasný a jednoznačný odkaz, a to znamená stanovenie priority tam, kde je to potrebné.
<P>
Rovnaký problém máme, nanešťastie, aj pokiaľ ide o zamestnanecké vzťahy. Tu by som chcela podčiarknuť jeden problém: smernica o pracovnom čase, ktorá sa teraz schválila a pri ktorej sa jasne urobili značné ústupky. Je to facka po tvári pre všetkých našich mladých ľudí, ktorí si chcú sami vybudovať svoju budúcnosť. Takto by sme s našimi pracujúcimi nemali zaobchádzať.
<P>
Nakoniec tu máme rozpravu o finančných trhoch. Môžem len súhlasiť s tým, čo povedal predchádzajúci rečník, pán Swoboda. Poslední existujúci zástancovia samoregulácie finančných trhov sú tu, v tomto Parlamente. Dokonca aj v Spojených štátoch sa uvažuje o reguláciách, ale na tejto strane Atlantiku sa zdá, že my predstierame, že sa toto všetko stane z vlastnej vôle. Mali by sme naznačiť svoju ochotu vytvoriť zdravý rámec, aby sa naše finančné trhy už viac nevyvíjali tým istým smerom ako predtým, keď sa nezmyselným finančným produktom dávala prednosť pred zdravou hospodárskou politikou. Z môjho pohľadu je celý tento program obrovským sklamaním.
<SPEAKER ID="017" NAME="Ilda Figueiredo">
v mene skupiny GUE/NGL. - (PT) Vážený pán predseda, práve v tejto veľmi znepokojujúcej kritickej chvíli, keď ľud Európy a svet čelí zásadným problémom, je neprijateľné, že Európska komisia ešte stále nepredstavila žiadne návrhy, ako skončiť s politikami, ktoré túto sociálnu situáciu ešte zhoršili, zvýšili nezamestnanosť a nestabilnú a úboho platenú prácu, zapríčinili finančnú, potravinovú a energetickú krízu - ktoré obzvlášť postihujú hospodársky slabšie krajiny a najzraniteľnejšie časti spoločnosti - a zvýšili militarizáciu medzinárodných vzťahov so všetkými nebezpečenstvami, ktoré toto všetko predstavuje pre svetový mier.
<P>
Napriek tomu, že Európska komisia vie o existencii jasnej opozície a odporu zo strany pracovníkov, spotrebiteľov a používateľov verejných služieb, pokiaľ ide o privatizáciu a liberalizáciu, nespravodlivé reformy zdravotného a sociálneho zabezpečenia a stále rastúce rozdeľovanie zisku pre hospodárske a finančné skupiny, čím sa zhoršujú spoločenské nerovnosti, stále trvá na zachovaní a pokračovaní tých istých nástrojov a politík, ktoré viedli k tejto situácii, obzvlášť Paktu stability a jeho nerozumných kritérií, liberálnej lisabonskej stratégie a falošnej nezávislosti Európskej centrálnej banky. Trvá na návrhoch neprijateľných smerníc, ako je napríklad smernica o pracovnom čase.
<P>
V tomto období sa musí priorita klásť na zastavenie procesu ratifikácie návrhu Lisabonskej zmluvy a na rešpektovanie demokracie a výsledku írskeho referenda, ktoré bolo nezávislým rozhodnutím ľudu, ako to bolo v prípade identického výsledku vo Francúzsku a v Holandsku. Nastal čas pre vedúcich predstaviteľov Európskej únie, aby sa poučili z týchto hlasovaní a z opozície a odporu pracujúcich a občanov voči neoliberálnym, militaristickým a antidemokratickým politikám.
<P>
V tejto chvíli sa priorita musí klásť na vytvorenie osobitných návrhov, ako sú napríklad v návrhu uznesenia našej skupiny vrátane návrhov týkajúcich sa zrušenia Paktu stability a ukončenia privatizácie a liberalizácie spolu s monetárnou politikou a inou orientáciou Európskej centrálnej banky, aby sa mohla klásť priorita na zamestnanosť s právami, na odstránenie chudoby a na sociálnu spravodlivosť aj prostredníctvom paktu pokroku a sociálneho rozvoja. Potrebujeme dať našim občanom nádej, vytvárať pracovné miesta s právami pre mladých ľudí a zabezpečovať rovnosť pre ženy a rovnaké práva pre ženy.
<SPEAKER ID="018" NAME="Graham Booth">
v mene skupiny IND/DEM. - Vážený pán predseda, celý program o zmene klímy dal Európskej únii ďalšiu výhovorku, aby si mohla popreťahovať svaly a ukázať svetu, aké je to všetko dôležité, a tvrdiť, že ide o problematiku, ktorú nemôžu vyriešiť národné štáty samy. Slogan "20 - 20 - 20" je typickým príkladom chytľavej frázy, s akou treba pracovať: 20 % energie v EÚ z obnoviteľných zdrojov energie a 20 % zníženie emisie uhlíka, a to všetko do roku 2020. Ale chýba nám tu jeden dôležitý bod: je toto všetko potrebné?
<P>
Medzinárodný panel pre zmenu klímy (IPCC) nám nedávno oznámil, že sa 2 500 vedcov zhodlo na tom, že CO2 je zodpovedný za globálne otepľovanie a že my ľudia sme vinníkmi. Tento názor potvrdil aj neblaho vychýrený film Ala Gora. Odvtedy však už viac ako 30 500 vedcov a klimatológov podpísalo Oregonskú petíciu a Manhattanskú deklaráciu, ktoré priamo napádajú závery IPCC s niektorými veľmi presvedčivými dôkazmi. Takže, zatiaľ čo sme nútení veriť IPCC s 2 500 vedcami, tvrdí sa, že máme celkom ignorovať 30 500 vedcov, ktorí nám prezentujú rozdielny obraz.
<P>
EÚ presviedča národy celého sveta, aby utrácali miliardy peňazí daňových poplatníkov v tom istom období, keď svet čelí závažným finančným problémom, a na niečo, čo nemusí byť vôbec potrebné, ale môže sa celkom dobre ukázať ako kontraproduktívne, ak sa posledný dôkaz o globálnom ochladení ukáže pravdivý. Musíme viesť celkom otvorenú diskusiu a presne dokázať, kto má pravdu. Čoho by sa mali báť zástancovia názoru IPCC?
<P>
Bezpochyby radi počujete, že toto je môj celkom posledný prejav v Parlamente, keďže po tomto zasadnutí odchádzam do dôchodku.
<SPEAKER ID="019" NAME="Sergej Kozlík" AFFILIATION="NI">
(SK) S navrhovaným uznesením Európskeho parlamentu o politickej stratégii Komisie na rok 2009 je možné v princípe súhlasiť ako s dokumentom, ktorý túto stratégiu vhodne prehlbuje.
<P>
Osobitne by som chcel vyzdvihnúť komplexnosť, ktorou uznesenie Parlamentu zvýrazňuje význam zabezpečenia stability finančných trhov a uspokojenia spotrebiteľov počas súčasnej finančnej krízy. Je nepochybné, že je potrebné vypracovať kontrolné opatrenia tak, aby sa zvýšila transparentnosť investorov, zlepšili sa normy pre oceňovanie, dohľad nad obozretnosťou podnikania a úloha ratingových agentúr. Komisia musí vypracovať podrobný plán, aby sa dosiahlo zlepšenie právnych predpisov o finančných službách, revízia smerníc o činnosti úverových inštitúcií a kapitálovej primeranosti. Tým je možné dosiahnuť zlepšenie rámca finančného dohľadu a zvýšiť dôveru účastníkov trhu.
<P>
V článku 27 uznesenia je správne obsiahnutá výzva adresovaná Komisii, aby zvážila, aké prechodné opatrenia by sa mali prijať v oblasti spravodlivosti a vnútorných vecí, pokiaľ nenadobudne platnosť Lisabonská zmluva. Ak však situácia, že Lisabonská zmluva do volieb 2009 nenadobudne platnosť, skutočne nastane, mala by mať spomínaná výzva pre Komisiu oveľa širší rámec. Ináč našu milú Európsku komisiu nachytá reálny život na hruškách.
<SPEAKER ID="020" NAME="Ryszard Czarnecki">
v mene skupiny UEN. - (PL) Vážený pán predseda, dovoľte mi položiť Parlamentu jednu otázku. O čom vlastne je legislatívna práca Parlamentu a návrhy Komisie? Odpoveďou je, že majú vytvárať autoritu medzi Európanmi, medzi ľuďmi, ktorí sú občanmi členských štátov Európskej únie. Som pevne presvedčený, že by sa Parlament a Európska komisia mali zamerať na legislatívnu prácu spojenú s vytváraním pracovných miest a podporou hospodárskeho rastu. Zvýšiť autoritu inštitúcií Únie môžeme len ukazovaním toho, že Európska únia a jej štruktúry majú blízko k ľuďom. A táto posledná záležitosť sa v posledných rokoch nejakým spôsobom oslabila.
<P>
Z môjho pohľadu nie je našou hlavnou prioritou ratifikácia Lisabonskej zmluvy. Namiesto toho by sme sa mali zamerať radšej na to, aby sme úplne objasnili občanom Únie, že chceme vytvárať vyššiu zamestnanosť a že nás zaujímajú existujúce pracovné miesta. Takisto existuje problém počítačovej kriminality, čo je celkom nový problém postihujúci mnohých ľudí. Pokiaľ ide o priority, žiadam o vytvorenie vhodnej hierarchie. Ja momentálne žiadnu hierarchiu vytvoriť nedokážem.
<SPEAKER ID="021" NAME="Margot Wallström">
podpredsedníčka Komisie. - Vážený pán predseda, dovoľte mi najskôr poďakovať Parlamentu za to, že prijal môj návrh vytvoriť z medziinštitucionálneho dialógu o pláne práce Komisie širšie politické využitie pri zaangažovaní politických skupín, plenárnej schôdze a výborov. Myslím, že vaše prejavy tomu zatiaľ dali dobrý začiatok.
<P>
Tohtoročný plán práce je posledným plánom tejto Komisie a vypracoval sa za veľmi špeciálnych a osobitných okolností: pokračovanie vojny v Gruzínsku, situácia v našom susedstve, neistota týkajúca sa Lisabonskej zmluvy po írskom "nie", vzrastanie cien palív a komodít, zvyšovanie cien potravín, inflácia ohrozujúca kúpnu silu a v neposlednom rade - a to ste spomenuli všetci - finančná kríza, ktorá zasahuje banky a ostatné úverové inštitúcie.
<P>
Nie je potrebné vám pripomínať, že to, čo urobíme v prvej polovici budúceho roka, takisto pripraví pôdu pre európske voľby. Preto sme minulý rok vo svojej prezentácii ročnej politickej stratégie podčiarkli úmysel zachovať svoju ambíciu odovzdávať Európu výsledkov a prinášať konkrétne prínosy našim občanom.
<P>
Hlavné politické priority, ktoré komisia pána Barrosa navrhovala pre budúci rok, sú stále štruktúrované okolo piatich pilierov, ale okolnosti sa zmenili a teraz čelíme novým a naliehavým otázkam.
<P>
Prvý pilier tvorí podpora udržateľného rozvoja a zamestnanosti. Viac ako kedykoľvek predtým potrebujeme vyriešiť súčasné obavy: čo môžeme urobiť, aby sme oživili rast, zamestnanosť a sociálnu stabilitu v období rastúcej inflácie, čo môžeme urobiť na zlepšenie finančnej stability pri upevňovaní a budovaní nástrojov, ktoré má Únia k dispozícii a ktoré má k dispozícii takisto Komisia, to je všetko dôležitá diskusia. Ako viete, finančná kríza je každý týždeň takisto hlavným bodom nášho programu a stanovili sme si niečo ako plán, ale takisto sme diskutovali o príprave návrhu úverových požiadaviek pre banky, aby sa sprísnili existujúce pravidlá. Pripravujeme aj návrh na reguláciu ratingových agentúr, ktoré, ako viete, zohrali veľmi vážnu úlohu na finančných trhoch, ako aj v tejto kríze. Samozrejme, myslíme si, že veľmi dôležitú úlohu takisto zohrávajú dobre premyslené návrhy pri zabezpečení toho, že sa dokážeme vyrovnať s následkami finančnej krízy. Takže sme aktívni a budeme v tom pokračovať. Ďalšou obavou je to, čo môžeme urobiť, aby sme zareagovali na rast cien ropy, potravín a komodít. Našou prácou nie je každodenný mikromanažment, ale na jednotnom trhu sa potrebujeme pozorne pozerať na to, ako môžeme priniesť dlhodobú stabilitu do finančného systému. Toto je prvý pilier.
<P>
Druhé hlavné úsilie sa vloží do podpory prechodu na nízkoemisné hospodárstvo, efektívne z hľadiska zdrojov. Zasadnutie v Kodani bude hlavným svetovým stretnutím s cieľom dosiahnuť dohodu o globálnej zmene klímy pre obdobie po roku 2012, po Kjótskom protokole. Európa si musí dobre pripraviť základy a takisto udržať svoju úlohu priekopníka v oblasti zmeny klímy. Budeme tiež musieť pokračovať v práci na tom, ako pomôcť pri prispôsobovaní sa vplyvu zmeny klímy, aby sme tak mohli byť vedúcimi predstaviteľmi pri rozvoji inteligentného rastu.
<P>
Tretí pilier je spojený so spoločnou prisťahovaleckou politikou. Po svojom oznámení z júna chceme zrealizovať spoločnú prisťahovaleckú politiku, ako aj pracovať na pakte o prisťahovalectve, a budeme sa musieť pohnúť ďalej od paktov k činom, ak chceme, aby sa stala skutočnosťou.
<P>
Vo štvrtom pilieri ide o to, ako zamerať naše úsilie na výkon politiky, ktorá v prvom rade myslí na našich občanov. Revidovaný sociálny program a stratégia EÚ v oblasti zdravia takisto pomôžu nasmerovať našu činnosť v tejto oblasti, ako aj odpovedať na otázku, ako môžeme ďalej posilniť práva spotrebiteľov.
<P>
Nakoniec budeme smerovať k svojmu cieľu - upevňovať úlohu Európy ako globálneho partnera. Na vonkajšom poli sú dobre známe naše úlohy na rok 2009: postup rozširovania, vzťahy s našimi susedmi, osud rokovaní v Dauhe, zlepšenie našich záznamov o rozvojovej pomoci a vytvorenie plnej spolupráce s novou administratívou Spojených štátov.
<P>
Táto rozprava znamená, že Parlament je už od začiatku do plánu zapojený, keďže ten ešte neexistuje, takže toto berieme ako prínos do našej diskusie a vaše návrhy zoberieme do úvahy. Na druhej strane, aby sme boli dôveryhodní a mali skutočný vplyv, zameranie pozornosti na požiadavky Parlamentu voči Komisii sa musí zachovať, a to najmä v roku 2009. Na rozličných stranách tohto Parlamentu máte rozdielne názory na to, ako by sme mali stanoviť priority na nasledujúci rok.
<P>
Dúfam, že väčšina z nás bude súhlasiť s tým, že musíme pracovať spolu, aby sme vytvorili pozitívny program na rok 2009, ktorý sa zameria na hlavné princípy. Myslím, že musíme brať do úvahy len tie iniciatívy, ktoré naozaj môžu priniesť rozdiel. Okrem toho, že naše návrhy musíme pozorne zvážiť, potrebujeme ich aj správne oznámiť, aby si občania Európy mohli vytvoriť prijateľný názor na to, čo Európa robí a čo môže pre nich urobiť.
<P>
Takže som vďačná, že sa táto rozprava odohráva v tom istom období, keď tento plán pripravujeme. Plánujeme ho prijať budúci mesiac a predstaviť ho 19. novembra na plenárnom zasadnutí za prítomnosti celého kolégia. Dobre som zvážila vaše názory, takže si môžete byť istí, že nám pomôžu vybudovať plán práce s konkrétnymi iniciatívami, ktoré prinesú skutočnú a konkrétnu zmenu pre európskych občanov.
<SPEAKER ID="022" NAME="Piia-Noora Kauppi" AFFILIATION="PPE-DE">
Vážený pán predseda, ako už povedal pán Nassauer, skupina PPE-DE je veľmi spokojná s obsahom ročného legislatívneho plánu. Myslím si, že vďaka zdokonaleniu procesu sa už Parlament mohol zapojiť, vďaka čomu bolo pre nás všetkých jednoduchšie zlepšiť ročný legislatívny plán.
<P>
Ako zástupkyňa Výboru pre hospodárske a menové veci by som sa rada zamerala na váš prvý pilier - rast, zamestnanosť a európska konkurencieschopnosť. Myslím si, že kľúčovým faktorom je to, ako reagujeme na finančnú krízu. V skupine PPE-DE veríme, že keďže sme už v Európe zaviedli celkom dobré právne predpisy, všetko, čo teraz robíme, by sa malo zakladať na existujúcich právnych predpisoch a ich zlepšovaní. Nevidíme potrebu veľmi radikálnej reorganizácie v Európe. V prvom rade si myslíme, že by sa mali zvážiť nezáväzné opatrenia, pretože to je takisto najúčinnejší spôsob, ako reagovať na svetové problémy. Finančné trhy sú veľmi globálne a nemôžeme konať v Európe tak, ako keby sme sa nachádzali vo vákuu. Takisto veríme, že v súčasnom regulačnom a dozornom rámci, tzv. Lamfalussyho rámci, existuje veľa zlepšení a prácu Komisie v tejto oblasti celkom podporujeme.
<P>
Druhou problematikou je zmena klímy. Zmena klímy ovplyvní rast a zamestnanosť v Európe. Nemali by sme mať fundamentalistický pohľad na zmenu klímy spočívajúci v tom, že Európa musí teraz konať a urobiť všetko naraz bez podpory zvyšku sveta. Tridsať percent emisií, hoci by sme šli až tak ďaleko, nie je stále dosť na to, aby sme zastavili zmenu klímy. Potrebujeme svetovú, účinnú dohodu a tá bude pravdepodobne výsledkom rokovaní v Kodani. Dovtedy by sme nemali trestať samých seba. Nemali by sme príliš trestať európsku konkurencieschopnosť, ale zaujať realistický prístup k politikám zmeny klímy v Európe.
<P>
Nakoniec, môj tretí bod sa týka malých a stredných podnikov (MSP). MSP sú kľúčom európskeho rastu. V sociálnom balíku by sme napríklad vždy mali brať do úvahy ich názory na to, ako vnímajú prostredie sociálneho rámca v Európe. Sociálny balík by nemal predstavovať príťaž pre európske malé a stredne veľké podniky.
<SPEAKER ID="023" NAME="Jan Andersson" AFFILIATION="PSE">
(SV) Vážený pán predseda, chcem sa zamerať na sociálnu EÚ. Keď sa prijal sociálny program, povedali sme si, že je to príliš málo a príliš neskoro. Keď sa teraz pozrieme na plán práce Komisie a takisto na spoločné uznesenie, vidíme, že problematika zamestnanosti a sociálnych záležitostí nepatrí k našim najvyšším prioritám. Je to priorita pre ľudí, ale nie pre Komisiu. To nie je v súlade s požiadavkami obyčajných ľudí.
<P>
Pokiaľ ide o uznesenie zo strany sociálnych demokratov, máme niekoľko otázok. Jedna sa týka ľudí s netypickými zamestnaniami, skupiny, ktorá neustále rastie, a potreby toho, aby sa ľuďom s netypickým zamestnaním poskytla náležitá ochrana. Ľudí, ktorí sú zraniteľní a postihnutí bezdôvodným prepustením. Na spoločnom trhu práce pre nich musia existovať minimálne normy. Takisto sa musíme znovu pozrieť na Európsky fond na prispôsobenie sa globalizácii a zistiť, či môžeme ďalej zlepšovať vyhliadky tých, ktorých postihla nezamestnanosť z dôvodu reštrukturalizácie, aby tak mohli absolvovať školenia a nájsť si nové zamestnania. V oblasti pracovných podmienok máme niekoľko návrhov.
<P>
Nakoniec by som chcel položiť otázku, o ktorej sme diskutovali v pondelok vo Výbore pre zamestnanosť a sociálne veci. Na základe rozsudkov Súdneho dvora ES sa dnes ľudia veľmi obávajú toho, že v EÚ nastane sociálny dumping a že sa to stane jej politikou. Uspeli sme pri vypracovaní návrhov na spustenie Smernice o vysielaní pracovníkov, aby sa zaručilo rovnaké zaobchádzanie a aby sa do primárneho práva zaviedla zásada toho, že základné práva, ako je napríklad právo štrajku, nie sú podriadené slobode pohybu. Dúfam, že Komisia sa tým teraz bude zaoberať. Je dobré vedieť, že organizujete fórum, ale takisto musíte predstaviť konkrétne návrhy, ako predchádzať sociálnemu dumpingu a poskytovať pracovníkom primerané mzdy a primerané pracovné podmienky.
<SPEAKER ID="024" NAME="Diana Wallis" AFFILIATION="ALDE">
Vážený pán predseda, keď sme naposledy viedli túto diskusiu o pláne práce s komisárom Barrosom, povedala som, že je dobré, že sa Komisia snažila vyhnúť tomu, čo som nazvala diagnózou "koniec obdobia". Pre Parlament je to však pred európskymi voľbami veľmi zložité. Každá skupina bude chcieť zanechať svoju stopu na pláne, ktorý bude pokračovať. Je to len prirodzené, ale takisto sa musíme snažiť a hovoriť s vami v tejto diskusii jedným hlasom, aby sme do toho priniesli určitú zrozumiteľnosť. Zistíte, že skupina liberálov a demokratov sa pridala k spoločnému uzneseniu, ale takisto hľadáme veci aj od ostatných skupín, aby sme sa snažili a poskytli to, čo je často našou úlohou: vyváženosť v Parlamente a určitá rovnováha.
<P>
Toto je skutočne znepokojujúce obdobie pre občanov Európy. Všetci sú neistí budúcnosťou v dôsledku svetového finančného chaosu, ktorý prináša starosti týkajúce sa dlhu, nezamestnanosti, zdravotných nákladov, dôchodkov a vytvára atmosféru, v ktorej spravodlivosť a rovnosť môžu ľahko vyletieť von oknom, v ktorej každý bojuje o záchranu svojej vlastnej pozície.
<P>
Zmena klímy prináša starosti na prispôsobovanie nášho životného štýlu a palivových nákladov vo veľmi zmenenom svete.
<P>
Toto obdobie globálnych problémov by malo byť, samozrejme, obdobím, keď by si EÚ mala prísť na svoje, keďže máme medzinárodný dosah, ale ako liberáli a demokrati by sme povedali: dobre, nechajte nás použiť tento vplyv, ale nemal by siahať príliš ďaleko. Mal by vytvárať ochranný štít, vytvárať určitú kontrolu, ale takisto by mal poskytovať individuálnu voľbu, aby sa tak v tejto neistej dobe mohli jednotliví občania začať cítiť opäť pod kontrolou.
<P>
Takže hovoríme "áno" väčšiemu dohľadu nad finančnými trhmi a hráčmi, ale takisto "áno" väčšej voľbe a väčšiemu odškodneniu pre spotrebiteľa. Nechceme už v Európe ďalšiu takú spoločnosť ako Equitable Life. "Áno" väčšej mobilite pracovníkov, "áno" väčšiemu združenému sociálnemu zabezpečeniu, ale "áno" takisto aj spravodlivosti a antidiskriminácii. "Áno" väčšiemu výberu v zdravotníctve a mobilite pacientov. Dajme teda našim občanom možnosť vybrať si spôsob, ako žiť svoj život.
<P>
Ak sa obávate o svoju budúcnosť, jeden spôsob, ako sa môžete začať cítiť bezpečnejšie, je, že ak cítite možnosť niečo s tým urobiť, tak cítite, že máte nad tým kontrolu. To bude téma, ktorá v tomto uznesení bude dominovať vo voľbe liberálov a demokratov. "Áno" Európe, ale "áno" takisto individuálnej voľbe a kompetenciám.
<SPEAKER ID="025" NAME="Seán Ó Neachtain   -" AFFILIATION="UEN">
(GA) Vážený pán predseda, najvyšším záujmom Komisie, Rady a, samozrejme, Parlamentu je to, aby sa hospodárstvo Európy čo najskôr zlepšilo. Európa nebude mať žiadny sociálny hotovostný fond na pomoc tým, ktorí sú znevýhodnení, ak sa hospodárstvo nezlepší. Musíme tomuto problému okamžite čeliť. Vzhľadom na to, čo sa stalo na finančných trhoch, nemyslím si, že môžeme tento rok pokračovať tým istým spôsobom. Súčasné zasahovanie do pravidiel finančného trhu musí prestať. Verejnosť je tým veľmi znepokojená a my ju musíme upokojiť. Musíme začať konať veľmi skoro. V Európskej únii musíme všetci investovať viac do výskumu a vývoja. Teší ma, že sa na tieto oblasti utratí 55 miliárd EUR v rokoch 2007 až 2013. Musíme byť dobre informovaní a v týchto oblastiach sa musí zaručiť konkurencieschopnosť, aby sa zabezpečilo to, že svet, v ktorom teraz žijeme, má silnú hospodársku základňu.
<SPEAKER ID="026" NAME="Andreas Mölzer" AFFILIATION="NI">
(DE) Vážený pán predseda, v súčasnosti čelíme výbušnému mixu sociálneho úpadku, kultúrnych konfliktov, zvyšujúcich sa demokratických deficitov, hrozby problémov so zásobovaním, inflácie, importovaných bezpečnostných rizík a špekulačnej bubliny, ktorá by mohla kedykoľvek prasknúť. Príliš dlho sa ignoroval znepokojujúci vývoj na trhu práce a obavy občanov.
<P>
Je najvyšší čas stanoviť tie správne priority. Pokiaľ ide o potravinovú krízu, verím tomu, že opätovné prenášanie poľnohospodárskej politiky na národnú úroveň je nevyhnutné na udržanie našej sebestačnosti. Problémy nelegálneho masového prisťahovalectva sa musia konečne vyriešiť a musí sa zaviesť citlivá rodinná politika a politika pôrodnosti pre domáce obyvateľstvo Európy. Občanov treba ochrániť pred premiestňovaním podnikov dotovaným z EÚ a takisto musí prestať plytvanie peňazí daňovníkov a daňové podvody. Musíme zastaviť odpredaj rodinného striebra EÚ, ktoré padá za obeť príliš horlivej privatizácii, a takisto musíme nakoniec prijať skutočnosť, že projekt Lisabonskej zmluvy zlyhal.
<P>
Ak sa ukáže, že EÚ je to ochotná prijať, môžeme sa zo súčasnej krízy dostať. Inak budeme veľmi pravdepodobne svedkami trvalého rozkladu Európskej únie.
<SPEAKER ID="027" NAME="Salvador Garriga Polledo" AFFILIATION="PPE-DE">
(ES) Vážený pán predseda, moja skupina chce jednoducho poukázať na to, že súčasný rozpočtový a finančný rámec na roky 2007 až 2013 umožňuje len veľmi ťažko účinne zareagovať na nové politické priority. Tento parlament aj moja skupina konštatovali, že je nemožné prijať nové politické priority bez poskytnutia dostatočného financovania.
<P>
Teraz vidíme, že nie je priestor, aby Rada aj Komisia prijali také nové politické iniciatívy, ako sú potravinová pomoc alebo pomoc pre Gruzínsko v rámci súčasného finančného rámca, a preto musíme nájsť riešenia. Avšak nesmieme dovoliť, aby prijaté riešenia poškodili súčasné plány a dostupné finančné zdroje v rámci medziinštitucionálnej dohody. V tomto ohľade si myslíme, že musíme byť mimoriadne prísni.
<P>
Musíme zabezpečiť, aby boli potrebné zdroje plne dostupné. Musíme využiť všetky aspekty medziinštitucionálnej dohody počas zostávajúcich rokov jej platnosti, aby sa zabezpečilo adekvátne financovanie našich priorít, a musíme použiť niečo, na čo sme skôr pozabudli, a to aktuálnu revíziu rozpočtu, aby sme adekvátne vyriešili tie problémy, ktoré vzniknú, keď vyvíjajúca sa situácia prinesie nové politické krízy.
<P>
Preto žiadame Komisiu, aby vynaložila dodatočné úsilie na čo najrýchlejší posun vpred s navrhovanou revíziou rozpočtu.
<SPEAKER ID="028" NAME="Evelyne Gebhardt" AFFILIATION="PSE">
(DE) Vážený pán predseda, vážená pani podpredsedníčka, skepticizmus občanov voči Európskej únii dnes cítiť veľmi silne, pričom na to existuje príčina. Je to kvôli politikám, ktoré sa vykonávali za posledné roky, a spôsob, akým boli tlmočené občanom.
<P>
Z tohto dôvodu je pre Európsku komisiu a ďalšie inštitúcie EÚ mimoriadne dôležité prispôsobiť tvorbu politiky oveľa viac životu občanov a vyvolať dojem a ukázať im, že Európska únia naozaj robí niečo pre svojich občanov.
<P>
Preto je takisto dôležité - napríklad v našich analýzach toho, čo je potrebné - viac sa zamerať na to, čo by sme mali robiť. Veľmi dôležitým nástrojom je napríklad hodnotiaca tabuľka spotrebiteľov, čo by sa malo ďalej rozširovať, aby sme mohli lepšie využiť obavy a záujmy občanov v tejto oblasti.
<P>
Druhým dôležitým bodom v tomto kontexte je lepšie monitorovanie vplyvu právnych predpisov EÚ. Nie je jednoduché vyhodnotiť hospodárske vplyvy. Potrebujeme takisto jasné posúdenie vplyvu v sociálnej oblasti, aby sme si uvedomili to, ako právne predpisy, ktoré vytvárame, vplývajú na občanov, a aby sme mohli ukázať, že to, čo vieme, čo chceme a čo robíme, môže mať pozitívne dôsledky pre ich životy.
<P>
Je takisto dôležité priznať rovnaké práva občanom v rámci celej EÚ. Preto na vás nalieham, aby ste pracovali na ďalšom rozvoji hromadných žalôb a spoločných právnych nárokov. To by našim občanom vyslalo veľmi dôležitý signál.
<SPEAKER ID="029" NAME="Bernard Lehideux" AFFILIATION="ALDE">
(FR) Vážený pán predseda, vážená pani podpredsedníčka, zdá sa, že Komisia sa správa ako roztržitý žiak, ktorý sa narýchlo snaží dokončiť načas svoju domácu úlohu. Áno, sociálny balík existuje, ale nie je kompletný a môže sa vnímať len ako jeden krok vpred smerom k plnému zaangažovaniu Komisie v oblasti sociálnych záujmov.
<P>
Predseda Komisie si doteraz neuvedomil rozsah varovaní, ktoré prejavili občania vo Francúzsku, Holandsku a Írsku, ktoré by boli, bohužiaľ, všade rovnaké v prípade, že by sa v nich referendum konalo. Tieto výsledky sú napomenutím. Ak ľudia chcú viac Európy, je to s cieľom vybudovať lepšiu spoločnosť a nielen jednoducho prijať ešte nejasnejšie smernice.
<P>
Právne predpisy týkajúce sa vnútorného trhu sú určite potrebné, ale ani zďaleka to nie je tá najdôležitejšia problematika. Plánu na rok 2009, presne tak, ako sa to náhodou stalo jeho predchodcom, uniká podstata. Ľudia neočakávajú, že sa Komisia obmedzí len na dopĺňanie alebo dokonca zjednodušovanie právnych predpisov. Očakávajú, že Komisia sa bude držať svojej úlohy, ktorú jej určili Zmluvy: byť hnacou silou Únie, jej schránkou na návrhy.
<P>
Preto nestačí len to, aby predseda Komisie pekne potichu sedel za predsedom Rady. Očakávame, že sa Komisia bude správať ako kľúčový hráč pri posudzovaní toho, aký druh spoločnosti potrebujeme vybudovať. Avšak, aký druh spoločnosti navrhuje tento plán? Plán na rok 2009 neobsahuje žiadne závažné nedostatky, ale stále to nie je program, ktorý naši spoluobčania potrebujú.
<P>
Vážený pán predseda, bude na novom kolégiu, aby prevzalo svoju zodpovednosť. Len dúfam, že bude venovať oveľa väčšiu pozornosť hlasu európskeho ľudu, ako to robí súčasné kolégium.
<SPEAKER ID="030" NAME="Andreas Schwab" AFFILIATION="PPE-DE">
(DE) Vážený pán predseda, vážená pani podpredsedníčka, kolegovia, dámy a páni, rozmanitosť odkazov pre Komisiu, ktoré dnes odzneli na plenárnom zasadnutí, sa nemôže nechať bez povšimnutia. Preto sa budem čo najviac zaoberať niekoľkými kľúčovými bodmi, ktoré ako dúfam, moji kolegovia podporia.
<P>
Z môjho pohľadu je to, na čom sme schopní sa dohodnúť - a vy, vážená pani podpredsedníčka, ste to už predtým spomenuli - skutočnosť, že Európska únia musí zachovať svoj záväzok týkajúci sa základného princípu sociálneho trhového hospodárstva pri podporovaní záujmov podnikateľského sektora, ako aj spotrebiteľov. Na úrovni jednotlivcov ide o zložitý rovnovážny čin, ktorého výsledky sa, samozrejme, môžu líšiť podľa politických stanovísk každého jednotlivca. Avšak verím, a tu by som chcel pokračovať v tom, čo povedal pán Nassauer, že počas nasledujúcich mesiacov musí Komisia vyvinúť lepší zmysel pre to, čo sa dosahuje v oblasti subsidiarity.
<P>
Ak sa pozrieme na typ návrhov, ktoré ste predstavili pri obstarávaní ekologických vozidiel alebo na to, čo máte v pláne predložiť v pracovnom programe pokiaľ ide o ekologicky priaznivé obstarávanie, dôjdete k jasnému záveru, že naši primátori miest ako obyčajní smrteľníci nie sú schopní sami prijímať ekologicky priaznivé rozhodnutia, a preto zo svojej pozície európskeho strediska pociťujete potrebu predpisovať im to, čo by mali robiť. Z nášho pohľadu ide o nesprávny prístup. Chceme, aby sami jednotlivci pochopili, že obstarávanie, ktoré je priaznivé pre životné prostredie, je v ich vlastnom záujme. Z tohto dôvodu potrebujeme väčšiu subsidiaritu v týchto odvetviach, viac osvedčených postupov a menej štátom riadené hospodárstvo.
<P>
Vážená pani podpredsedníčka, chcel by som takisto povzbudiť Komisiu, aby v budúcnosti zaujala oveľa odvážnejší prístup vo svojich rokovaniach s členskými štátmi, napríklad pokiaľ ide o problematiku toho, ako by sme mali harmonizovať právne predpisy týkajúce sa ochrany spotrebiteľa v Európskej únii v záujme podnikov a v záujme spotrebiteľov. Pokračovanie v tejto harmonizácii bude dávať zmysel, len ak skutočne zharmonizujeme celú oblasť práva týkajúceho sa ochrany spotrebiteľa a nenecháme členským štátom žiadny priestor, aby sa mohli vŕtať v tomto zharmonizovanom acquis. Inak pôjde len o nezmyselné uplatňovanie.
<SPEAKER ID="031" NAME="Claudio Fava" AFFILIATION="PSE">
(IT) Vážený pán predseda, vážená pani komisárka, dámy a páni, rok 2009 je rokom, v ktorom pôjdeme nielen k voľbám, ale takisto budeme musieť poskytnúť odpovede na špecifické otázky, ktoré nám kladú naši voliči. Jedna takáto otázka sa bude dotýkať priestoru slobody, bezpečnosti a spravodlivosti: prečo ho chceme vytvoriť, ako ho chceme vytvoriť a kedy ho chceme vytvoriť. Potrebujeme poskytnúť odpoveď vo forme ambiciózneho programu legislatívnych politík, ktorý, pani komisárka, Komisia ešte stále nepredložila.
<P>
Očakávame radikálne legislatívne návrhy pokiaľ ide o prisťahovaleckú politiku, hlavne o politiku prijímania a azylovú politiku, aby sme ochránili toto základné právo v rámci celej Európskej únie a aby sme predišli vytváraniu rozdielov medzi politikami legálneho a nelegálneho prisťahovalectva, čo všetko sa nám nezdá byť veľmi vhodné. Veríme, že potrebujeme spoločný politický rámec a regulačné prostredie: okrem kontrolných opatrení potrebujeme integračné opatrenia a postupy legálneho prisťahovalectva.
<P>
Očakávame radikálne návrhy v oblasti policajnej a súdnej spolupráce v trestných veciach založenej na vzájomnom uznávaní procesných záruk. Vzájomné uznávanie nie je stále dostačujúce a bez takýchto návrhov nebude boj proti organizovanej trestnej činnosti a terorizmu pravdepodobne ničím iným len prázdnymi rečami.
<P>
Nakoniec, očakávame odvážnejší prístup pri ochrane a zabezpečovaní základných práv, ktoré zostávajú primárnym cieľom súdnych opatrení. Nová Agentúra pre základné práva by sa mala stať hlavným nástrojom tejto činnosti, len čo Lisabonská zmluva vstúpi do platnosti.
<P>
Očakávame, vážená pani komisárka, že dôkaz tohto zámeru nájdeme v pláne, ktorý nám Komisia o niekoľko dní predloží.
<SPEAKER ID="032" NAME="Jean Marie Beaupuy" AFFILIATION="ALDE">
(FR) Vážený pán predseda, vážená pani komisárka, dámy a páni, pani komisárka povedala, že ona sama chce Európu, ktorá je oveľa viditeľnejšia, a ktorá pre svojich občanov niečo znamená.
<P>
V súčasnosti tvorí kohézna politika najväčšiu položku rozpočtu Únie vo výške 36 %. Ak existuje nejaká oblasť, v ktorej naši spoluobčania môžu pozorovať praktické a hmatateľné účinky úspechov a rozhodovania Európy, tak je to práve Kohézny fond.
<P>
Ako sa už povedalo, rok 2009 bude dôležitým rokom, keďže budeme svedkami vytvorenia novozvoleného Parlamentu a Komisie. To znamená, že pôjde o "prázdny" rok, rok voľna v určitých oblastiach. Pokiaľ však ide o kohéznu politiku, nemôžeme si dovoliť žiadne voľno. Nemôžeme zastaviť programy, ktoré sú v pohybe, a predovšetkým nemôžeme zastaviť ich efektívnosť. Každý si určite spomenie na zlepšenia, ktoré obohatili každodenný život ľudí v Portugalsku, Španielsku, Írsku a vo všetkých krajinách Európy vďaka našim kohéznym politikám.
<P>
Komisia nám preto musí byť schopná predstaviť podrobný plán práce na rok 2009 pokiaľ ide o súdržnosť, čo je, opakujem, najväčšou položkou rozpočtu Európskej únie a takisto najhmatateľnejším prejavom našich úspechov pre občanov, tak aby rok 2009 nebol len "prázdnym" rokom, ale rokom napredovania v rámci programovacieho obdobia 2007 - 2013. Vopred ďakujem pani komisárke a jej kolegom za ich návrhy v tejto záležitosti.
<SPEAKER ID="033" NAME="Françoise Grossetête" AFFILIATION="PPE-DE">
(FR) Vážený pán predseda, vážená pani podpredsedníčka Komisie, roky 2008 - 2009 predstavujú prechodné obdobie, keďže žijeme v období hospodárskej krízy, ktorá nemá obdobu. Je to takisto obdobie roku európskych volieb, čo, bohužiaľ, znamená, že existuje riziko, že sa tento rok dostatočne nevyužije.
<P>
Preto musíme urobiť všetko, čo bude v našich silách, aby sme udržali konkurencieschopnosť našich podnikov a presvedčili našich spoluobčanov, že Európa je tou správnou odpoveďou. Nanešťastie, tento plán je preplnený, príliš preplnený, a prišiel príliš neskoro. A to nie kvôli nedostatku upozornení týkajúcich sa tejto problematiky za niekoľko posledných pár rokov.
<P>
Pokiaľ ide o zmenu klímy, pani Wallströmová povedala, že by sme mali byť priekopníkmi inteligentného rastu. S tým všetci súhlasíme, ale táto snaha musí byť buď spoločná, alebo vôbec žiadna. Toto nemôže Európa urobiť sama. Nemôže si hádzať polená pod nohy. Dôsledky rozhodnutí, ktoré prijmeme, budú závažné zo sociálneho aj z hospodárskeho hľadiska. Nemôžeme hovoriť o dohode o globálnej zmene klímy, ak sa k nej nepripojí Čína, Spojené štáty, Brazília a India. Dohoda bez podpisu Číny nie je dohodou.
<P>
Čo sa týka verejného zdravia, povedali nám, že existuje farmaceutický balík. Konečne! O tento balík sme žiadali už niekoľko rokov. A predložený bol práve vtedy, keď sa máme začať pripravovať na voľby. Avšak, stále je zdrojom veľkej frustrácie. Ako môžeme odôvodniť našu pomalosť v boji proti falšovaniu liekov, keď to predstavuje skutočnú hrozbu pre verejné zdravie a je to vážny zločin? Už dávno sme mohli začať pracovať na spätnej vysledovateľnosti liekov a na zákaze prebaľovania liekov.
<P>
Nakoniec je úplne nevyhnutné, aby sme posilnili politiku ochrany spotrebiteľa, najmä vzhľadom na všetky krízy a potravinové škandály, ktorými práve svet prechádza.
<P>
Preto na vás nalieham, vážená pani Wallströmová, aby ste sa postarali o to, že rok 2009 nebude len premrhaným rokom!
<SPEAKER ID="035" NAME="Libor Rouček" AFFILIATION="PSE">
(CS) Dámy a páni, Európa si v poslednej dobe zvykla na relatívne silný hospodársky rast a hospodársku prosperitu. Obávam sa, že toto obdobie teraz prinajmenšom dočasne končí. Hlavné priority Komisie, Parlamentu a aj Rady by sa preto mali v budúcom roku zamerať práve na obnovenie hospodárskeho rastu a posilnenie sociálnej súdržnosti. Je potrebné zlepšiť systém dohľadu nad finančnými trhmi v Únii, je nevyhnutné snažiť sa o účinnejšiu hospodársku a daňovú koordináciu vrátane koordinácie systému priamych daní a jasných opatrení proti daňovým podvodom. Je potrebné okamžite predložiť komplexný návrh vonkajšej politiky v oblasti energetiky vrátane aktívnej podpory budovania energetickej infraštruktúry. V období hospodárskej neistoty je takisto potrebné, aby Komisia potvrdila oveľa výraznejšie ako predtým svoj záväzok podporovať sociálne práva, a nemusím vám pripomínať, že hlavnou prioritou v budúcom roku by malo byť aj dokončenie ratifikácie Lisabonskej zmluvy a, samozrejme, jej implementácia.
<SPEAKER ID="036" NAME="Lambert van Nistelrooij" AFFILIATION="PPE-DE">
(NL) Vážený pán predsedajúci, pani komisárka Wallströmová práve hovorila o tom, aby sme sa priblížili občanom. Politika súdržnosti je spolu s tisíckami menších regionálnych a miestnych programov najviditeľnejšou formou činnosti Európskeho spoločenstva. Tieto programy nám v budúcnosti pomôžu priblížiť sa občanom. Mám na mysli nielen napríklad regionálne a miestne dni otvorených dverí, ktoré budú o niekoľko týždňov tu, v Bruseli, ale takisto aj veľa rozličných aktivít v členských štátoch. Zatiaľ je to všetko v poriadku.
<P>
Avšak zmeny sú takisto potrebné a spomeniem dve. Predovšetkým je to vrúcne želanie Parlamentu, aby sa Fond solidarity Európskej únie stal oveľa flexibilnejším. Občania chcú okamžitú reakciu pri prírodných pohromách a povodniach. Máme na to svoj vlastný názor a Európska rada už niekoľko rokov stojí tejto diskusii v ceste. Dovoľte nám v každom prípade zabezpečiť, že sa táto diskusia otvorí.
<P>
Po druhé, Zelená kniha o územnej súdržnosti, ktorá sa očakáva v októbri, musí byť základom pre politiku súdržnosti po roku 2013: nemá to byť návrat na národnú úroveň, ale dlhodobé európske snaženie, jedna integrovaná európska politika. Sme svedkami koncentrácie viacerých regiónov v Európe, čo je dôsledkom globalizácie, a to je potrebné. Zároveň však musíme mať predstavu, ako môže v Európe nastať rovnovážny vývoj vo všetkých oblastiach s ich vlastnými charakteristickými vlastnosťami, a to v širokej škále od poľnohospodárskeho vývoja, cez výskum a vývoj, ekológiu a podobne.
<P>
Vnútorný trh priniesol mnohé výhody a jeho budovanie je už takmer dokončené, ale politika súdržnosti práve vstupuje do novej fázy. Zelená kniha jej poskytne základňu, pričom by ju do tejto novej fázy mali sprevádzať legislatívne kroky.
<SPEAKER ID="037" NAME="Katerina Batzeli" AFFILIATION="PSE">
(EL) Vážený pán predsedajúci, dovoľte mi začať tým, aby som poďakovala pani komisárke Wallströmovej. Jej angažovanosť nám skutočne umožnila nájsť spoločnú cestu v oblasti politiky komunikácií a programu priorít pre Európsku komisiu a Európsky parlament v rámci medziinštitucionálnej dohody, ktorú sme zjednotili a ktorá sa nám čoskoro predstaví.
<P>
Vážená pani komisárka, ako ste správne povedali, všetci vieme, že problematika prvého piliera týkajúca sa sociálnej politiky musí byť prioritou politiky komunikácií a musí skutočne byť v centre Európskej únie, ktorá nielen rešpektuje svojich občanov, ale želá si stanoviť aj svoje vlastné návrhy, štruktúry a poriadok v tomto medzinárodnom kontexte krízy globalizácie.
<P>
Pokiaľ ide o tento bod, všetci súhlasia. Avšak dovoľte mi poukázať na to, že vo vašom návrhu existuje nedostatok určitých individuálnych odporúčaní, ktoré by sa zameriavali na špecifické trhy alebo riešili dôležité problematiky, ako je napríklad ochrana práva duševného vlastníctva. Odteraz Komisia potrebuje dospieť k presvedčivejším riešeniam tohto problému, keďže sa vo svojom nedávnom oznámení vyhýba vytvoreniu špecifického odporúčania a obmedzuje sa skôr na "technokratické" problémy ako na podstatné otázky.
<P>
Pokiaľ ide o vzdelávanie a prisťahovaleckú politiku, myslím si, že toto sú problematiky, ktoré by ste mali vo svojom texte zdôrazniť.
<SPEAKER ID="038" NAME="Georg Jarzembowski" AFFILIATION="PPE-DE">
(DE) Vážený pán predsedajúci, vážená pani podpredsedníčka, chcel by som, aj keď len nepatrne, zmierniť pochvalu, ktorú vám vyslovil tento Parlament, prinajmenšom pokiaľ ide o problematiku práv cestujúcich.
<P>
Naliehame na Komisiu, aby predložila komplexný balík návrhov týkajúcich sa práv cestujúcich v rámci celého sektora dopravy. Je potešujúce, že v priemysle leteckej dopravy už práva cestujúcich existujú, hoci si vyžadujú naliehavé preskúmanie z toho hľadiska, že množstvo leteckých spoločností neuplatňuje príslušné predpisy takým spôsobom, akým by sme si to želali. Tento rok sme takisto odsúhlasili balík práv cestujúcich pre používateľov železničnej dopravy, ktorý by sa mal implementovať budúci rok.
<P>
Vážená pani komisárka, oznámilo sa však, že by sa mali predložiť práva cestujúcich pre ľudí, ktorí cestujú autobusmi na dlhé vzdialenosti a takisto sa začala diskusia o právach cestujúcich trajektovej dopravy. Nevidíme, že by sa niektoré z týchto navrhovaných opatrení zahrnulo do plánu práce. Potrebujeme tieto návrhy, ak chceme mať práva cestujúcich v celom sektore dopravy, keďže v tom súhlasíme s Komisiou: ak chceme postaviť na prvé miesto občana, jeden z najlepších spôsobov je urobiť to tak, že sa zavedú také práva cestujúcich, ktoré sa budú vzťahovať na celý sektor dopravy.
<P>
Druhý bod, o ktorom by som sa chcel v krátkosti zmieniť, je tento: dúfame, že Komisia zavedie plánované dopravné riadiace systémy tak, ako sa predpokladalo. Konkrétne to znamená európsky systém riadenia letovej prevádzky SESAR pre jednotný európsky vzdušný priestor a ERTMS ako európsky systém riadenia železničnej dopravy. S týmito systémami, vážená pani podpredsedníčka, nevytvárame len bezpečnejšie a lacnejšie cestovanie, ale takisto pomáhame ochraňovať životné prostredie. Preto máte našu plnú podporu pri rýchlom zavedení týchto systémov.
<SPEAKER ID="039" NAME="Ingeborg Gräßle" AFFILIATION="PPE-DE">
(DE) Vážený pán predsedajúci, vážená pani podpredsedníčka, dámy a páni, v oblasti kontroly rozpočtu neexistujú žiadne nové problematiky. Kontrola rozpočtu pokračuje a nám by urobilo veľkú radosť, keby sme mohli vidieť nejaký uskutočnený pokrok v oblastiach, ktoré sú už v tomto programe.
<P>
Musím poukázať na päť bodov. Po prvé, mali by sme naliehavo požiadať o určitú podporu pre Rumunsko a Bulharsko pri vytváraní právneho poriadku, systému súdnictva a finančnej kontroly. Nechceme byť v rovnakej situácii o dva roky, takže pre nás je táto problematika veľmi dôležitá.
<P>
Druhou problematikou je vyhlásenie o vierohodnosti rozpočtu ako celku po postupnom kontrolnom procese, do ktorého sú zapojené vnútroštátne dvory audítorov. V poslednom polroku, ktorý Komisii zostáva, by bolo pekné, keby sme v tejto oblasti mohli dosiahnuť určitý významný pokrok alebo sa aspoň dohodli na spoločnom napredovaní. Naše očakávania z pozície revízorov rozpočtu sú celkom skromné.
<P>
Tretím bodom je zjednodušovanie. Mali by sme poskytnúť nižším úrovniam verejnej správy v členských štátoch väčšiu pomoc pri zavádzaní práva EÚ. Je jasné, že ich mnoho oblastí práva EÚ zatienilo, kvôli čomu sú miery ich zlyhania také vysoké.
<P>
Po štvrté, zahraničná pomoc: tu by som chcela spomenúť obzvlášť Kosovo a problematiku spolupráce s Organizáciou Spojených národov. Výbor pre kontrolu rozpočtu navštívil Kosovo a v tomto okamihu by som chcela oznámiť, že Kosovo bude určitým problémom, pokiaľ ide o udelenie absolutória rozpočtu. Podľa môjho názoru ani zďaleka neplníme očakávania, pokiaľ ide o dostupné možnosti Európskej únie a v tejto oblasti máme čo naprávať.
<P>
Môj piaty bod sa týka zlepšovania spolupráce medzi členskými štátmi v boji proti podvodom. V tomto smere máme najmä pre dámy a pánov z Rady pripravenú domácu úlohu. V novembri bude Parlament hlasovať o nariadení, ktorým sa poskytne právny základ boja proti podvodom a potrebujeme zvážiť to, ako s ním budeme zaobchádzať, ak chceme v tejto oblasti dosiahnuť lepšie výsledky. Prinajmenšom ide o niečo, na čom sme sa doteraz vždy dokázali dohodnúť.
<SPEAKER ID="040" NAME="Genowefa Grabowska" AFFILIATION="PSE">
(PL) Vážený pán predsedajúci, už sa tu v tomto Parlamente veľa povedalo o stratégii Komisie. Jej hlavným cieľom je priblížiť Európu bližšie k jej občanom. Každý rok to opakujeme stále dookola. Avšak, nič sa nedosiahlo, aj napriek odhodlanému snaženiu pani komisárky, čoho si, samozrejme, veľmi cením, aj napriek činnostiam, za ktoré som vďačná. Únia však ešte stále nie je bližšie k svojim občanom. Stále si myslím, že príčinu stavu týchto záležitostí možno hľadať v informačnej politike. Preskúmala som bod, ktorý sa týka informácií v Európe. Z činnosti, ktorú predstavila Komisia, sa možno odvolať na jednu dôležitú referenciu, a to hlavne na spustenie kampane miestnych projektov, ktoré sa týkajú sociálnej dimenzie Charty základných ľudských práv. Toto je priaznivý odkaz. Zostávajúca časť sa však dotýka len informácií o práci a zámeroch Európskej únie a vôbec nie jej konkrétnych činností. Občania očakávajú, že budú informovaní o výsledkoch a nie o tom, čo má Únia v pláne alebo o čo sa snaží. Človek na ulici chce vedieť, čo Únia dosiahla a aký to malo pre neho význam.
<P>
Nakoniec by som sa chcela Komisie spýtať, prečo mala kampaň pána Ganleyho v Írsku lepšie výsledky ako kampaň, ktorú usporiadala írska vláda a Európska únia vo vzťahu k Lisabonskej zmluve? Zasiahla vtedy nejaká mysteriózna sila alebo mali peňažné prostriedky pána Ganleyho niečo spoločné s týmto výsledkom? Možno by Komisia mohla zvážiť aj túto záležitosť.
<SPEAKER ID="041" NAME="José Ignacio Salafranca Sánchez-Neyra" AFFILIATION="PPE-DE">
(ES) V roku 2009 bude musieť Európska únia posilniť nielen vnútornú dimenziu európskeho projektu, ale takisto aj jeho vonkajší vplyv prostredníctvom zahraničnej politiky, ktorá musí byť jednotná a účinná pri riešení problémov, ktoré v súčasnosti predstavuje globálna agenda.
<P>
Ak to chceme dosiahnuť, musíme po kríze na Kaukaze upraviť naše vzťahy s Ruskom. Určitým spôsobom budeme musieť prispôsobiť susedskú politiku, najskôr v rámci nášho vlastného kontinentu prostredníctvom dohôd o pridružení a stabilizácii a potom prostredníctvom politiky rozširovania a takisto mimo náš kontinent prostredníctvom Únie pre Stredozemie.
<P>
Verím, že je takisto dôležité udržať našu prítomnosť v konfliktoch v Strednej Ázii, Iraku, Iráne, Afganistane a teraz aj v Pakistane, posilniť našu prítomnosť v konflikte na Strednom východe a udržať naše vzťahy s novými mocnosťami, ako sú Čína a India. Musíme vytvoriť najmä dohody o pridružení so štátmi africkej, karibskej a tichomorskej skupiny štátov (AKT).
<P>
Verím, že musíme dať veľmi veľký pozor na výsledok volieb v USA a v neposlednom rade si musíme takisto stanoviť prioritu vo vzťahu k záverom dohôd o pridružení s krajinami Mercosur, Andského spoločenstva a Strednej Ameriky.
<P>
Nakoniec, vážený pán predsedajúci, vážená pani podpredsedníčka, ide o obrovskú úlohu, s ktorou, mám pocit, by bolo ľahšie sa vyrovnať, ak by sme použili nástroje, ktoré by nám v oblasti zahraničnej politiky poskytla Lisabonská zmluva.
<P>
Záverom vám musím povedať, vážená pani podpredsedníčka, že už viete, že môžete rátať s podporou tohto Parlamentu.
<SPEAKER ID="042" NAME="Szabolcs Fazakas" AFFILIATION="PSE">
(HU) Vďaka za slovo, vážený pán predsedajúci. Finančná kríza, ktorá sa začala minulý rok v Amerike a ktorá ešte tak skoro neustúpi, na rozdiel od očakávaní znovu a znovu, dokonca v ešte väčších vlnách, zasahuje celý svet, a to ako finančné trhy, tak aj hospodárstva Európy.
<P>
Centrálna banka musí prečerpávať obrovské sumy peňazí na podporu finančných trhov s cieľom zabezpečiť ich prežitie. Aby sa však ozdravil hospodársky a sociálny vplyv finančnej krízy, Komisia musí urobiť opatrenia v dvoch sférach.
<P>
Prvou je, že sa musí čím skôr vybudovať spoločný európsky úrad pre finančný dohľad, ktorý musí mať za úlohu vyhnúť sa podobným špekulačným rizikám, a tak zabezpečiť, že Európa postupne prevezme úlohu rozbitého finančného a kapitálového trhu Ameriky. Po druhé musí vynaložiť úsilie na to, aby sa európsky finančný sektor zameral nie na špekulačné transakcie, ale na financovanie reálnych hospodárstiev, ktoré sa až doteraz zanedbávali. Prirodzene, s cieľom zabezpečiť to by bolo takisto potrebné, aby Európska centrálna banka zaobchádzala s hospodárskym rastom a vytváraním pracovných miest ako s prioritami popri svojej úlohe udržať infláciu nakrátko. Ďakujem veľmi pekne.
<SPEAKER ID="043" NAME="Gunnar Hökmark" AFFILIATION="PPE-DE">
Vážený pán predsedajúci, rok 2009 bude, aby som to povedal mierne, kľúčovým rokom pri dosahovaní cieľov lisabonského procesu. Chcel by som tu dnes poukázať na štyri otázky. Prvou je potreba uskutočniť reálny pokrok v procese lepšej regulácie, pričom všetci súhlasíme s tým, že do roku 2012 by sme mali znížiť administratívne zaťaženie o 25 %. Myslím si, že by bolo vhodné, aby Komisia tu v Parlamente každoročne dokazovala, že si razí cestu vpred pri vytváraní lepšej regulácie.
<P>
Druhou vecou je výskum a inovácie. Preskúmanie rozpočtu sa schyľuje ku koncu, pričom má rozhodujúci a strategický význam skutočnosť, aby sme teraz zabezpečili, že sa môžeme pohnúť vpred a dostať Európu do popredia výskumu a inovácií prostredníctvom príspevkov vlastného financovania.
<P>
Tretím bodom je mobilita pracovníkov. Je to jeden z najdynamickejších aspektov Európskej únie, pri ktorom sme svedkami mimoriadne dobrých výsledkov, ktoré prospievajú nielen hospodárstvu Európy, ale takisto aj jednotlivcom v rámci celej Európy. Je dôležité, aby sme si to nekomplikovali - aby sme hájili svoje príležitosti - ale takisto, aby sme situáciu uľahčovali prostredníctvom diskusie a reformovania vzdelania v rámci bolonského procesu, čím by sa mobilita stala skutočnosťou dokonca aj pre väčší počet ľudí.
<P>
A na záver, rok 2009 bude dôležitým rokom podniknutia krokov týkajúcich sa energetickej politiky, v rámci ktorej v súčasnosti prebieha niekoľko legislatívnych záležitostí. Existujú právne predpisy týkajúce sa energetických trhov (ktoré sa ešte musia skompletizovať), obnoviteľných zdrojov energie, spoločného úsilia a obchodu s emisiami. Teraz je takisto čas uistiť sa, že dokážeme ukončiť tento proces a zaviesť ho do praxe, aby sme mali dobrý základ nielen pre rok 2010, ale aj pre ďalšiu budúcnosť a stali sa tak najznalostnejším hospodárstvom na svete.
<SPEAKER ID="044" NAME="Jan Olbrycht" AFFILIATION="PPE-DE">
(PL) Vážený pán predsedajúci, vážená pani komisárka, rok 2009 je rokom volieb. To však neznamená, že by sa Parlament a Komisia mali zamerať na len volebný program a vylúčiť všetko ostatné. V takýchto programoch je snaha sľubovať veľmi veľa vecí. My veľkú dôležitosť pripisujeme jednotnej akcii, ktorá by sa mala vykonávať až do polovice roku 2009 a počas druhého polroku 2009. Občania takisto očakávajú jasné a zrozumiteľné informácie.
<P>
Chcel by som sa odvolať na jeden z týchto prvkov, najmä na dôležitú zmenu, ktorú Komisia navrhne v októbri. Táto zmena zahŕňa zmenu a doplnenie politiky súdržnosti prostredníctvom zavedenia priestorového prvku, konkrétne územnej súdržnosti. Komisia sa odvoláva na október, stále však nevieme nájsť žiadny odkaz na túto záležitosť v pláne na rok 2009. Už teraz však vieme, že táto problematika vzbudí veľký záujem, ako aj polemiku. V tejto súvislosti by som rád poukázal na to, že rok 2009 je obzvlášť dôležitý, vzhľadom na problematiku politiky súdržnosti, hlavne územnej súdržnosti a integrovanej akcie. Verím, že budú nasledovať doplňujúce informácie.
<SPEAKER ID="045" NAME="DanutBudreikait" AFFILIATION="ALDE">
(LT) Je pre mňa, samozrejme, potešením diskutovať o pláne, ktorý by mal byť pokračovaním predchádzajúcich plánov z predošlých rokov. V prvom pilieri sme svedkami boja proti svetovej finančnej kríze. Celé mi to pripomína hasenie požiaru. Táto kríza trvá už celý rok a nám sa nepodarilo ju zaregistrovať, neprijali sa žiadne opatrenia.
<P>
Chcela by som upriamiť vašu pozornosť na energetickú politiku. Pred tromi rokmi sme sa rozhodli vytvoriť spoločnú energetickú politiku. Toto je dlhý, komplexný proces, ktorý si vyžaduje intenzívnu prácu. Preto je dôležité, aby bola naša činnosť konzistentná. Nie som si vedomá toho, že by sa doteraz spomenuli nejaké činnosti, ktoré by sa týkali otázok energetiky. Právne úkony, ktoré sme prijali, samy nevytvoria energetickú politiku, spoločnú energetickú politiku ani túto politiku nezrealizujú.
<P>
Nič nie je prepojené, hľadanie alternatívnych energetických zdrojov neexistuje a zatiaľ sa nič nerobí ani s problémami Arktídy, ani s potenciálnymi zdrojmi na Arktíde. Skrátka, neexistuje dlhodobá energetická perspektíva, pričom výsledkom by mohla byť podobná situácia, aká teraz nastala kvôli finančnej kríze. Budeme zaskočení, keď sa niečo stane vo vzťahu k energetickej situácii, a až potom budeme konať. Navrhujem, aby sme možno pokračovali v práci, ktorú sme začali.
<SPEAKER ID="046" NAME="Monica Maria Iacob-Ridzi" AFFILIATION="PPE-DE">
(RO) Chcela by som zdôrazniť dve priority týkajúce sa sociálnej politiky a politiky zamestnanosti, ktoré by Európska komisia mala budúci rok zobrať do úvahy.
<P>
Európska komisia by predovšetkým mala podporovať zamestnanosť mladých ľudí. V nedávnom európskom prieskume sa ukázalo, že stále menej a menej mladých ľudí vstupuje na trh práce, keďže ich odrádzajú také prekážky, akými sú nedostatok pracovných miest v odbore štúdia, ktorý si zvolili, nedostatok pracovných skúseností a nedostatok praktických zručností. Je celkom nevyhnutné, aby všetci mladí ľudia mali prístup k tomu najlepšiemu vzdelaniu a aby mohli získať takú kvalifikáciu, akú vyžaduje trh práce. Preto verím, že systém vzdelávania by mal byť vo vzájomnom vzťahu s trhom práce a že prechod od teórie k praxi by sa mal uskutočňovať plynule prostredníctvom rozličných programov odbornej prípravy alebo stáží v rámci Európskej únie.
<P>
Po druhé by mala Európska únia podporovať, koordinovať a zdokonaľovať činnosti, ktoré vykonávajú členské štáty v oblasti športu prostredníctvom podporovania konkurencieschopnosti a pridružovaním detí a mládeže k športovým klubom, ako aj prostredníctvom nezaujatého a transparentného prístupu pri súťažiach. Šport takisto potrebuje finančnú podporu a ja som za vytvorenie novej položky rozpočtu, ktorá by sa vyčlenila na európske športové programy.
<SPEAKER ID="047" NAME="James Nicholson" AFFILIATION="PPE-DE">
Vážený pán predsedajúci, chcel by som uviesť niekoľko pripomienok, a preto vítam túto príležitosť. Chcem hovoriť o situácii vo vzťahu k Fondu solidarity. Som zástancom tohto fondu, pretože si myslím, že vďaka nemu sme schopní priviesť Európu a Brusel bližšie k ľuďom.
<P>
Európu teraz tvorí 27 členských štátov, takže naozaj nezáleží na tom, či sú povodne v mojom regióne v Severnom Írsku alebo lesné požiare v Grécku, Španielsku či Portugalsku. Môžete sa pozrieť na niektoré hrozivé konkrétne prípady, ktoré ľudí takmer úplne zničili. Takže tu nehovoríme o tom, že im dáme veľa peňazí, ale radšej im dajme nádej, aby mohli začať odznova. Chcel by som preto požiadať o to, aby sa tento Fond solidarity zachoval a podporoval, a, prosím, príliš si ho nekomplikujme. Zachovajme ho jednoduchým, aby oň mohla požiadať buď národná, alebo regionálna vláda a potom mohla ísť späť do svojej miestnej oblasti a povedať ľuďom, že tento fond prichádza od Európy a že práve Európa im dáva túto podporu.
<P>
Takže robme to jednoducho, nekomplikujme si to, ale nezbavujme sa tohto Fondu solidarity.
<SPEAKER ID="048" NAME="Margot Wallström">
podpredsedníčka Komisie. - Vážený pán predsedajúci, vážené poslankyne, vážení poslanci, ďakujem vám za túto rozpravu. Myslím si, že veľmi dobre odráža široké spektrum problematík, ktorými sa Európska únia zaoberá, od športu - rozpočtová položka na šport - po to, ako klasifikujeme lieky, čo robíme na Kaukaze alebo ako sa snažíme pomôcť situácii na Strednom východe. Všetky tieto veci robíme naraz. Predstavuje to aj hlavný problém z hľadiska komunikácie.
<P>
Takisto sme tu dnes počuli niektoré veľmi detailné návrhy. Chcem vás uistiť, že úlohou Komisie je zabezpečiť, aby sme dokázali udržať všetky tieto záujmy v rovnováhe, pretože nemôžeme vnímať Komisiu ako zástupcu len jedného záujmu, len jednej zainteresovanej strany alebo len jednej problematiky. Musíme pokryť celé spektrum politických otázok. Niekedy si tieto problematiky môžeme vybrať sami, inokedy nám ich vyberú iní a myslím si, že aj keď niektorí ľudia tvrdia, že varovali pred finančnou krízou, nikto presne nevedel, kedy sa objaví, ani nepoznal jej celkové následky. Takže musíme riešiť aj to. Musíme byť schopní zareagovať.
<P>
Samozrejme, spôsob, akým to urobíme, súvisí s tým, že sme ochrancami zmlúv, a to takisto niekedy obmedzuje naše schopnosti alebo možnosti konať. Nemôžeme si z ničoho nič vymyslieť nové právomoci či vstupovať do oblastí, v ktorých vieme, že sú to vlastne členské štáty, ktoré v nich majú právomoci, alebo v ktorých sme prinajmenšom obmedzovaní v tom, čo môžeme navrhnúť, alebo v ktorých musíme spolupracovať s ďalšími inštitúciami. Toto všetko vytvára rámec pre čokoľvek, čo robíme.
<P>
Keď sme sa naposledy stretli v malej diskusnej skupine - a toto je odkaz, ktorý chcem vysloviť aj pred Parlamentom - povedali sme, že sa budeme predovšetkým držať nášho odkazu. Nebudeme meniť svoje celkové ciele, ktorými sú prosperita, solidarita a bezpečnosť. Tieto budú naďalej viesť všetko, čo budeme robiť, pričom prosperita znamená hájiť rast a zamestnanosť v Európe. Nikto by nemal pochybovať o našom odhodlaní pokračovať v boji za rast a zamestnanosť v Európe. Toto sa dokonca ešte viac znásobilo vďaka nedávnym udalostiam a finančnej kríze. Je to ešte tým dôležitejšie, že máme veľmi silnú politiku a že sme opatrní, pokiaľ ide o to, čo práve teraz urobíme. Nemyslím si, že by si nikto nebol vedomý skutočnosti, že toto je jedna z našich hlavných priorít, že už od samého začiatku bola a stále bude jednou z našich najdôležitejších priorít.
<P>
Pokiaľ ide o tému solidarity, týka sa energetiky a zmeny klímy a toho, ako používame fond solidarity, pretože súčasná obrana je takisto obranou proti prírodným katastrofám alebo hrozbám, ktoré sme tu, povedzme, pred 10 či 20 rokmi nemali. Teraz potrebujeme vhodnú spoluprácu a obranu aj proti týmto problémom.
<P>
Nepáči sa mi tá katastrofická atmosféra, pokiaľ ide o energetiku a zmenu klímy. Zastávam názor, že tu v Európe máme obrovskú príležitosť. Myslím si, že máme potrebné odborné znalosti, máme technológie, máme zdroje, máme ľudí, máme nádej pre budúcnosť a aj napriek tomu, že to bude niečo stáť, myslím si, že to môžeme urobiť a že nám to do Európy naozaj prinesie niečo veľmi pozitívne. Prinesie nám to lepšiu kvalitu života a myslím si, že to poskytne nové príležitosti na vytvorenie pracovných miest v Európe.
<P>
Myslím si, že to musíme zmeniť k lepšiemu a nevnímať to len ako nejaký náklad, záťaž či námahu, ale vlastne ako súčasť našej budúcnosti. Toto je riešenie pre budúcnosť, v ktorej Európa môže prevziať vedenie; riešenie, ktoré môže Európe pomôcť vytvárať inovácie, pracovné miesta a podporovať kreativitu. Prinesie nám to lepšiu kvalitu života, tentoraz hlavne zahrnutím budúcnosti a takisto zvyšku sveta do tohto obrazu.
<P>
Budeme takisto pokračovať v predkladaní návrhov. Konkrétne výsledky sú pre túto Komisiu to najdôležitejšie. Nebudeme prechodne úradujúcou Komisiou. Budeme až do konca pokračovať v predkladaní návrhov tomuto Parlamentu a Rade.
<P>
Ďakujem vám za všetky vaše konkrétne návrhy a chcela by som odpovedať na niekoľko z nich, pretože si, napríklad, myslím, že celá problematika ochrany spotrebiteľa je veľmi dôležitá a my máme veľmi ambiciózny projekt. Predstavíme návrh na kompletné preskúmanie existujúcich právnych predpisov o ochrane spotrebiteľa, ich zjednodušenie a sprístupnenie pre všetkých. Dúfame, že Parlament bude schopný zaoberať sa týmto hlavným návrhom ešte pred voľbami. Pred koncom roka takisto predložíme návrh na rozšírenie činností Európskeho fondu na prispôsobenie sa globalizácii, čo je ďalší dôležitý fond. Chceme byť takisto schopní využiť to v rámci globalizácie, aby sme čelili jej následkom.
<P>
Keďže pán Jan Andersson takisto spomenul celú sociálnu problematiku - a opäť je úlohou Komisie zabezpečiť, aby sme udržiavali v rovnováhe všetky oblasti, v ktorých sociálny program zohráva dôležitú úlohu - fórum, ktoré bude Komisia organizovať v novembri, sa môže, ako dúfam, takisto pozrieť na fungovanie smernice o vysielaní pracovníkov a pomôcť nám rozhodnúť o ďalšom postupe. Necúvneme ani pred pohľadom na tieto problémy. Teraz už vieme, aké sú dôležité a ako ovplyvnili dokonca aj írske referendum.
<P>
Pokiaľ ide o túto tému, pani Grabowská, vy takisto určite poznáte príslovie "lož už je na polceste, kým pravda sa ešte len obúva". Nie som si istá, či ide o presný výraz, ale chápete jeho význam. Myslím si, že toto je časťou celého problému. Ak máte dostatok peňažných prostriedkov a ak dokážete využiť a vyvolať strach, je to veľmi často účinnejšie ako možno nutnosť vysvetľovať text zmluvy, ktorý nie je vždy jasný, hoci môže pomôcť veci zjednodušiť. V tejto rozprave ste však zároveň predniesli niektoré z tých najlepších príkladov toho, prečo potrebujeme novú zmluvu, prečo by nám to pomohlo konať a hovoriť jedným hlasom vo svete a takisto byť účinnejšími pri rozhodovaní a prečo by to pomohlo občanom.
<P>
Budeme pokračovať v predkladaní návrhov, ako je napríklad včerajší návrh telekomunikačného balíka, ktorý prinesie nižšie ceny každému z nás, kto používa mobilné telefóny, a zabezpečí, aby sa znížili poplatky za roaming.
<P>
Na záver, pokiaľ ide o preskúmanie rozpočtu, takisto by som chcela povedať, že tento poradný postup pri počiatočnom tzv. diskusnom dokumente nám od konca novembra pomôže navrhnúť nový spôsob vytvárania rozpočtu. Myslím si, že to bude príležitosť pozrieť sa na problematiku toho, čím je Európa a ako by mala konať v nadchádzajúcich rokoch. To je len na ilustráciu niekoľkých z viacerých podrobných záležitostí, ktoré ste spomenuli.
<P>
Toto všetko predložím Komisii a zahrnieme to do našich diskusií o pracovnom programe. Veľmi som ocenila vyčerpávajúcu škálu otázok, ktoré sa tu dnes spomenuli. O pár týždňov sa vrátime s novým návrhom a predložíme ho za prítomnosti celého kolégia. Takisto by som chcela zdôrazniť, aké je dôležité, že máme rámcovú zmluvu, ktorú dodržiavame a podľa ktorej postupujeme, a že sa dokážeme dohodnúť na takom postupe, aby mohli inštitúcie spolupracovať účinným, efektívnym a demokratickým spôsobom.
<SPEAKER ID="049" NAME="Predsedajúci">
Dostal som šesť návrhov uznesenia, ktoré boli predložené v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční v stredu.
<P>
Písomné vyhlásenia (článok 142)
<SPEAKER ID="050" NAME="Tunne Kelam  " AFFILIATION="PPE-DE">
písomne. - Rok 2009 je mimoriadne rozhodujúci, keďže bude rokom udalostí, ako sú európske voľby, ukončenie mandátu súčasnej Komisie a, dúfajme, že aj rokom schválenia Lisabonskej zmluvy.
<P>
Hlavnou politickou prioritou v prvej polovici roku 2009 aj naďalej ostáva proces ratifikácie Lisabonskej zmluvy. Jednotnosť a lepšie fungujúci mechanizmus sú základné podmienky, ktoré musíme splniť, ak chceme zotrvať na pozícii silných aktérov na medzinárodnej politickej scéne.
<P>
Teraz, viac ako kedykoľvek predtým, potrebujeme lepšiu súdržnosť v oblasti energetickej politiky, s perspektívou zvyšovania energetickej nezávislosti. Prioritami EÚ by sa mali stať vzájomná solidarita členských štátov a hľadanie alternatívnych zdrojov energie.
<P>
Dosahovanie cieľov stanovených v Lisabonskej zmluve potrebuje nový impulz. Najdôležitejšími aspektmi, na ktoré treba prihliadať, je hospodárstvo založené na inováciách, podnikaní a podpore vedy. Ďalej treba dokončiť kompletizáciu vnútorného trhu. Pre malé a stredné podniky je potrebné vytvoriť účinnejšie nástroje, ktoré by im, ako hlavným aktérom pri tvorbe pracovných miest, poskytovali ďalšiu podporu.
<P>
Pokiaľ ide o snahu priviesť EÚ bližšie k občanom, musíme vypracovať novú stratégiu. Táto stratégia však musí fungovať obojsmerne. My politici musíme nielen pôsobiť ako čelní predstavitelia štátu, ale predovšetkým slúžiť svojim občanom a pozorne ich počúvať.
<SPEAKER ID="051" NAME="Magda Kósáné Kovács  " AFFILIATION="PSE">
písomne. - (HU) Spomedzi úloh stanovených v roku 2004 sa Komisii nepodarilo splniť práve tú najdôležitejšiu a síce odstrániť nevšímavosť a nedostatok dôvery k európskej myšlienke.
<P>
Program Komisie na budúci rok opäť neodráža skutočnosť, že súčasná Európa je vnímaná inak ako Európa minulá. Hospodársky potenciál 27 štátov EÚ je oveľa vyšší ako bol u 15 štátov EÚ a v celosvetovom hospodárstve má nepomerne vážnejšie postavenie. Zároveň však čelí 27 štátov EÚ aj iným hospodárskym a spoločenským problémom, inému a silnejšiemu vnútornému napätiu a strachu, ktorý prežívajú jej občania.
<P>
Voľný pohyb pracovných síl a voľné poskytovanie služieb vyniesli na svetlo nepríjemný konflikt. Zreteľne ho odráža francúzske "nie" návrhu Európskej ústavy alebo írski voliči, ktorí svojím hlasovaním Lisabonskej zmluve výrazne sťažili osud, sčasti aj ako dôsledok napätia medzi zamestnancami zvláštnej misie.
<P>
Plán práce na rok 2009 ďalej neuvádza, akým spôsobom Komisia plánuje monitorovať tie členské štáty, ktoré chcú využiť možnosť pokračovať v uplatňovaní obmedzení pre voľný pohyb pracovnej sily aj po uplynutí 5ročného obdobia po pristúpení.
<P>
Ako ďalšiu súvisiacu skutočnosť musím s ľútosťou skonštatovať, že ani čoraz desivejšia prítomnosť rasizmu a xenofóbie v Európe nenúti Komisiu konať.
<P>
Tieto problémy sú neodvrátiteľné a neustále sa vracajú ako bumerang. Jediná otázka, ktorú si kladiem, je, či začneme proti tomuto problému bojovať teraz, kým sa ešte napätie dá zvládnuť, alebo až keď neofašistické skupiny plné nenávisti prekročia v európskych mestách všetky medze. Dúfam, že si zvolíme tú prvú možnosť.
<SPEAKER ID="052" NAME="Marian-Jean Marinescu  " AFFILIATION="PPE-DE">
písomne. - (RO) Európska únia v súčasnosti čelí veľkým ťažkostiam vznikajúcim na základe nečakanej krehkosti situácie v medzinárodnom kontexte.
<P>
Nestálosť finančných trhov, neustále kolísajúca cena ropy, terorizmus, prízrak studenej vojny, akútna potreba energetickej bezpečnosti, hromadiace sa vplyvy zmien klímy, to všetko sú hrozby, ktoré Európska únia môže prekonať jedine prostredníctvom jednoty a dohody.
<P>
Následky krízy v Gruzínsku a americkej finančnej krízy, ako aj rozširovanie terorizmu vo svete by mali slúžiť ako návod pri vytváraní jasných akčných línií v legislatíve a v pracovnom programe Komisie.
<P>
Rok 2009 je rozhodujúcim rokom pre inštitucionálnu stabilitu dosahovanú vďaka Lisabonskej zmluve, ktorej ratifikácia by mala byť hlavnou prioritou pre budúce obdobie. Program by preto mal zahŕňať tie aspekty, od ktorých závisí budúci rozvoj Únie: spoločná energetická politika, spoločná zahraničná a bezpečnostná politika, reforma európskej politiky susedstva a posilňovanie záväzkov voči Moldavsku, krajinám západného Balkánu a Ukrajine, teda voči štátom, ktoré Európsku úniu potrebujú, ale ktoré, na druhej strane, potrebuje aj Európska únia.
<P>
Rok 2009 je tiež rokom volieb do Európskeho parlamentu a prieskum Eurobarometra zatiaľ nevyzerá veľmi sľubne. Legislatívny a pracovný program Komisie by mal dokázať, že prvoradým cieľom európskych inštitúcií je spĺňať požiadavky európskych občanov a zabezpečiť ich blaho.
