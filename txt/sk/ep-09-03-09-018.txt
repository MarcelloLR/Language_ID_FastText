<CHAPTER ID="018">
Štatút európskej súkromnej spoločnosti - Cezhraničné premiestňovanie sídiel spoločností - Iniciatíva "Small Business Act" - Účasť pracovníkov v spoločnostiach s európskym štatútom (rozprava) 
<SPEAKER ID="112" NAME="Predsedajúci">
Ďalším bodom programu je spoločná rozprava na tieto témy:
<P>
správa pána Lehneho v mene Výboru pre právne veci o návrhu nariadenia Rady o štatúte európskej súkromnej spoločnosti - C6-0283/2008 -.
<P>
správa pána Lehneho v mene Výboru pre právne veci s odporúčaniami pre Komisiu o cezhraničnom premiestňovaní sídiel spoločností.
<P>
správa pani Herczogovej v mene Výboru pre priemysel, výskum a energetiku k iniciatíve "Small Business Act".
<P>
vyhlásenie Komisie: Účasť pracovníkov na spoločnostiach s európskym štatútom.
<SPEAKER ID="113" NAME="Klaus-Heiner Lehne">
spravodajca. - (DE) Vážený pán predsedajúci, dámy a páni, mojou dnešnou úlohou je obhájiť dve správy, ktoré pochádzajú z parlamentného Výboru pre právne veci.
<P>
Rád by som začal tou, ktorá je v súčasnosti dôležitejšia, pretože sa týka konkrétneho legislatívneho postupu, ktorý iniciovala Komisia: Európskej súkromnej spoločnosti (SPE). Ak to takto možno povedať, z právneho hľadiska, ide skutočne o základný prvok iniciatívy "Small Business Act".
<P>
Chcel by som povedať pár slov na objasnenie situácie. Myšlienka európskej súkromnej spoločnosti bola už súčasťou akčného plánu pre právo obchodných spoločností komisára Bolkesteina. Z dôvodov, ktoré sa mi vždy zdali nezmyselné, bola myšlienka európskej súkromnej spoločnosti neskôr v priebehu rokov, počas súčasného funkčného obdobia Komisie, z akčného plánu takpovediac odstránená a v tom období sa ňou ďalej Komisia nezaoberala.
<P>
Európsky parlament však nesúhlasil a v súlade s článkom 39 rokovacieho poriadku a článkom 192 Zmluvy pripravil legislatívnu správu z vlastnej iniciatívy, ktorú tento Parlament pred časom prevažnou väčšinou prijal. Vzhľadom na tieto okolnosti bola Komisia nútená znova zvážiť myšlienku európskej súkromnej spoločnosti a v súčasnosti ju predložila v rámci iniciatívy "Small Business Act". Tento krok veľmi oceňujeme.
<P>
Táto ponuka osobitnej formy podniku je určená predovšetkým pre malé a stredné podniky Európy. Doteraz mali vlastnú formu podniku len veľké spoločnosti, konkrétne šlo o formu európskej spoločnosti. Som presvedčený, že takýto návrh bol už dlho očakávaný. Keďže je zameraný na MSP a je potrebné zaoberať sa aj začínajúcimi podnikmi, to znamená podnikmi, ktoré vznikajú na základe myšlienky založiť novú spoločnosť, nie transformovať, rozdeliť alebo zlúčiť existujúcu alebo iné spoločnosti, vítame aj obmedzenie Európskej komisie, pokiaľ ide o požiadavky týkajúce sa cezhraničného rozmeru. Som presvedčený, že aj túto problematiku Parlament v správe vyjadril.
<P>
Rovnako považujeme za správne, aby boli všetky otázky súvisiace predovšetkým s problematikou kapitálu a ručenia objasnené z právneho hľadiska na európskej úrovni, pretože práve v tom spočívajú problémy MSP. Súčasná potreba fungovať vo veľmi rôznorodých právnych formách príslušného štátu pre nich znamená, že vo veľkej miere potrebujú poradenstvo. Nová právna forma tento problém odstraňuje.
<P>
Sme tiež presvedčení, že konáme v súlade s judikatúrou Európskeho súdneho dvora, pokiaľ ide o otázku, či sídlo spoločnosti musí byť rovnaké ako jej registrované sídlo alebo ústredie, to znamená, že možno uvažovať len o jednom sídle. Viem, že tento názor zastáva v Parlamente len menšina, ale vo Výbore pre právne veci má podporu väčšiny, a to, predpokladám, zajtra v pléne zaváži. Spomínaný názor sa týka toho, že musí existovať možnosť oddelenia a že európsku spoločnosť nemožno znevýhodňovať v porovnaní s formami spoločností príslušného štátu, ktoré v rámci judikatúry Európskeho súdneho dvora uvedenú možnosť oddelenia majú.
<P>
Hlavný problém, ktorý si vyžiadal zdĺhavé rokovania, sa týkal účasti zamestnancov. V minulosti, keď sme sa zaoberali inými právnymi aktmi v rámci práva obchodných spoločností, sme s touto problematikou mali značné ťažkosti. Chcem spomenúť len európsku spoločnosť a smernicu o cezhraničných zlúčeniach alebo splynutiach. Som presvedčený, že vďaka kompromisným pozmeňujúcim a doplňujúcim návrhom, ktoré podpísali tri najväčšie politické skupiny v tomto Parlamente, sa nám podarilo nájsť skutočné riešenie tohto problému. Je to riešenie, ktoré vychádza z úspešných prvkov predošlých právnych aktov Európskej únie, ktoré predstavuje kompromis medzi rozdielnymi právnymi situáciami v členských štátoch a ktoré prispieva aj k ochrane práv zamestnancov.
<P>
Moja posledná poznámka sa týka štrnástej smernice, pre ktorú som tiež spravodajcom. Je to podobný prípad ako prípad európskej spoločnosti. Naším cieľom je využiť tento legislatívny návrh uznesenia na to, aby sme prinútili Komisiu predložiť konkrétny návrh, ako to bolo v prípade Európskej súkromnej spoločnosti (ESS). Skutočne očakávame, že Komisia tento krok uskutoční a uzatvorí tak jednu z medzier v práve obchodných spoločností a zaručí podnikom slobodu usadiť sa. Srdečne ďakujem za vašu pozornosť.
<SPEAKER ID="114" NAME="Edit Herczog">
spravodajkyňa. - (HU) Vážený pán predsedajúci, pán komisár, dámy a páni, sme takmer na konci dlhého procesu, dlhého a úspešného procesu, v priebehu ktorého sa nám podarilo presunúť malé a stredné podniky z okraja do centra. Trvalo dlho, kým sme dospeli do bodu, v ktorom je tento vnútorný trh zjednotený, ale nie jednotný. Bola to dlhá cesta, na konci ktorej vidíme, že 23 miliónov malých a stredných podnikov funguje s rovnakou administratívnou záťažou a pravidlami ako 41 tisíc veľkých európskych spoločností aj napriek tomu, že MSP nemôžu vstúpiť na trh za rovnakých podmienok.
<P>
Zdá sa nám, že Komisia pod vedením pána komisára Verheugena prešla za posledných päť rokov dlhú cestu, a preto vítame zmenu v zmýšľaní v rámci Európskej únie zameranú na odstránenie prekážok, ktorým MSP čelia na európskej úrovni a v členských štátoch. Jednou z možností zvýšenia obratu MSP je umožniť stále väčšiemu množstvu z nich vstup na európsky vnútorný trh, pretože v súčasnosti je na ňom len 8 % podnikov a tento trh vytvára len 15 % ich obratu. Ich obrat by sa zvýšil, keby sa mohli v širšej miere zúčastňovať na inovačných programoch a projektoch v oblasti výskumu a vývoja. Trhovým aktivitám malých podnikov by pomohlo, keby sa stali zdroje financovania oveľa dostupnejšie ako v súčasnom období. Ich obrat by sa mohol zvýšiť, keby sme nakoniec vytvorili patent Spoločenstva a zabránili tak tomu, aby lacné falšované výrobky využívali duševné vlastníctvo našich malých podnikov.
<P>
Som presvedčená, že najcitlivejší problém z hľadiska úspechu celej lisabonskej stratégie je určite pomoc MSP pri presune z vlastných členských štátov na vnútorný trh EÚ. V súčasnej hospodárskej situácii však je potrebné okrem toho, čo už bolo povedané, zdôrazniť, že existujú problémy s hlavným zdrojom financovania malých a stredných podnikov. Pretože týmto zdrojom je aj naďalej úver. Zvýšená citlivosť finančných inštitúcií na riziká však znamená, že stále viac podnikov má so získaním úveru ťažkosti. Banky sa odvolávajú na neistú hospodársku situáciu a váhajú s poskytovaním pôžičiek týmto klientom. Riaditelia MSP sa sťažujú, že môžu byť ohrozené tisíce spoločností a desiatky tisícov pracovných miest. Je zásadne v našom záujme, aby sme zaručili, aby sa finančné prostriedky určené na posilnenie likvidity v systéme dostali do hospodárstva a neostávali v trezoroch bánk. Jedným z najdôležitejších krokov je, aby banky začali čo najskôr stimulovať hospodárstvo a MSP.
<P>
Ďalšou úlohou je vytvorenie európskej solidarity. Je to jediný spôsob poskytnutia účinnejšej ochrany MSP, ktoré majú ťažkosti spôsobené krízou, než je ochrana zo strany národných štátov. Pri tejto príležitosti chcem poznamenať, že aj situácia MSP a spôsob, akým ju zvládame, je skúškou európskej solidarity. Ukazuje, že Európa je schopná prevziať spoločné riziko aj s členskými štátmi, ktoré nepatria do eurozóny. Opatrenia zamerané predovšetkým na stabilizáciu eurozóny môžu ľahko podnietiť vznik, ktorý už podnietili, finančného vákua v oblasti, ktorá do eurozóny nepatrí. Preto musím v súčasnej situácii požiadať tých, ktorí majú v Európe rozhodovacie právomoci, a zástupcov bankového sektora, aby neumožnili vytvorenie dvojrýchlostnej Európy, pretože kolaps regiónu, v ktorom zohrávajú MSP rozhodujúci úlohu, keďže tvoria viac ako 90 % všetkých podnikov, by mal katastrofické hospodárske následky. V tomto smere žiadam o podporu Komisie a svojich kolegov poslancov. Ďakujem svojej kolegyni spravodajkyni, pani Nicole Fontainovej a ostatným tieňovým spravodajcom za ich prácu a ešte raz ďakujem pánovi komisárovi Verheugenovi za doterajšie úspechy.
<SPEAKER ID="115" NAME="Ján Figeľ">
člen Komisie. - Vážený pán predsedajúci, najskôr by som rád poďakoval dvom spravodajcom. Dámy majú prednosť, a to nielen po tieto dni. Začnem poďakovaním pani Herczogovej za kvalitnú správu o iniciatíve "Small Business Act" (SBA) a za výraznú podporu, ktorá je v správe preukázaná iniciatíve Komisie s cieľom vytvoriť komplexnú politiku pre malé a stredné podniky. Rád by som vzdal hold aj pánovi Lehnemu, a to nielen za jeho činorodosť a prácu pri riadení konzultačného postupu v súvislosti so štatútom európskej súkromnej spoločnosti, ale aj za zaujímavé a tvorivé riešenia, ktoré boli v správe predložené.
<P>
V súčasnosti skutočne prechádzame kritickým obdobím. Každý deň počúvame správy o potrebe zvýšenia a obnovy dôveryhodnosti voči fungovaniu svetového hospodárstva. Finančná a hospodárska kríza skutočne výrazne zasiahla európske podniky a som presvedčený, že v súčasnosti je dôležitejšie než kedykoľvek predtým naplno využiť potenciál malých a stredných podnikov. Najmä oni sú záchranou európskeho hospodárstva.
<P>
Iniciatíva "Small Business Act", ktorú Komisia prijala v júni 2008, poskytuje komplexný rámec krátkodobých, strednodobých a dlhodobých krokov zameraných na rast a konkurencieschopnosť MSP v rámci lisabonskej stratégie. Ponúka 10 politických zásad a niekoľko konkrétnych iniciatív s cieľom zabezpečiť, aby záujmy MSP boli v centre prijímania rozhodnutí. Ako povedala pani Herczogová, je potrebné zahrnúť MSP do centra pozornosti a stratégií.
<P>
Iniciatíva SBA obsahuje súbor legislatívnych iniciatív vrátane návrhu štatútu európskej súkromnej spoločnosti. Iniciatíva SBA je určená na to, aby zaručila, že zásada "najskôr myslieť v malom" a uprednostňovanie malých podnikov budú natrvalo a nezvratne zakotvené v tvorbe politík v celej Európe. Vyzýva aj na väčšie uznanie súkromného podnikania a podnikateľov. Ľudí, ktorí sú pripravení chopiť sa iniciatívy, vypracovať návrhy projektov a podstúpiť riziká, potrebujeme v súčasnosti viac ako kedykoľvek predtým. Preto sme tiež presvedčení, že čestní podnikatelia, ktorí boli v podnikaní neúspešní, si zaslúžia druhú šancu.
<P>
V súčasnej hospodárskej kríze si potrebujeme určiť priority a zamerať sa na rýchle prijatie takých opatrení, ktoré majú najväčší potenciál prispieť k obnove. V iniciatíve SBA a Pláne hospodárskej obnovy Európy sú navrhované ambiciózne opatrenia v troch kľúčových oblastiach: po prvé, zvýšenie ponuky tak veľmi potrebných úverov, po druhé, zníženie administratívnej záťaže a po tretie, pomoc MSP pri činnosti v zahraničí.
<P>
Úspech iniciatívy "Small Business Act" spočíva v bezproblémovej spolupráci všetkých zúčastnených strán. Sme vám vďační za podporu. Uznesenie, ktoré Parlament prijal začiatkom decembra bolo správne načasovanou a veľmi vítanou iniciatívou. Ako viete, na samite, ktorý sa konal koncom decembra, hlavy štátov a vlád pod vedením francúzskeho predsedníctva jednohlasne schválili iniciatívu "Small Business Act".
<P>
Preto je dôležité, aby dnes tento Parlament plne podporil správu pani Herczogovej a pripravil tak pevný a legitímny základ na ďalšie kroky. Rád by som vás vyzval na podporu iniciatívy "Small Business Act" vo vašich jednotlivých krajinách a volebných obvodoch, aby ste pomohli zabezpečiť, že sa tento ambiciózny politický program stane skutočnosťou a že skutočne pomôže MSP pri ich každodennej činnosti.
<P>
Dovoľte mi teraz prejsť k dvom správam pána Lehneho. Parlament vždy spoľahlivo podporoval štatút európskej súkromnej spoločnosti. Vaša správa z vlastnej iniciatívy z roku 2006 a vaše rýchle spracovanie návrhu Komisie sú dôležitým prínosom k úspechu nového štatútu európskej spoločnosti.
<P>
Štatút súkromnej spoločnosti je kľúčovým prvkom iniciatívy "Small Business Act". Je určený pre MSP. Preto Komisia navrhla, aby európska súkromná spoločnosť mohla byť zriadená ako ktorákoľvek iná domáca spoločnosť bez požiadavky vykonávať činnosť v iných členských štátoch alebo mať spoločníkov z viac ako jednej krajiny, teda tak ako domáca spoločnosť. Niektorí považujú spomínanú požiadavku cezhraničného fungovania pre formu európskych podnikov za nevyhnutnosť. Uznesenie Parlamentu, ktoré umožňuje spoločnostiam vybrať si medzi rozličnými cezhraničnými prvkami, je pružné. Európske súkromné spoločnosti by mohli splniť túto požiadavku napríklad tým, že by zriadili zahraničnú dcérsku spoločnosť alebo jednoducho tým, že by preukázali zámer vyvíjať cezhraničnú činnosť.
<P>
Navrhli ste aj flexibilné riešenie otázky minimálneho základného kapitálu. Ako viete, v návrhu Komisie sa požadoval minimálny základný kapitál vo výške len 1 EUR a okrem toho závisela potreba výšky kapitálu európskej súkromnej spoločnosti od rozhodnutia jej spoločníkov. Toto ustanovenie spochybnili tí, ktorí sa domnievajú, že požiadavky na minimálny kapitál zohrávajú úlohu pri ochrane veriteľov malých podnikov.
<P>
V správe Európskeho parlamentu boli predložené alternatívne riešenia zlepšenia ochrany veriteľov. Znamená to, že spoločnosti by mali mať možnosť vybrať si medzi režimom ochrany veriteľa založenom na platobnej schopnosti alebo na udržiavaní základného imania.
<P>
Komisia súhlasí s tými prvkami správy, ktoré sú zamerané na zvýšenie jednotnosti štatútu, a tým aj presadzovania právnej istoty jeho uplatňovania. Patrí k nim zapísanie predmetu podnikania spoločnosti do registra, objasnenie, že zákaz ponúkania podielov verejnosti nevylučuje ponuky zamestnancom spoločnosti alebo zlepšenie pravidiel o povinnostiach a zodpovednosti riaditeľov. Všetky uvedené prvky sú užitočným príspevkom, ktorý uľahčí uplatňovanie tohto štatútu.
<P>
Vítam aj váš užitočný návrh doložky o rozhodcovskom konaní, ktorá podporuje spoločníkov vo využívaní alternatívnych spôsobov riešenia sporov.
<P>
Nakoniec by som sa rád zmienil o téme, o ktorej sa v Parlamente a aj všade inde diskutovalo najviac. Ide o účasť zamestnancov vo vedení európskych súkromných spoločností. Ako som sa už zmienil, Komisia vypracovala tento štatút pre menšie podniky. Zamestnanci môžu byť spoločníkmi MSP len v niekoľkých členských štátoch, a preto sa riešenie založené na vnútroštátnych právnych predpisoch, ktoré by umožnilo súčasné fungovanie viacerých modelov, zdá byť najvhodnejším a najrozumnejším prístupom.
<P>
V pozmeňujúcich a doplňujúcich návrhoch Parlamentu sú predložené doplnkové a komplexné ustanovenia, ktoré nemožno použiť pre MSP založené v súlade s právnymi predpismi väčšiny členských štátov. Je pravdepodobné, že uvedený prístup nepritiahne v týchto členských štátoch pozornosť k štatútu európskej súkromnej spoločnosti a bude oveľa menej perspektívnym riešením pre MSP.
<P>
Na záver, vaša správa obsahuje množstvo užitočných riešení. Niektoré z nich sú veľmi vhodné na prípravu rýchlejšieho dosiahnutia kompromisu medzi členskými štátmi. Komisia preto víta prijatie tejto správy.
<P>
Nakoniec, pokiaľ ide o cezhraničné premiestňovanie sídiel spoločností, Komisia v minulosti informovala Parlament o svojich dôvodoch nepredložiť návrh štrnástej smernice o práve obchodných spoločností. Tieto dôvody sú stále aktuálne. Súhlasíme s pánom spravodajcom v tom, že spoločnostiam by mala byť v rámci jednotného trhu poskytnutá sloboda usadiť sa a malo by im byť umožnené premiestniť svoje sídlo z jednej krajiny do druhej. Nie sme však presvedčení o tom, že návrh nových právnych predpisov v súčasnom období je najlepším spôsobom na dosiahnutie tohto cieľa. Judikatúra Súdneho dvora jasne umožňuje mobilitu spoločností. Navyše, platný právny predpis, smernica o cezhraničných zlúčeniach alebo splynutiach, poskytuje rámec na premiestnenie vrátane potrebných záruk pre tretie strany. Smernica o cezhraničných zlúčeniach alebo splynutiach umožňuje spoločnostiam predovšetkým zriadenie novej dcérskej spoločnosti v inej krajine a následné zlúčenie alebo splynutie existujúcej spoločnosti s touto dcérskou spoločnosťou. Postup premiestnenia a záruky navrhnuté Výborom pre právne veci, sú veľmi podobné tým, ktoré sú predložené v smernici.
<P>
Naše hospodárske analýzy ukazujú, že úroveň zložitosti postupu cezhraničného premiestnenia by bola porovnateľná s úrovňou cezhraničného zlúčenia alebo splynutia. Smernica o cezhraničných zlúčeniach alebo splynutiach mala byť transponovaná členskými štátmi do decembra 2007. Na hodnotenie jej plného uplatňovania je príliš skoro. Skôr, ako Komisia zavedie akékoľvek nové právne predpisy, mala by zhodnotiť, ako tento nový platný právny rámec funguje v praxi. Nie sme presvedčení ani o tom, že táto smernica by zlepšila súčasnú situáciu v rámci vnútroštátneho práva a jurisprudencie Európskeho súdneho dvora v tejto oblasti.
<P>
Na záver, vzhľadom na vyššie uvedené skutočnosti a vzhľadom na to, že sa blíži koniec platnosti súčasnej legislatívy, by bolo vhodnejšie, keby mohla ďalší postup v tejto otázke premiestňovania sídel spoločností navrhnúť už nová Komisia. Dovtedy bude jasnejšie aj to, ako sa vyrieši otázka premiestňovania sídiel spoločností v rámci štatútu SPE.
<SPEAKER ID="116" NAME="Gunnar Hökmark" LANGUAGE="SV">
Vážený pán predsedajúci, podmienky vytvorené pre malé podniky majú v súčasnosti zásadný význam pre vytváranie pracovných miest v budúcnosti. Sú životne dôležité pre našu schopnosť dostať sa z tejto krízy do lepšieho, vyššie kvalifikovaného a konkurencieschopnejšieho hospodárstva. Inováciu posúvajú vpred práve malé podniky. Ale práve tieto malé podniky majú v súčasnosti v jednotlivých členských štátoch a v Únii ako takej najväčší problém s úvermi.
<P>
V rámci spomínanej problematiky máme v súvislosti so štatútom európskej súkromnej spoločnosti v úmysle, a tu by som rád poďakoval Komisii za návrh a pani spravodajkyni za jej prácu, otvoriť vnútorný trh pre malé podniky v rovnakom rozsahu ako pre veľké spoločnosti. V tomto zmysle je potrebné pripraviť nové podmienky. Ako sme o tom diskutovali vo Výbore pre hospodárske a menové veci, je potrebné výrazne zjednodušiť pravidlá, a to malým podnikom otvorí dvere.
<P>
Je potrebné zaručiť, aby verejné obstarávanie prebiehalo takým spôsobom, aby sa na ňom mohli zúčastňovať malé podniky v rovnakej miere ako veľké. Ide o to, aby mohli malé podniky fungovať cezhranične jednoduchším spôsobom vrátane takých otázok, akými sú platba DPH a boj proti byrokracii, ktorá to v súčasnosti očividne znemožňuje. Ide aj o to, aby sa európskym finančným trhom vytvorili lepšie podmienky na rozširovanie a rast formou vytvorenia kvalitnejšieho úverového trhu pre malé podniky za pomoci Európskej investičnej banky a iných subjektov. Nakoniec by som chcel povedať, že
<P>
Čo je malé, je pekné. Čo je dnes malé, bude zajtra väčšie a prinesie nové pracovné miesta a väčšiu prosperitu.
<SPEAKER ID="118" NAME="Harald Ettl" LANGUAGE="DE">
Ďakujem pekne, pán predsedajúci. V súčasnom období sú súčasťou premiestnenia sídla spoločnosti administratívne prekážky, výdavky a sociálne dôsledky a neposkytuje spoločníkom, veriteľom ani zamestnancom potrebnú právnu istotu. Verejné konzultácie z roku 2004 jasne preukázali dôležitosť prijatia štrnástej smernice.
<P>
Preto by som chcel vyzvať Komisiu, aby čo najskôr predložila legislatívny návrh týkajúci sa tejto problematiky s dvojitým cieľom - zjednodušiť mobilitu spoločností a zaručiť, aby sa otázka účasti vo vzťahu k premiestňovaniu sídiel spoločností neponechala na Európsky súdny dvor.
<P>
Budúca štrnásta smernica nesmie poskytovať únikovú cestu zo systémov silnej spoluúčasti. Existujúce práva sa nesmú za žiadnu cenu obmedziť. Aby sa zaručila súdržnosť a podstata postupov účasti zamestnancov, je potrebné uviesť odkaz na smernicu o zriaďovaní európskej zamestnaneckej rady, desiatu smernicu o práve obchodných spoločností a smernicu o rámci pre informovanie a porady so zamestnancami. Je absolútne nevyhnutné, aby sa informácie poskytovali v správnom čase a aby sa plán premiestnenia vydal skôr, ako sa uskutoční akékoľvek premiestnenie spoločnosti.
<SPEAKER ID="119" NAME="Donata Gottardi" LANGUAGE="IT">
Vážený pán predsedajúci, pán komisár, dámy a páni, nariadenie o európskych súkromných spoločnostiach, ktoré máme prijať, uzatvára rámec druhov spoločností, ktoré majú byť riadené na európskej úrovni. Niektoré časti konečného textu sa podobajú na text, ktorý prijal Výbor pre hospodárske a menové veci.
<P>
Ľutujem, že sme nevyužili príležitosť a nepožiadali Komisiu, aby bola odvážnejšia a prijala ďalšie opatrenia na zriadenie konkrétneho systému zdaňovania, vhodného systému účtovníctva a jednotných pravidiel pre prípady sporov, platobnej neschopnosti, konverzií, zlúčení alebo splynutí, rozdelení, zrušenia a neplatnosti.
<P>
Ešte vždy existuje príliš veľa oblastí, ktoré sa riadia vnútroštátnym právom obchodných spoločností, čoho následkom sú prekrývajúce sa úrovne a znásobenie nákladov. Ak sa zhodneme na dôležitosti vytvorenia spoločného európskeho systému a ak sa chceme vyhnúť oportunistickým presunom, bolo by teraz, keď je rámec už úplný, po európskej spoločnosti a európskom družstve, dobrým nápadom pripraviť plán na opätovné otvorenie tejto otázky a presunúť ju tak na vyššiu úroveň.
<SPEAKER ID="120" NAME="Harald Ettl" LANGUAGE="DE">
Vážený pán predsedajúci, návrh, ktorý Komisia predložila v súvislosti s európskou súkromnou spoločnosťou v rámci iniciatívy "Small Business Act", mal vážne nedostatky. Nevenoval dostatočnú pozornosť záujmom veriteľov, zamestnancov, spotrebiteľov a malých dodávateľov. K niektorým jeho ustanoveniam patria napríklad minimálny kapitál vo výške 1 EUR a navyše nevhodné postupy pri registrácii, neprítomnosť požiadavky na vykonávanie cezhraničnej činnosti a oddelenie článkov o stanovách, sídle a skutočnom mieste podnikania.
<P>
Posledné menované ustanovenie by viedlo k obchádzaniu účasti zamestnancov. Každá nová európska smernica o práve obchodných spoločností by mala pomôcť dosiahnuť harmonizáciu práv zamestnancov a myšlienku európskej normy účasti založenej na novej reformnej zmluve EÚ vrátane Charty základných práv. Práva zamestnancov sú kľúčovými právami sociálnej Európy.
<SPEAKER ID="121" NAME="Anja Weisgerber">
spravodajkyňa Výboru pre zamestnanosť a sociálne veci požiadaného o stanovisko. - (DE) Vážený pán predsedajúci, pán komisár, dámy a páni, malé a stredné podniky sú oporou našej spoločnosti a poskytujú 67 % pracovných miest v európskom súkromnom sektore.
<P>
Z uvedeného dôvodu veľmi vítam iniciatívu "najskôr myslieť v malom" a som odhodlaná zaručiť, že táto zásada sa bude zohľadňovať pri tvorbe politiky na všetkých politických a administratívnych úrovniach. Najmä v období finančnej krízy je dôležité vytvoriť pre MSP skutočnú a hmatateľnú pridanú hodnotu, aby sme tieto podniky posilnili ako stabilizačný faktor počas krízy.
<P>
Ako spravodajkyňa Výboru pre zamestnanosť a sociálne veci požiadaného o stanovisko som sa zúčastnila na formovaní myšlienok, o ktorých máme teraz hlasovať. Do textu boli zapracované mnohé moje návrhy vrátane dôležitosti zásady flexiistoty. Táto koncepcia by mala vytvoriť pružné trhy práce, ktoré sú tiež v súlade s vysokou úrovňou istoty zamestnania.
<P>
Do textu bola zapracovaná aj moja požiadavka týkajúca sa vytvorenia spoľahlivého základu v oblasti pracovného práva pre MSP. MSP si často nemôžu dovoliť vlastné právne oddelenia alebo oddelenia ľudských zdrojov, a preto sú závislé od jednoduchých a jasných nariadení.
<P>
Podporu gestorského výboru si získala aj jedna z mojich najdôležitejších požiadaviek, ktorá spočíva v podrobení právnych iniciatív testu MSP. Byrokraciu je potrebné zmariť v zárodku. V prípade nových zákonov je potrebné systematické vykonávanie hodnotenia vplyvov. Všetky ustanovenia EÚ musia byť pred prijatím preskúmané z hľadiska ich vplyvu na MSP. Považujem za dôležité, aby boli výsledky testu MSP podrobené nezávislému hodnoteniu nezávislým orgánom, a práve táto myšlienka sa stala súčasťou textu.
<P>
MSP riešia v kontexte svetovej finančnej krízy konkrétne problémy, a preto obzvlášť vítam výzvu v správe, aby sa návrhy Skupiny nezávislých zainteresovaných strán na vysokej úrovni pre oblasť administratívnej záťaže pod vedením pána Stoibera realizovali čo najrýchlejšie. Musíme konať rýchlo, aby sme tento potenciál využili.
<SPEAKER ID="122" NAME="Othmar Karas" LANGUAGE="DE">
Vážený pán predsedajúci, všetci vieme, že naša schopnosť stavať na raste a inovačnom potenciáli malých a stredných podnikov je pre prosperitu Európskej únie rozhodujúca. MSP tiež zohrávajú kľúčovú úlohu pri prekonávaní krízy. Preto je potrebné, aby sme znížili záťaž, ktorá je na ne kladená, a podporovali ich na základe myšlienky, že menej pravidiel môže znamenať pre MSP oveľa viac.
<P>
Ako predseda medziskupiny pre MSP by som rád dôrazne uviedol, že iniciatíva "Small Business Act" je len vyhlásením o zámere zo strany hláv štátov alebo vlád. Samotné vyhlásenia o zámere sú MSP nanič, a preto by sme radi jasne vyzvali na to, aby sa vnútroštátne a európske právne predpisy riadili zásadou "najskôr myslieť v malom" a sformulovali sme štyri požiadavky.
<P>
Prvá znie, že členské štáty musia oznámiť, ako a v akom časovom období začlenia zásadu "najskôr myslieť v malom" do svojho vnútroštátneho regulačného rámca. Po druhé, členské štáty by mali povinne začleniť správu o pokroku pri uplatňovaní zásady "najskôr myslieť v malom" do výročných správ o národných programoch reforiem v rámci lisabonskej stratégie. Po tretie, potrebujeme jednotné kritériá na meranie pokroku pri uplatňovaní zásady "najskôr myslieť v malom". A potom, po štvrté, musíme zásadu "najskôr myslieť v malom" ako záväznú súčasť budúcich právnych predpisov začať presadzovať aj na európskej úrovni. Navyše, v rámci reakcie na súčasné udalosti by som spomenul, že všetky platné nariadenia by mali byť preskúmané z hľadiska svojho procyklického vplyvu na MSP. V tejto oblasti musíme konať rýchlo.
<SPEAKER ID="123" NAME="Predsedajúci">
Žiaľ, nemáme možnosť vypočuť si stanovisko Výboru pre práva žien a rodovú rovnosť, pretože pani Podimatová v tejto chvíli nie je k dispozícii.
<SPEAKER ID="124" NAME="Nicole Fontaine" LANGUAGE="FR">
Vážený pán predsedajúci, dámy a páni, najskôr by som rada zdôraznila význam tejto spoločnej rozpravy o MSP a úprimne dúfam, že k MSP sa dostane výrazný signál, ktorý chce náš Parlament vyslať.
<P>
Naša skupina s nadšením privítala návrh iniciatívy "Small Business Act", ktorý nám Komisia predložila v júni minulého roka. Je pravdou, že od roku 2000, boli prijímané iniciatívy v súvislosti s MSP. Boli to cenné iniciatívy, neboli však dostatočné. Prečo hovorím nedostatočné? Pretože podľa tých, ktorých sa týkali, ostali až príliš často len pri dobrých zámeroch. Dnes teda musíme ísť ďalej. Iniciatíva "Small Business Act" nám takú šancu dáva, pretože je súčasťou skutočného aktívneho globálneho prístupu.
<P>
Rada by som zdôraznila, že Európsky parlament už dosiahol úspech. Rada pre konkurencieschopnosť jednohlasne prijala akčný plán, ktorý práve spomínal pán komisár Figeľ, na základe otázky na ústne zodpovedanie, ktorú sme predložili v decembri.
<P>
Tento krok očividne preukázal silnú politickú vôľu vlád a dnes by som rada uvítala výbornú správu pani Herczogovej, ktorá spomínaný impulz rozvíja vo veľmi vhodnom čase. Rada by som sa poďakovala aj za kvalitnú spoluprácu a za výbornú prácu, ktorú sme, a to musím spomenúť, dosiahli s Výborom pre priemysel, výskum a energetiku. Dnes musíme na plenárnom zasadnutí predložiť už len dva pozmeňujúce a doplňujúce návrhy. Je to dôkazom kvality našej práce.
<P>
Čo sa týka našej skupiny, pozmeňujúcimi a doplňujúcimi návrhmi, ktoré sme predložili a ktoré naša spravodajkyňa s radosťou prijala, sme začali hľadať spôsob ako orgány členských štátov a Spoločenstva zapojiť vo väčšej miere, aby zaručili, že plánované opatrenia budú pre MSP skutočne pridanou hodnotou.
<P>
Vyzvali sme na to, aby bola zásada "najskôr myslieť v malom" povinnou a neoddeliteľnou súčasťou budúcich právnych predpisov. Trvali sme na patente Spoločenstva a samozrejme aj na tom, aby bolo možné mať rýchly a účinný prístup k finančným prostriedkom.
<SPEAKER ID="125" NAME="Ieke van den Burg">
v mene skupiny PSE. - Vážený pán predsedajúci, ak dovolíte, rada by som sa najskôr vyjadrila o vyhlásení Komisie.
<P>
Po prvé, mrzí ma, že medzi nami nie je kolega pána komisára, pán McCreevy. Zrejme sa už začala nová dostihová sezóna. Skutočne ma to mrzí, pretože problematika práva obchodných spoločností je pre nás veľmi dôležitá a tvorí základ jeho portfólia. Po druhé, pán komisár, je mi skutočne ľúto, že odzneli vaše argumenty voči návrhom Parlamentu týkajúcim sa účasti zamestnancov. Jasne sme uviedli, že nie sú zamerané na malé podniky, ale že štatút SPE je prístupný pre všetky spoločnosti. Nie je obmedzený na veľkosť podniku. Nechceme, aby prostredníctvom tohto štatútu SPE zneužívali a obchádzali platné právne predpisy, najmä pokiaľ ide o tradície v jednotlivých štátoch, ktoré sú z hľadiska účasti veľmi dôležité. Nechceme, aby sa v Európskej únii praktizovalo "rozhliadanie sa a porovnávanie cien" a aby u nás vznikol ďalší Delaware, v ktorom by mohli spoločnosti obchádzať tento druh právnych predpisov.
<P>
Po tretie, pokiaľ ide o štrnástu smernicu, ktorú, ako vieme, pán McCreevy veľmi nepodporuje, zopakovali ste tie isté argumenty, ktoré predložil aj on. Mal by vziať vážne do úvahy to, že Parlament od neho skutočne očakáva predloženie tohto návrhu.
<P>
Po štvrté, predložili sme spoločné uznesenie, aby sme na základe článku 138 požiadali Komisiu o konzultácie so sociálnymi partnermi. Tento krok bolo vhodné uskutočniť ešte predtým, ako sme sa rozhodli v súvislosti s nariadením týkajúcim sa SPE, pretože účasť je otázkou, ktorou sa zaoberá článok 138 Zmluvy o ES a ktorá si najskôr vyžaduje konzultácie so sociálnymi partnermi. A k tým nedošlo. V súčasnosti žiadame, aby sa uskutočnili dodatočne a čo najskôr. Keď však počujem zo strany Komisie túto reakciu, znova dôkladne zvážim a aj svojej skupine navrhnem ešte raz dôkladne zvážiť, či je možné podporiť problematiku SPE. Možno by ste sa mali dnes večer telefonicky spojiť s pánom McCreevym a pánom Špidlom a zistiť, či by bolo možné zajtra, ešte pred hlasovaním, predložiť lepší návrh.
<P>
Budem stručná, pretože sa blíži koniec môjho rečníckeho času. Socialistická skupina v Európskom parlamente (PSE) nevyjadruje vo svojom stanovisku nesúhlas s tým, aby malé a stredné podniky nedostali šancu tento štatút získať. Sme za to, aby ho získali. Sme však proti tejto forme zneužívania. Spolu so spravodajcom sme dospeli k veľmi dobrému kompromisu. Je tiež veľmi súčasný a v žiadnom prípade nie je zastaraný. V tomto období je aktuálny, vzhľadom na katastrofálne fungovanie akcionárov a finančných trhov, pretože zohľadňuje kvalitnejší spôsob riadenia spoločností s účasťou zamestnancov. Pán komisár, skutočne musíte so svojím kolegom a príslušnými komisármi zvážiť, či by nebolo možné predložiť tomuto Parlamentu pozitívnejšie vyhlásenie.
<SPEAKER ID="126" NAME="Jean Marie Beaupuy" LANGUAGE="FR">
Vážený pán predsedajúci, pán komisár, rád by som sa samozrejme pridal k pochvale pani Herczogovej za jej vynikajúcu správu o iniciatíve "Small Business Act", ktorá má 90 bodov.
<P>
Avšak, pán komisár, činnosť Európskeho parlamentu bude skutočne účinná len vtedy, ak dôjde k rýchlemu a efektívnemu uplatňovaniu opatrení v jednotlivých členských štátoch.
<P>
Pán komisár, vo svojich úvodných poznámkach ste uviedli, že na základe tejto správy máte v úmysle vytvoriť globálnu stratégiu. Musíte si však uvedomiť, že v súčasnosti čelíme finančnej kríze, hospodárskej kríze a klimatickej kríze, ktoré si vyžadujú naše rýchle reakcie.
<P>
Uvediem dva príklady. Prvý: žiadam o 30-dňovú lehotu na platby pre podniky. Táto požiadavka je zahrnutá v bode 87 a týka sa Kohézneho fondu. Vyzývam Komisiu a členské štáty na prijatie opatrení s cieľom uzavrieť verejné zákazky s podnikmi do 30 dní.
<P>
Ak vieme, že 20 % návrhov na vyhlásenie konkurzu je dôsledkom oneskorených platieb verejných orgánov, vidíme, do akej miery by tieto kroky vlád a Komisie mohli znížiť úroveň nezamestnanosti, ktorá sa každým dňom zvyšuje.
<P>
Druhý príklad: byrokracia. V bode 72 žiadame o obmedzenie byrokracie aspoň o 25 %. Môžem vám povedať, že ja ako riaditeľ podniku čakám na podobné konkrétne opatrenie už roky. Úlohou riaditeľov podnikov nie je to, aby celé dni vypĺňali tlačivá. Ich úlohou je poskytovať našim spoluobčanom výrobky a služby.
<P>
Pán komisár, ak budete tejto výzve venovať pozornosť nielen nad rámec globálnej stratégie, ktorú máte v úmysle vytvoriť, ale aj z hľadiska praktickej reakcie zo strany vlád a Komisie, potom sa do súčasných plánov obnovy dostanú aj ustanovenia, ktoré poskytnú našim spoluobčanom bezprostredné riešenia.
<SPEAKER ID="127" NAME="Zbigniew Krzysztof Kuźmiuk" LANGUAGE="PL">
Vážený pán predsedajúci, rád by som vás počas svojho vystúpenia v tejto rozprave upozornil na štyri otázky. Po prvé, chcel by som vyjadriť nádej, že správa pána Lehneho bude pre Európsku komisiu silným podnetom na vypracovanie vhodných zákonných opatrení, ktoré v súlade so slobodou usadiť sa, ustanovenou v Zmluve, umožnia podnikom premiestňovanie ich sídiel v rámci Európskej únie bez toho, aby boli zaťažené nadmernou byrokraciou.
<P>
Po druhé, tieto druhy premiestnenia by mali naopak prispieť k ochrane existujúcich práv spoločníkov, veriteľov a predovšetkým práv zamestnancov. Chcel by som tiež vyjadriť nádej, že riešenia, ktoré navrhol spravodajca vrátane vypracovania návrhu na premiestňovanie a predovšetkým správy, v ktorej sú vysvetlené a odôvodnené právne a najmä hospodárske hľadiská navrhovaného premiestňovania sídiel spoločností a ich dôsledky týkajúce sa spoločníkov a zamestnancov, sa neukážu ako ďalšia prekážka pri premiestňovaní sídiel spoločností.
<P>
Po štvrté a na záver, zdá sa, že istou motivačnou silou, ktorá stála za navrhovanými riešeniami bola hospodárska súťaž z hľadiska zdaňovania a platov. Zistilo sa totiž, že má pozitívny účinok na rýchlosť hospodárskeho rastu v jednotlivých členských štátoch, a teda aj v celej Európskej únii.
<SPEAKER ID="128" NAME="Francis Wurtz">
v mene skupiny GUE/NGL. - (FR) Vážený pán predsedajúci, pán komisár, návrh štatútu európskej súkromnej spoločnosti predkladá Komisia ako súčasť iniciatívy "Small Business Act".
<P>
Vzhľadom na tento rámec a vzhľadom na model v Spojených štátoch, šlo na začiatku o otázku vyčlenenia určitého počtu verejných zákaziek pre malé spoločnosti. Takéto vznešené zámery si nezasluhujú nič iné, len uznanie.
<P>
Žiaľ, teraz, keď je súčasťou iniciatívy aj problematika štatútu európskej súkromnej spoločnosti, má úplne iný charakter. Po prvé, vezmite si veľkosť cieľových podnikov. Namiesto malých podnikov sa doňho votrel už aj tak dosť vágny pojem "malé a stredné podniky". V dôvodovej správe návrhu nariadenia, ktoré prijala Komisia, čítam, že to nakoniec viedlo k "štatútu, z ktorého môžu mať prospech aj väčšie spoločnosti alebo skupiny". Táto situácia úplne mení zameranie stratégie. A čo sa teraz stane s týmito nepravými MSP? Pravdu povediac, stanú sa dcérskymi spoločnosťami nadnárodných spoločností, ktoré, ako vieme, už dlho požadujú jednotný, menej záväzný štatút ako ten, ktorý sa v súčasností týka podnikov, ktoré riadia v rôznych európskych krajinách.
<P>
Venujme sa teraz podstate výhod, ktoré spoločnostiam ponúka štatút SPE. Už nejde o ľahší prístup k verejným zákazkám. Radšej budem znova citovať z dôvodovej správy textu Komisie. Ich cieľom je teraz "zlepšiť rámcové podmienky pre podniky na jednotnom trhu". Z tohto dôvodu by mohli mať všetky súkromné európske spoločnosti sídlo v jednej krajine a reálnu činnosť vyvíjať v inej. Rovnako by mohli svoje sídlo premiestniť do ktoréhokoľvek členského štátu podľa vlastného výberu.
<P>
Ako je možné, že v týchto ustanoveniach nevidíme, že príslušné spoločnosti majú možnosť vytvoriť bez obmedzenia podniky fungujúce len prostredníctvom poštovej schránky v podmienkach, ktoré sú pre svet obchodu tie najzhovievavejšie? Netvrdí dokonca Komisia konkrétne, že "príslušné platné právne predpisy sú právne predpisy členského štátu, v ktorom sa nachádza sídlo SPE, týkajúce sa súkromných spoločností s ručením obmedzeným"?
<P>
Ako výstižne poznamenáva Európska konfederácia odborových zväzov, "existuje veľká hrozba, že spoločnosti využijú štatút SPE na to, aby sa vyhli právnym predpisom, ktoré majú ochranný charakter" vo vzťahu k zamestnancom.
<P>
Teraz už rozumieme tomu, prečo Komisia nepožiadala o konzultácie odborové organizácie pred prijatím tohto návrhu a uspokojila sa s úplne formálnou on-line konzultáciou.
<P>
Aby som to zhrnul, keď čítam tento návrh nariadenia, zdá sa, že dôraz kladený na "malé podniky" je predovšetkým politickým aranžovaním zameraným na prijateľnosť omieľania "smutnoslávnej" zásady "krajiny pôvodu". Ako by to bola oprášená Bolkesteinova smernica.
<P>
A práve preto moja skupina navrhuje, aby Parlament zamietnutím tohto návrhu štatútu európskej súkromnej spoločnosti vyslal jasný signál Komisii a Rade.
<SPEAKER ID="129" NAME="Roberto Fiore" AFFILIATION="NI">
(IT) Vážený pán predsedajúci, dámy a páni, som presvedčený, že túto krízu malých a stredných podnikov musíme vyriešiť typickým európskym spôsobom. Sme svedkami moru, ktorý zachvátil malé a stredné podniky na celom kontinente a príčinou je nedostatočné množstvo úverov. Problémom je, že banky nepožičiavajú peniaze podnikom, a pravdou je aj to, že pokusy niektorých vlád financovať banky, ktoré by následne financovali malé podniky, sú neúspešné, pretože nikto nevie, aké veľké dlhy banky v tomto období skutočne majú.
<P>
Preto navrhujem, aby členské štáty zoštátnením svojich centrálnych bánk odôvodnili tlačenie bankoviek alebo kupónov, ktoré by bankovkám zodpovedali, na financovanie malých podnikov. O niečo podobné sa nedávno pokúsili v Taiwane, kde vytlačili kupóny na všetky účely a zámery zodpovedajúce bankovkám a vo forme kupónov na občana ich rozdali občanom štátu. Znamenalo to, že v Taiwane vydali na všetky účely a zámery 3 miliardy USD alebo EUR.
<P>
Musíme urobiť to isté, musíme malým podnikom poskytnúť úvery prostredníctvom vydania bankoviek nie ako štáty, ktoré majú dlhy, ale ako štáty, ktoré môžu poskytovať úvery.
<SPEAKER ID="130" NAME="Georgios Papastamkos" AFFILIATION="PPE-DE">
(EL) Vážený pán predsedajúci, vo svojom vystúpení sa sústredím na prvú problematiku rozpravy, na otázku štatútu európskej súkromnej spoločnosti. Ako viete, v čase, keď malé a stredné podniky predstavujú približne 99 % spoločností v Európskej únii, len 8 % z nich sa zúčastňuje na cezhraničných transakciách.
<P>
Uvedená skutočnosť je dôkazom nedostatkov v politike zameranej na podporu obchodu v rámci Spoločenstva, ktorú sme doteraz uplatňovali. Je aj dôkazom potreby prijatia cielených opatrení zameraných na vytvorenie jednotného a priaznivejšieho regulačného rámca na európskej úrovni.
<P>
Svetová hospodárska kríza už zasiahla aj reálne hospodárstvo, milióny malých a stredných podnikov v celej Európe. V súčasnej situácii musia byť naším prvoradým cieľom malé, účinne fungujúce podniky.
<P>
Návrh nariadenia, ktorý Komisia predložila Rade, sa uberá správnym smerom Tým je, podľa môjho názoru, minimalizácia administratívnej záťaže malých a stredných podnikov, ktoré musia pri založení spoločnosti spĺňať rôzne miestne administratívne požiadavky.
<P>
Hlavnými zásadami stratégie, ktorá môže znamenať nový impulz pre rozvoj podnikania v rámci Spoločenstva, sú pružnosť a jednotnosť európskych súkromných spoločností, minimálna požiadavka na cezhraničný prvok, zjednodušenie kontroly zákonnosti zmluvy o založení a stanov a zásada minimálneho základného kapitálu vo výške 1 EUR.
<P>
Na záver by som rád zablahoželal pánovi spravodajcovi Lehnemu k úsiliu, ktoré vynaložil na úspešné dosiahnutie kompromisu medzi rôznorodými názormi jeho kolegov z Výboru pre právne veci a z rôznych politických skupín.
<SPEAKER ID="131" NAME="Manuel Medina Ortega" AFFILIATION="PSE">
(ES) Vážený pán predsedajúci, som presvedčený, že naša rozprava dnes večer je užitočná na objasnenie niektorých otázok. Po prvé, skutočnosť, že rozprava o európskych súkromných spoločnostiach sa vedie zároveň s rozpravou o malých európskych podnikoch, neznamená, že európska súkromná spoločnosť musí byť nutne malým európskym podnikom.
<P>
Ako poznamenala pani van den Burgová, a som presvedčený, že tento bod vo svojej kritike návrhu zdôraznil aj pán Wurtz, európska súkromná spoločnosť je podľa návrhu Komisie schváleného aj Výborom pre právne veci, nástrojom na vytváranie podnikov, ktoré môžu byť aj veľké a ktoré majú určité znaky, ako sú obmedzené ručenie spoločníkov a zákaz obchodovania v rámci týchto podnikov na verejných trhoch. Oba štatúty, európska súkromná spoločnosť, ako aj súkromná spoločnosť s vnútroštátnou právnou formou obchodnej spoločnosti, sa vzťahujú na malé aj veľké podniky.
<P>
Ako uviedla pani van den Burgová, obzvlášť opatrní musíme byť najmä v súvislosti s pružnosťou alebo tvárnosťou európskej súkromnej spoločnosti. A to bola a je úloha Výboru pre právne veci. Pozmeňujúce a doplňujúce návrhy, ktoré prijal Výbor pre právne veci a ktorých je pomerne veľa, sú zamerané práve na to, aby sme zabránili štatútu európskej súkromnej spoločnosti pripraviť pôdu na vznik, ako povedala pani van den Burgová, európskeho Delaware. A práve to mimoriadne súvisí s jednou z obáv pána Wurtza, s účasťou zamestnancov v spoločnostiach.
<P>
Myslím si, že formulácia prijatá v rámci Výboru pre právne veci, tieto obmedzenia jasne zdôrazňuje. Ako tvrdí pán Wurtz, nejde o otázku, uplatňovania pravidiel krajiny pôvodu, ale skôr o dodržiavanie pravidiel, ktoré sme prijali Vo výbore pre právne veci. Pánovi Wurtzovi by som odporučil, aby si prečítal pozmeňujúce a doplňujúce návrhy, ktoré sme prijali. Obsahujú súbor obmedzení, ktoré bránia spoločnostiam s vyššou úrovňou účasti zamestnancov, ako je bežné, aby uplatňovali pravidlá krajiny pôvodu. Sú v plnej miere zahrnuté v pozmeňujúcich a doplňujúcich návrhoch, ktoré sme prijali a som presvedčený, že aj z pohľadu pána Wurtza bude úplne prijateľné, ak s uvedenými návrhmi prijmeme tento text.
<P>
Inými slovami, zaoberáme sa formou európskej spoločnosti, ktorá existuje vo všetkých našich členských štátoch a ktorú je potrebné harmonizovať v kontexte Európskej únie. Nesmieme však pri tomto úsilí pripustiť, aby sa tieto spoločnosti stali len virtuálnymi spoločnosťami. Musia existovať v kontexte situácií jednotlivých štátov a dodržiavať ich právne predpisy, a to predovšetkým v takej chúlostivej oblasti, akou je účasť zamestnancov.
<P>
Som presvedčený, že prínos textu prijatého vo Výbore pre právne veci má zásadný význam, a že by bolo chybou, keby Komisia nezohľadnila tieto pozmeňujúce a doplňujúce návrhy.
<P>
Som presvedčený, že pozmeňujúce a doplňujúce návrhy Výboru pre právne veci sú zamerané práve na obmedzenie nedostatkov textu Komisie. Verím, že Parlament môže s čistým svedomím tento text prijať, a to nielen pre pokrok, ktorý predstavuje v kontexte malých podnikov, ale aj z pohľadu riadenia tohto druhu spoločnosti, ktorá z právneho hľadiska existuje a ktorá by mala v rámci systému účasti podliehať prísnej kontrole zo strany zamestnancov.
<SPEAKER ID="133" NAME="Jorgo Chatzimarkakis" AFFILIATION="ALDE">
(DE) Vážená pani predsedajúca, pán komisár, malé a stredné podniky neboli nikdy také dôležité ako v súčasnosti. V súvislosti s hospodárskou a finančnou krízou, ktorú spôsobili skôr veľké spoločnosti, sú MSP obzvlášť dôležité. MSP sú dôležité, pretože aj ony budú čoskoro znášať dôsledky krízy, sú však zodpovedné za veľkú časť našej hospodárskej výkonnosti.
<P>
V krajine, ktorú poznám najlepšie, MSP zodpovedajú za 20 % všetkých patentov, 40 % všetkých hrubých investícií, 49 % celkového obratu, 70 % pracovníkov a 80 % praktikantov. V súčasnosti potrebujeme reformu. Musíme, ako sa hovorí, začať od nuly. Musíme podporovať podnikavosť. A práve o tom je iniciatíva "Small Business Act".
<P>
Chcel by som pani Herczogovej zablahoželať k tejto správe. Je skutočne dôležité, aby sme v súčasnosti opísali a považovali MSP za typickú vzorku, aby sme reformovali podporné opatrenia, aby sme malé podniky uprednostňovali vo verejnom obstarávaní (zásada "najskôr myslieť v malom") a aby sme verejným orgánom zabránili v zasahovaní do hospodárskej súťaže. A preto vám blahoželám. V súčasnosti potrebujeme znížiť dane práve v odvetviach s vysokým podielom ľudskej práce.
<SPEAKER ID="134" NAME="Eoin Ryan" AFFILIATION="UEN">
Vážená pani predsedajúca, aj ja vítam túto správu. MSP vytvorili v Európskej únii približne 80 % nových pracovných miest a v mojom volebnom obvode, v Dubline, 100 000 spoločností v sektore MSP zamestnáva zhruba asi 400 000 ľudí.
<P>
V súčasnosti musíme robiť všetko, čo je v našich silách, aby sme tieto podniky v ťažkých časoch podporili. Vítam skutočnosť, že EIB má pre malé a stredné podniky k dispozícii finančné prostriedky vo výške 31 miliárd EUR, a domnievam sa, že v tejto oblasti je potrebné urobiť viac.
<P>
Treba uvítať aj zníženie byrokracie zo strany Komisie. Európska únia takto ušetrí približne 2,3 milióna EUR. Nedávno som sa zúčastnil na stretnutí s pánom komisárom Verheugenom, na ktorom sme spolu s írskymi podnikateľmi diskutovali o ich problémoch. Za pozornosť stojí myšlienka možnosti zavedenia moratória na nové formy byrokracie zo strany Európy, pretože práve byrokracia brzdí obchodovanie. Počas tohto zložitého obdobia musíme robiť všetko, čo je v našich silách, aby sme zaručili, že podniky prežijú až do očakávaného zlepšenia.
<P>
Na to však samotná Európa nestačí. Musia sa zapojiť aj národné vlády a miestne správy, ktoré v tomto smere tiež zohrávajú významnú úlohu. Ak chceme, aby sa malé podniky a zamestnanosť v Európskej únii a v jednotlivých členských štátoch stabilizovali, musíme pre ich záchranu robiť všetko, čo sa dá.
<P>
Náš súčasný problém spočíva predovšetkým v nedostatku pracovných miest a skutočne musíme vynaložiť všetko úsilie, aby sme uchránili existujúce pracovné miesta a po istom čase sa pokúsili vytvoriť nové. To je pre nás všetkých absolútne nevyhnutné.
<SPEAKER ID="135" NAME="Georgios Toussas" AFFILIATION="GUE/NGL">
(EL) Vážená pani predsedajúca, štatút európskej súkromnej spoločnosti je úsilím v duchu Bolkesteinovej smernice ešte viac uškodiť sociálnym a pracovným právam zamestnancov. Predkladá sa síce pod zámienkou, že z neho budú mať výhody malé a stredné podniky, v skutočnosti však posilní monopolné obchodné skupiny.
<P>
Túto formu spoločnosti možno založiť bez kapitálu (stačí vám na to 1 EUR). Umožní zriaďovať fiktívne sídla a premiestňovať ich kdekoľvek. Členské štáty s najnižšou úrovňou ochrany miezd a sociálnych práv budú využívané na obchádzanie práv zamestnancov a na zmenšovanie týchto práv na najnižší možný počet.
<P>
Nariadenie, ktoré možno v členských štátoch priamo uplatňovať, je prirodzeným doplnkom Bolkesteinovej smernice a rozsudkov Európskeho súdneho dvora v prípadoch Viking, Laval a Ruffert, ktoré boli zamerané proti zamestnancom. Je to dôsledok Maastrichtskej zmluvy a uplatňovania štyroch základných slobôd. Problematika európskej súkromnej spoločnosti odkrýva politické sily, ktoré podporili Maastrichtskú zmluvu a ktoré sa pokúsili podviesť zamestnancov, keď hlasovali za Bolkesteinovu smernicu tým, že klamali a vyhlasovali, že údajne neovplyvní práva zamestnancov.
<P>
Práve preto budeme hlasovať proti tomuto nariadeniu. Všetci, ktorí podporujú túto protiľudovú politiku, sejú vietor, a zožnú búrku.
<SPEAKER ID="136" NAME="Jim Allister" AFFILIATION="NI">
Vážená pani predsedajúca, veľkým uznaním podnikateľského úsilia MSP je skutočnosť, že tieto podniky pokrývajú 70 % súkromného zamestnávania v Európe aj napriek obmedzujúcej regulácii zo strany EÚ, ktorá vo veľkej miere a úplne zbytočne sťažuje ich fungovanie.
<P>
Rád by som teda znova zopakoval svoju predchádzajúcu požiadavku, aby sme počas súčasnej hospodárskej recesie poskytli MSP prázdniny, počas ktorých by boli oslobodené od uplatňovania predpisov. Odhaduje sa, že náklady na reguláciu zo strany EÚ v Spojenom kráľovstve dosiahli v posledných desiatich rokoch výšku 107 miliárd GBP. Uvedených 107 miliárd GBP sa malo využiť na inováciu, na zvýšenie úsilia v oblasti vývozu a na rast. Avšak väčšina týchto finančných prostriedkov sa musí využívať iba na dodržiavanie predpisov. Pre prosperitu MSP je nevyhnutné zjednodušenie postupov verejného obstarávania, zníženie nákladov na patenty, zmiernenie pravidiel štátnej pomoci a skutočné opatrenia zamerané proti nespravodlivej hospodárskej súťaži z Ďalekého Východu.
<P>
V súčasnosti potrebujeme rodinu MSP, rodinu malých podnikov viac, ako kedykoľvek predtým, pretože disponujú angažovanosťou a húževnatosťou, ktorá nás dostane z tejto krízy. Potrebujú však našu pomoc a tou je odstránenie spiatočníckej regulácie zo strany EÚ.
<SPEAKER ID="137" NAME="Kurt Lechner" AFFILIATION="PPE-DE">
(DE) Vážená pani predsedajúca, dámy a páni, mnoho poslancov nastolilo otázku účasti. Nemám v úmysle sa ňou podrobnejšie zaoberať. V tejto súvislosti by som však rád poukázal na to, že právo obchodných spoločností našich členských štátov plní aj funkciu ochrany záujmov verejnej politiky, napríklad ochrany veriteľov, bezpečnosti právneho systému a ochrany spotrebiteľov. Je to funkcia, ktorá je v členských štátoch zaručená prostredníctvom preventívneho výkonu súdnej moci, napríklad prostredníctvom formy a registrov. V tomto smere existujú medzi členskými štátmi zásadné rozdiely.
<P>
Mimoriadne uznanie si zaslúži to, že Výbor pre právne veci zohľadňuje tieto rozdiely na mnohých miestach, a necháva tak možnosti členských štátov otvorené. Tieto záležitosti však nakoniec sú, alebo aspoň môžu byť spochybnené, ak nezmeníme to, aby sídlo a skutočné miesto podnikania spoločnosti mohli byť rozdielne. Poskytované záruky totiž za týchto podmienok nemajú význam. Spoločnosť môže umiestniť svoje sídlo prakticky kdekoľvek, a môže sa tak vyhýbať požiadavkám krajiny, v ktorej skutočne podniká. Podľa môjho názoru tieto požiadavky možno zrušiť a členské štáty tak strácajú, nie de iure, ale de facto, veľkú mieru suverenity v súvislosti so svojim právom obchodných spoločností a jeho regulačnou funkciou.
<P>
Rád by som doplnil, že takáto situácia ohrozí alebo by mohla ohroziť dobrú povesť štatútu európskej súkromnej spoločnosti prinajmenšom v členských štátoch s prísnejšími požiadavkami. Mohli by sme počkať na to, ako sa situácia vyvinie a následne vykonať potrebné úpravy. S týmto postupom by som súhlasil v prípade, že by súčasný stav nebol posilnený postupmi a jednotnosťou. V tom spočíva moja najväčšia obava. Na podobné opatrenia nie je dôvod. Judikatúra Európskeho súdneho dvora je len provizórnym opatrením, pretože nemáme smernicu, ktorá by upravovala premiestňovanie sídiel spoločností. Európska súkromná spoločnosť by však mohla v tejto zamýšľanej forme spomínaný rozklad ešte posilniť a ponechať ho navždy v práve Spoločenstva. Preto by som rád požiadal Radu, aby túto otázku ešte raz veľmi dôkladne zvážila.
<SPEAKER ID="138" NAME="Juan Fraile Cantón" AFFILIATION="PSE">
(ES) Vážená pani predsedajúca, malé a stredné podniky sú základom hospodárstva Európskej únie. Ich obrovská dynamika a schopnosť rozvoja a inovácie im zabezpečili dôležité miesto v rámci politík EÚ.
<P>
Blahoželáme pani Herczogovej, pretože jej správa podporuje rast MSP na základe zásady, ktorá nie je banálna v žiadnom prípade. Pri všetkých politických a hospodárskych činnostiach EÚ a jej členských štátov by sme mali "najskôr myslieť v malom".
<P>
Súčasťou iniciatívy "Small Business Act" sú legislatívne návrhy a politické dohody, ktoré umožnia zavedenie administratívnych, regulačných a finančných podmienok poskytujúcich potenciál na rozvoj týchto jednotiek v rámci európskeho hospodárstva. Súčasná kríza a nestabilita finančného systému obmedzujú MSP v prístupe k úverom, a táto skutočnosť spomaľuje ich bežnú hospodársku činnosť. V súčasnosti potrebujeme viac ako kedykoľvek predtým koordinovanú reakciu na európskej úrovni a iniciatívy členských štátov by mali byť zostavené na základe ustanovení dokumentu, o ktorom dnes rokujeme, a v súlade s ním.
<P>
Na záver by som rád povedal, že je obzvlášť dôležité vyčleniť na obdobie 2009 - 2011 finančné prostriedky vo výške 30 000 miliónov EUR na podporu poskytovania úverov MSP. Táto iniciatíva dopĺňa rámcový program pre konkurencieschopnosť a inovácie a iniciatívu Spoločné európske zdroje pre mikropodniky až stredne veľké podniky (JEREMIE) a znásobí účinok financovania, ktoré budú môcť MSP využívať.
<P>
Sme pevne presvedčení, že európska koordinácia a európsky rozmer tejto reakcie sú pre čo najrýchlejší začiatok hospodárskej obnovy nevyhnutné.
<SPEAKER ID="139" NAME="Patrizia Toia" AFFILIATION="ALDE">
(IT) Vážená pani predsedajúca, dámy a páni, iniciatíva "Small Business Act" bola navrhnutá a vznikla za úplne odlišných okolností, ako sú súčasné. Bolo to v čase rastu a rozvoja. Dnes ju máme v Parlamente prijať v úplne inej situácii. MSP čelia veľkým starostiam a problémom, pretože ich zasiahla kríza výroby a finančná kríza.
<P>
Som presvedčená, že pri prijímaní tejto iniciatívy v Parlamente by sme mali v prvom rade MSP vyslať odkaz, že Parlament a európske inštitúcie ich podporujú a že majú v úmysle posilniť vôľu a schopnosť odolávať, ktorú malé a stredné podniky v Európe počas tejto krízy preukazujú. Chceme ich posilniť tým, že poukážeme na priority tejto podpory a že sa vyjadríme o praktických záležitostiach: požiadavke na väčšiu mieru pružnosti, čo sa týka právnych predpisov, a na zabezpečenie nástrojov, ktoré vytvoria pre tieto spoločnosti vyhovujúcejšie prostredie.
<P>
Po druhé, som presvedčená, že musíme MSP preukázať pomoc aj v súvislosti s hľadiskom, ktoré je v súčasnosti najkritickejšie, a to s prístupom k úveru a s možnosťou jeho získania. Finančné prostriedky uvoľnené EIB nestačia. Je absolútne nevyhnutné, aby sme zajtra dali najavo, že máme v úmysle v oblasti poskytovania úverov malým a stredným podnikom urobiť viac.
<SPEAKER ID="140" NAME="Ewa Tomaszewska" AFFILIATION="UEN">
(PL) Vážená pani predsedajúca, finančná kríza a následná hospodárska kríza nútia zamestnávateľov k pokusom o zmenu právneho štatútu svojich firiem s cieľom znížiť náklady vrátane nákladov spojených s právami zamestnancov a sociálnymi povinnosťami. Preto chcú premiestňovať sídla svojich spoločností do krajín, v ktorých nariadenia a hospodárske podmienky vytvárajú príležitosti na znižovanie nákladov vďaka nižším právnym požiadavkám, ako sú minimálna mzda a príspevky do systému dôchodkového zabezpečenia. Informácie, ktoré obsahuje správa, upozorňujú na skutočnosť, že cezhraničné premiestnenie sídla spoločnosti by nemalo viesť k tomu, že podniky sa budú vyhýbať nariadeniam právneho, sociálneho alebo daňového charakteru. Nesmú sa porušovať pracovné práva. Nemôžeme pripustiť zníženie kvality sociálnych noriem. Je potrebné nájsť iný spôsob podpory malých a stredných podnikov, napríklad poskytovanie pôžičiek.
<SPEAKER ID="141" NAME="Vladimír Remek" AFFILIATION="GUE/NGL">
(CS) Dámy a páni, v správe pani Herczogovej o MSP sa hovorí o 70 % pracovných miest a o 70 % príjmov z DPH v EÚ. Preto by som rád vyjadril nielen svoj veľký obdiv, ale aj podporu voči iniciatíve spravodajkyne. V súčasnej kríze sú MSP vo veľmi rizikovej kategórii. Z uvedeného dôvodu musíme v súvislosti s nimi podporovať lepšiu spoločenskú informovanosť. Neustále sa stretávajú s mnohými prekážkami. Získať úver je pre nich oveľa ťažšie ako pre veľké spoločnosti. Aj ich administratívna a byrokratická záťaž je oveľa väčšia. Pre MSP v Európe je získanie verejnej zákazky oveľa zložitejšie ako v Spojených štátoch alebo v mnohých ázijských krajinách. Zdôrazňujeme, že tieto podniky sú pre životaschopnosť európskeho hospodárstva nesmierne dôležité. Aby sme to mohli potvrdiť, poskytnime im, čo potrebujú. Dajme im príležitosti v súčasnom období, keď sa kríza šíri dominovým efektom, ktorý začali veľké finančné a nadnárodné spoločnosti.
<SPEAKER ID="142" NAME="Tadeusz Zwiefka" AFFILIATION="PPE-DE">
(PL) Vážená pani predsedajúca, prijatie štatútu európskej súkromnej spoločnosti umožní vytvorenie podnikov, ktoré budú fungovať vo všetkých členských štátoch za rovnakých podmienok. Cieľom je predovšetkým odstrániť súčasné obmedzujúce nariadenia pre malé a stredné podniky, ktoré vyvíjajú svoju činnosť na medzinárodnej úrovni. Aby MSP mohli takúto činnosť vykonávať, sú de facto nútené založiť spoločnosť v cieľovej krajine. Vzhľadom na skutočnosť, že v EÚ existuje 27 rozličných právnych systémov, je tento postup veľmi nákladný. V prípade európskej súkromnej spoločnosti budú môcť vlastníci zaregistrovať svoje podniky v rovnakej forme bez ohľadu na to, či fungujú vo svojej krajine alebo v inom členskom štáte. Čas a peniaze ušetrené za právne poradenstvo, riadenie a administratívne postupy tento proces podnikateľom, ktorí majú v záujme investovať, nepochybne zjednodušia a urobia ho pohodlnejším.
<P>
Jedna z najdôležitejších obáv skeptikov sa týka nedostatočnej požiadavky v súvislosti s výškou kapitálu na ochranu veriteľov. Táto skutočnosť nie je vôbec pravdivá. Spoločnosti s obmedzeným ručením dokazujú svoju úspešnosť bez potreby základného kapitálu. Je to najobľúbenejšia forma spoločnosti na svete. V dnešnom svete stratil základný kapitál svoju veľmi dôležitú funkciu, a to funkciu ochrany veriteľov. V prípade európskej súkromnej spoločnosti je táto ochrana zaručená iným druhom mechanizmov, ktoré sú založené predovšetkým na zvýšenej transparentnosti ich prevádzky a užšej spolupráci s veriteľmi. V dnešnej dobe nevenujú ani samotní obchodní partneri takú veľkú pozornosť základnému kapitálu ako kapitálovému toku, ktorý je známy ako peňažný tok a ktorý dokáže vytvoriť o solventnosti podniku oveľa pravdivejší obraz ako samotný kapitál.
<P>
Zostáva ešte otázka práv zamestnancov. Odborové organizácie sa obávajú zrušenia dosiahnutých noriem práve v tejto súvislosti. Ja si však myslím, že ide o falošný poplach. Súčasťou navrhovaného štatútu je jednoznačné ustanovenie, podľa ktorého sa účasť zamestnanca riadi právnymi nariadeniami jednotlivých štátov. Príťažlivosť štatútu európskej súkromnej spoločnosti by mohlo ohroziť posunutie hranice účasti zamestnancov na veľmi nízku úroveň. Myslím, že je potrebné ponechať minimálny počet 500 zamestnancov, aby neboli malé podniky zaťažované dodatočnými nákladmi.
<SPEAKER ID="143" NAME="Antolín Sánchez Presedo" AFFILIATION="PSE">
(ES) Vážená pani predsedajúca, MSP v rámci Európskej únie by sa malo venovať viac pozornosti. Predstavujú 99 % podnikov, 70 % pracovnej sily a takmer 60 % európskej pridanej obchodnej hodnoty a zohrávajú zásadnú úlohu, pokiaľ ide o rôznorodosť, inovácie a súdržnosť v Európe.
<P>
Je nevyhnutné zabezpečiť im integrovaný rámec, ktorý posilní podnikanie, pri tvorbe politík zohľadní zásadu "najskôr myslieť v malom" a podnieti ich obrovský potenciál. Administratívne orgány by sa mali prispôsobiť ich potrebám a v prípade rodinných podnikov uľahčiť ich fungovanie, prevody, a to najmä v prípade choroby, odchodu do dôchodku, bankrotu alebo zrušenia spoločnosti.
<P>
Na 23 miliónov európskych MSP nemožno klásť rovnaké požiadavky ako na 41 000 veľkých podnikov. Veľmi dôležité je jednoduchšie právne prostredie bez neprimeranej byrokratickej záťaže. Opatrenia v tomto smere zahŕňajú štatút európskej súkromnej spoločnosti, iniciatívy na vytváranie nových spoločností za 48 hodín s cieľom znížiť administratívne náklady do roku 2012 o 25 %, vytváranie jednotných kontaktných miest v súvislosti s platbou DPH a znížené sadzby DPH pre služby s vysokým podielom ľudskej práce a pre služby poskytované na miestnej úrovni a spoločný konsolidovaný základ dane z príjmu právnických osôb.
<P>
MSP by mali zvýšiť svoju účasť na vnútornom trhu a vo verejnom obstarávaní. V súčasnom období vyvíja cezhraničnú činnosť len 8 % z nich a ich podiel účasti vo verejnom obstarávaní je len 42 %. Podpora vyváženejších podmienok hospodárskej súťaže by mohla spočívať v zavedení skupinovej výnimky týkajúcej sa kategórií štátnej pomoci, v presadzovaní spolupráce, zmene a doplnení smernice o boji proti oneskoreným platbám v rámci 30 dní a v odstránení prekážok v súvislosti s verejným obstarávaním.
<P>
V tomto krízovom období majú európske opatrenia na zabezpečenie prístupu MSP k financovaniu za rozumnú cenu zásadný význam. Veľký význam majú aj opatrenia na neustále zvyšovanie prenosu znalostí a účinnosti podporných služieb.
<SPEAKER ID="144" NAME="Olle Schmidt" AFFILIATION="ALDE">
(SV) Vážená pani predsedajúca, vieme, že malé podniky tvoria základ nášho hospodárstva. Najmä v tomto období musia EÚ a členské štáty zjednodušiť situáciu existujúcich malých podnikov, ale aj tých, ktoré vzniknú v budúcnosti. Ide o zníženie množstva pravidiel, obmedzenie byrokracie a zníženie nákladov. Pokiaľ ide o prispôsobovanie sa novým podmienkam a prijímanie nových objavov a technológií, možnosti malých a stredných podnikov sa zásadne odlišujú od tradičných veľkých podnikov.
<P>
Okrem uľahčenia účasti malých podnikov na verejnom obstarávaní prostredníctvom jednoduchšieho prístupu na vnútorný trh, zjednodušenia postupu pri získavaní kapitálu a tvorby nediskriminačných pravidiel štátnej pomoci je potrebné zmeniť aj postoj, ktorý je typický pre celý proces rozhodovania na školách, univerzitách a na pracoviskách. Výskum dokazuje, že podnikanie a rast sú výrazne prepojené. Nadchádzajúce švédske predsedníctvo bude vyvíjať cielené úsilie zamerané predovšetkým na uľahčenie podnikania žien, ktoré je dôležitou európskou stratégiou budúcnosti.
<SPEAKER ID="145" NAME="Pilar del Castillo Vera" AFFILIATION="PPE-DE">
- (ES) Vážená pani predsedajúca, v súvislosti s touto rozpravou si v konečnom dôsledku musíme uvedomiť, že nejde o právnu normu, a teda o pravidlo Spoločenstva, ktoré sa týka jednotlivých členských štátov. Ide skôr o súbor kritérií s cieľom pokúsiť sa zaručiť, že odteraz budú všetky členské štáty prijímať v súvislosti s malými a strednými podnikmi spoločný postup.
<P>
Táto problematika má mnoho hľadísk, ja sa však zmienim o troch, ktoré považujem za veľmi dôležité.
<P>
Po prvé, je potrebné odstrániť množstvo právnych bariér, množstvo prekážok a nadmernú, v niektorých krajinách až neprimeranú byrokraciu, ktorá výrazne obmedzuje vznik nových a rozvoj existujúcich malých podnikov. Celé toto úsilie s cieľom bojovať proti neobyčajnému rozsahu nadmernej regulácie si vyžaduje finančné a ľudské zdroje, ktoré takto nemožno využívať na iné účely.
<P>
Po druhé, vyvstávajú otázky týkajúce sa technologickej inovácie a aplikovaného výskumu. Aj v tomto smere musíme zdvojnásobiť svoje úsilie, aby sme zaručili prístup MSP k programom Spoločenstva, ktorý je tiež v mnohých prípadoch zaťažený nadmernou byrokraciou.
<P>
Nakoniec, som presvedčená, že veľký význam má aj vzťah medzi MSP a oblasťami odbornej prípravy a vzdelávania. Ak sa MSP, malé podniky, nestanú prirodzeným prostredím na získavanie ďalších zručnosti na rozličných úrovniach odbornej prípravy, potom my, alebo lepšie povedané, MSP, prestaneme disponovať určitými mimoriadnymi zdrojmi, teda osobami, ktoré sa na odbornej príprave zúčastňujú.
<SPEAKER ID="146" NAME="Lidia Joanna Geringer de Oedenberg" AFFILIATION="PSE">
(PL) Vážená pani predsedajúca, tento legislatívny návrh do veľkej miery zodpovedá uzneseniu Európskeho parlamentu s odporúčaniami pre Komisiu o štatúte európskej súkromnej spoločnosti, ktoré bolo prijaté pred dvoma rokmi. Cieľom tohto návrhu je vytvoriť jednotnú formu podnikania v súlade s právnymi predpismi Spoločenstva, ktorá bude atraktívna pre malé a stredné podniky a ktorá bude mať jednoduché podmienky založenia a nebude zaťažená zbytočnými byrokratickými požiadavkami.
<P>
Minimálny základný kapitál vo výške 10 000 EUR, ktorý navrhuje Komisia, môže zlepšiť obraz spoločnosti tým, že jej poskytne istú úroveň dôveryhodnosti. Na druhej strane je však získanie tejto sumy v niektorých členských štátoch zložitejšie ako v iných štátoch. Základný kapitál by nemal predstavovať vážnu prekážku pri začiatku podnikania, a preto schvaľujem kompromisný pozmeňujúci a doplňujúci návrh prijatý Výborom pre právne veci, v ktorom sa stanovuje minimálny základný kapitál európskej súkromnej spoločnosti na 1 EUR a ktorý obsahuje aj požiadavku, aby riadiaci orgán podpísal vyhlásenie o platobnej schopnosti.
<P>
O otázke účasti zamestnancov v podniku by sa malo rozhodovať v súlade s právnymi predpismi krajiny, v ktorej má podnik sídlo. Avšak v prípade, že by právo uplatňované v sídelnom členskom štáte obmedzovalo účastnícke právo určitej časti zamestnancov spoločnosti platné v členskom štáte, v ktorom v skutočnosti pracujú, by mala existovať v rámci tohto pravidla výnimka. V takomto prípade by malo byť riadenie podniku povinné vytvoriť v rámci dohody na základe vyjednávania so zástupcami zamestnancov jednotný režim účasti.
<P>
Nakoniec by som rada dodala, že táto nová forma spoločnosti nenahrádza ostatné formy, ktoré v jednotlivých krajinách existujú. Vytvára k nim alternatívu, to však len v prípadoch, keď sú splnené osobitné požiadavky v súvislosti so zriadením takejto spoločnosti.
<SPEAKER ID="147" NAME="Giles Chichester" AFFILIATION="PPE-DE">
Vážená pani predsedajúca, ako malý podnikateľ so zhruba 25-ročnými skúsenosťami v "skutočnom svete" vo všeobecnosti podporujem podstatu iniciatívy "Small Business Act" a správu pani Herczogovej z môjho výboru.
<P>
Vítam predovšetkým návrh smernice o znížení sadzieb DPH pre služby s vysokým podielom ľudskej práce a pre služby poskytované na miestnej úrovni, a to najmä v tomto období.
<P>
Vítam aj pozmeňujúce a doplňujúce návrhy, ktoré obsahujú požiadavku na zahrnutie názorov skupiny na vysokej úrovni s cieľom znížiť administratívnu záťaž. Ak malé podniky niekedy niečo potrebovali, je to práve zníženie administratívnej záťaže.
<P>
Vítam aj pozmeňujúci a doplňujúci návrh na urýchlené uzavretie dohody o patente Spoločenstva, ktorá by bola prispôsobená potrebám MSP. A mimochodom, výrazy a pojmy "patent Spoločenstva" a "urýchlený" sa k sebe veľmi nehodia.
<P>
Vítam tiež výzvu na zlepšenie prístupu k finančným prostriedkom, pretože v súčasnej hospodárskej situácii má prístup k finančným prostriedkom zásadný význam pre prežitie, o prosperite malých podnikov ani nehovoriac.
<P>
Mám však dve výhrady. Prvá sa týka návrhu spoločného konsolidovaného základu zdaňovania právnických osôb, pretože sa obávam, že tento krok by obmedzil pružnosť MSP, ale aj členských štátov. Druhá súvisí s mojimi osobnými obavami, pokiaľ ide o prednosti a výhody zmeny smernice o boji proti oneskoreným platbám. Ja osobne som vždy pochyboval o význame tohto opatrenia pre malé podniky, pretože si myslím, že je lepšie, keď si vlastné úvery spravujú samy, ako keď to ponechajú na právne predpisy.
<SPEAKER ID="148" NAME="Joel Hasse Ferreira" AFFILIATION="PSE">
(PT) Vážená pani predsedajúca, pán komisár, dámy a páni, v tejto správe sa pokúšame zdôrazniť dôležitosť MSP vrátane rodinných podnikov a tých, ktoré sú súčasťou sociálneho hospodárstva. Chcem zablahoželať svojej kolegyni, pani Edit Herczogovej, pretože jej správa má z tohto hľadiska veľký význam. V tejto oblasti už vzniklo mnoho dokumentov a textov a dôležité je, že sú vo vzájomnom súlade. Spomenul by som napríklad európsky program Eurostars a správu o verejnom obstarávaní vo fáze pred komerčným využitím.
<P>
Vážená pani predsedajúca, v správe sú zdôraznené aj mnohé spôsoby obmedzovania byrokracie zamerané na zjednodušenie zriaďovania týchto druhov podnikov s cieľom využiť ich možnosti na iniciatívy, zakladať nové podniky, vyrábať nové výrobky, poskytovať nové služby vyhovujúce potrebám spotrebiteľov a iných podnikov, a podporiť tak rozvoj európskeho hospodárstva. Chcem sa zmieniť ešte o jednej veci, ktorá je podľa mňa veľmi dôležitá. Je to otázka, ktorou sa zaoberá odsek 47 správy pani Herczogovej. Je vhodné, aby sa určité hľadiská právnych a fiškálnych systémov členských štátov v tejto súvislosti zlepšili, pretože súčasný model vo väčšine členských štátov môže odrádzať od prevodov podnikov, a to najmä rodinných podnikov, čím sa zvyšuje riziko likvidácie alebo zatvorenia spoločnosti. Členské štáty preto musia dôkladne preskúmať svoj právny a fiškálny rámec v záujme zlepšenia podmienok prevodov podnikov a namiesto zatvárania podnikov podporovať a uplatňovať účinné modely prevodu podnikov na zamestnancov. Takýto prístup by umožnil zachovanie pracovných miest a opätovné investovanie zisku s cieľom viac rozvíjať podniky.
<P>
Nakoniec by som rád zdôraznil, že k nesmierne dôležitým hľadiskám pomoci MSP patria podpora inovačných projektov malých a stredných podnikov, ľahší prístup k finančným prostriedkom v rámci európskych fondov a lepší prístup k úverom, a to nielen v súčasnej situácii.
<SPEAKER ID="149" NAME="Dragoş Florin David" AFFILIATION="PPE-DE">
(RO) V prvom rade by som sa rád poďakoval pani spravodajkyni a všetkým, ktorí sa podieľali na tvorbe možno najdôležitejšieho právneho predpisu za posledné volebné obdobie.
<P>
Je potrebné zdôrazniť, že osobitnú pozornosť venujeme predovšetkým MSP a podnikaniu žien. Keďže 8. marca práve oslávili medzinárodný deň žien, rád by som im všetkým pri tejto príležitosti zablahoželal. Musíme však zdôrazniť aj to, že ide o dosť komplexný akt, do ktorého sme zahrnuli všetko, čo sme v súvislosti s MSP mali možnosť zahrnúť: obmedzenie byrokracie a prisúdenie osobitnej pozornosti činnostiam MSP v rámci výskumu a vývoja, ako aj finančným prostriedkom, ktoré s týmito činnosťami súvisia.
<P>
Myslím si, že tento právny predpis je pre nás v súčasnej hospodárskej kríze dobrým znamením, pretože európske hospodárstvo potrebuje súdržnosť a svoju najväčšiu hybnú silu, MSP. Z uvedeného dôvodu som presvedčený, že musíme v maximálnej možnej miere podporiť Komisiu a Radu, urýchliť schválenie tohto aktu a musíme byť schopní zdôrazniť silu a dynamickú činnosť európskeho hospodárstva v tejto oblasti, aby sme tu v Európe zachovali všetko, čo európske hospodárstvo a výroba znamenajú.
<P>
Nakoniec, musíme požiadať Komisiu, aby našla čo najviac zdrojov financovania a poskytla MSP čo najväčšie množstvo úverových mechanizmov.
<SPEAKER ID="150" NAME="Zsolt László Becsey" AFFILIATION="PPE-DE">
(HU) V súvislosti so správou o malých a stredných podnikoch by som najskôr rád zablahoželal k vynikajúcej práci Komisii a predovšetkým spravodajkyni, pani Herczogovej. Zároveň chcem vyjadriť poľutovanie nad tým, že správa nebola pripravená v súlade s článkom 39 rokovacieho poriadku, na základe ktorého možno žiadať Komisiu o predloženie konkrétnych legislatívnych návrhov.
<P>
Konkrétne, v záujme členských štátov považujem za dôležité požadovať, aby do výročných správ o národných programoch reforiem v rámci lisabonskej stratégie začlenili správy o pokroku. V opačnom prípade zostane väčšina kvalitných odporúčaní v tejto správe len na papieri. Súhlasím s pani Edit Herczogovou aj v tom, že preferenčné zaobchádzanie s novými členskými štátmi, predovšetkým tými, ktoré nie sú súčasťou eurozóny, je dôležitým politickým dôsledkom celého tohto procesu. Sú v obzvlášť zložitej situácii aj v porovnaní s nevýhodným stavom malých a stredných podnikov vo všeobecnosti, a pritom by mohli pri prekonávaní krízy zohrať nesmierne dôležitú úlohu.
<P>
Uvediem len pár informácií týkajúcich sa vnútorného trhu. Veľmi znepokojujúca je skutočnosť, že do cezhraničných činností sa zapája len 8 % MSP. Tento podiel je potrebné zvýšiť. Pri podpore podobných činností je veľmi dôležité mentorstvo. Spomínaný cieľ by bolo možné na jednej strane dosiahnuť znížením administratívnej záťaže a na druhej strane prostredníctvom krokov súvisiacich s DPH, ako napríklad jednotné kontaktné miesta alebo zníženie sadzieb DPH. Navyše je zároveň potrebné podporovať výraznejšiu orientáciu MSP na verejné obstarávanie na úrovni Spoločenstva, napríklad ich častejším výberom za hlavných zmluvných partnerov alebo vyhlásením verejnej súťaže priamo pre MSP.
<P>
Kruh malých a stredných podnikov (SME Circle), ktorému predsedám, by bol veľmi rád svedkom zriadenia dôkladného systému záruk a úverov na úrovni EÚ. Dúfam, že nová príležitosť Európskej investičnej banky (EIB) splní očakávania, ktoré do nej vkladáme. Čo sa týka rýchleho zavedenia smerníc týkajúcich sa platieb a riešenia situácie zadlženosti, je potrebné prijať koordinované opatrenia na úrovni členských štátov. Koniec koncov, na to, aby sme našli nové trhy a aby sme riešili problémy administratívneho charakteru, je potrebné, aby členské štáty urýchlene vyvinuli úsilie zamerané na posilnenie systému mentorstva a podporu tohto druhu podnikov.
<SPEAKER ID="151" NAME="Jacques Toubon" AFFILIATION="PPE-DE">
(FR) Vážená pani predsedajúca, vítam túto diskusiu a prijatie štatútu európskej súkromnej spoločnosti a chcel by som pochváliť predovšetkým nášho spravodajcu, pána Lehneho. Myslím si, že text, ktorý tento Parlament prijme, bude istým spôsobom spojený s jeho menom a európska súkromná spoločnosť bude pre našich potomkov spoločnosťou Klausa-Heinera Lehneho.
<P>
Rád by som sa vyjadril len o jednej otázke. Súhlasím s názorom, ktorý práve vyjadril pán Becsey. Som presvedčený, že ustanovenia v súvislosti s účasťou zamestnancov v rámci kompromisného návrhu sú v rozpore s dohodnutým cieľom. Inými slovami, sú v rozpore s jednoduchosťou a účinnosťou tohto štatútu malých a stredných podnikov.
<P>
Myslím si, že na tejto úrovni, inak povedané, v takýchto malých podnikoch, je zavedenie účasti zamestnancov nesprávnym krokom. Veľmi dobre rozumiem previazanosti so systémom sociálneho a hospodárskeho riadenia, ktorý dokázal svoju hodnotu. Myslím si, že v tomto prípade strácame istú mieru účinnosti navrhovaného štatútu, ktorý máme v úmysle prijať. Dôvodom je zavádzanie systémov účasti zamestnancov, ktoré sú podľa môjho názoru vhodné len pre veľké spoločnosti, práve do spomínaných malých podnikov. Okrem tejto výhrady je to však podľa mňa vynikajúci text.
<SPEAKER ID="152" NAME="Predsedajúca">
Rozprava sa skončila.
<P>
Hlasovanie sa uskutoční zajtra, v utorok o 12.00 hod.
<SPEAKER ID="153" NAME="Martí Grau i Segú">
spravodajca Výboru pre vnútorný trh a ochranu spotrebiteľa požiadaného o stanovisko. - (ES) Vážená pani predsedajúca, v prvom rade by som rád poďakoval spravodajkyni, pani Herczogovej, za jej správu a za spoluprácu so spravodajcami výborov požiadaných o stanovisko.
<P>
Ako spravodajca Výboru pre vnútorný trh a ochranu spotrebiteľa požiadaného o stanovisko by som rád v stručnosti poukázal na tri prvky, ktoré považujeme za základné a ktoré sme sa pri vypracovaní nášho stanoviska rozhodli zdôrazniť, hoci v súvislosti s ostatnými prvkami sme tiež dosiahli veľmi široký konsenzus.
<P>
Po prvé, chcem poukázať na potrebu prijať opatrenia zamerané na vyriešenie situácie, ktorá často nastáva v prípade odchodu vlastníka malého alebo stredného podniku do dôchodku. Príliš často znamená odchod do dôchodku pre tieto podniky zastavenie činnosti. V iných prípadoch ich prevezmú väčšie spoločnosti, a prestanú tak byť malými alebo strednými podnikmi.
<P>
Po druhé, rád by som zdôraznil význam odbornej prípravy ako prvku zásadného významu, pokiaľ ide o zlepšenie schopností týchto podnikov a ich zamestnancov a o zdôraznenie ich spoločenskej hodnoty v rámci širšieho kontextu spoločnosti.
<P>
Na záver sa chcem zmieniť najmä o ženách, ktoré sa aj naďalej pri vedení tohto druhu podnikov stretávajú s najväčšími ťažkosťami.
<SPEAKER ID="154" NAME="Richard Corbett" AFFILIATION="PSE">
Vážená pani predsedajúca, chcem spochybniť predošlé absurdné vyjadrenia pána Allistera o údajných nákladoch EÚ na reguláciu podnikov, a to najmä britských podnikov.
<P>
Sú založené na istých takzvaných štúdiách, ktoré v súčasnosti šíri britská euroskeptická tlač s ešte absurdnejšími výpočtami týchto nákladov.
<P>
Uvedené štúdie sa však mýlia v troch aspektoch. Po prvé, zveličujú množstvo právnych predpisov, ktoré sa prijímajú na úrovni EÚ namiesto ich prijímania na úrovni členských štátov. Uvádzajú 50 % a viac, kým väčšina národných štúdií uvádza od 6 % do 15 %. Po druhé, vôbec nezohľadňujú skutočnosť, že správne uplatňované právne predpisy EÚ znižujú náklady na podniky a obmedzujú byrokraciu prostredníctvom jednotného súboru noriem, spoločných pravidiel pre spoločný trh, namiesto 27 rozdielnych a samostatných súborov. Po tretie, tieto štúdie nezohľadňujú skutočnosť, že keď na podniky uvalíme náklady, ide často o úmyselný krok s cieľom následne ušetriť finančné prostriedky. Ak požadujeme, aby mali cigarety na balíčkoch umiestnené zdravotné varovania o ich škodlivosti alebo ak požadujeme, aby sa postupne odstránil z našich výrobkov a našich pracovísk azbest, cieľom je znížiť náklady na zdravotníctvo a zachrániť ľudské životy.
<P>
Uvedené štúdie sa cynickým spôsobom vyhýbajú vyváženému vykresleniu celej situácie a je škandalózne, že niekto, kto vyhlasuje, že je zástupcom všetkých svojich voličov, sa zaoberá len jednou stránkou takýchto tvrdení.
<SPEAKER ID="155" NAME="Ieke van den Burg" AFFILIATION="PSE">
Vážená pani predsedajúca, škoda, že pán Toubon odchádza, pretože som chcela reagovať na jeho obvinenie v súvislosti s našim kompromisným návrhom, a to na skutočnosť, že bude pre MSP predstavovať novú a veľkú záťaž. V skutočnosti sa súčasný stav zachováva, pokiaľ ide o zlučovanie, rozdeľovanie spoločností a premiestňovanie sídiel. Čo sa týka nových podnikov, ktoré začínajú úplne od začiatku, pre spoločnosti s menej ako 500 zamestnancami existuje pomerne vysoká horná prahová hodnota. Spoločnosti s počtom zamestnancov od 500 do 1000 sa riadia ustanoveniami iných smerníc. Nemožno tvrdiť, že sme súčasný stav skomplikovali. Zjednodušili sme ho. Počas tejto konzultácie so sociálnymi partnermi sa chceme zamerať na zjednodušenie a na lepší systém, ktorý bude zosúladený v celej EÚ.
<SPEAKER ID="156" NAME="Ján Figeľ">
člen Komisie. - Vážená pani predsedajúca, rád by som všetkým poďakoval za veľmi zaujímavú rozpravu. V prvom rade sa ospravedlňujem v mene svojho kolegu, Charlieho McCreevyho, ktorý má zajtra ráno záväzky týkajúce sa Rady Ecofin. Nezúčastnil sa dnešnej rozpravy z dôvodu prípravy na zajtrajšok.
<P>
Rád by som reagoval na niektoré nastolené otázky. Časť tejto reakcie spočíva v našom celkovom spoločnom postupe, napríklad aj vo významných politických signáloch, ktoré Parlament vysiela MSP v roku 2009. Uvedené signály sú kvalitnou podporou najmä v čase krízy, a to predovšetkým preto, že sme presvedčení o obrovskom potenciáli MSP. Zaslúžia si osobitnú pozornosť, napríklad čo sa týka presadzovania prepojenia vzdelávania, odbornej prípravy a MSP.
<P>
Som veľmi rád, že od roku 2007 pracujeme spolu s GR pre podnikanie a priemysel a pánom komisárom Verheugenom na problematike vzdelávania v oblasti podnikania, ktorá je v Európe veľmi potrebná a v porovnaní s inými oblasťami zaostáva. Mohol by som uviesť mnoho príkladov kvalitných nástrojov, ako je napríklad program Erasmus pre mladých podnikateľov, momentálne však nemám v úmysle hovoriť o nich. Je to proces s mnohými problémami týkajúcimi sa prístupu k finančným prostriedkom. EIB v súčasnosti uvoľňuje priestor a objem finančných prostriedkov na využívanie úverov: 30 miliárd EUR pre MSP, o 1 miliardu EUR ročne viac pre stredné spoločnosti a ďalšiu 1 miliardu EUR ročne navyše na mezanínové financovanie.
<P>
Ako viete, nedávno sme rozhodli o uvoľnení pravidiel štátnej pomoci posunutím prahovej hodnoty de minimis na 500 000 EUR, čo znamená lepšie podmienky pre intenzívnejšiu štátnu pomoc vo všeobecnosti. Uvedená skutočnosť pomôže podporiť dotácie na výrobu ekologických výrobkov.
<P>
Pán Karas sa vyjadroval o iniciatíve Small Business Act (SBA). Niektoré členské štáty už monitorujú jej zavádzanie a podávajú o ňom správy. Tak to bolo v roku 2008 a od začiatku roka 2009 bude ročné hodnotenie zo strany členských štátov súčasťou všetkých národných programov reforiem. Týmto spôsobom budeme informovanejší a táto kultúra presadzovania a podpory sa rozvinie.
<P>
Čo sa týka verejného obstarávania a MSP, Komisia uskutočnila rozsiahle konzultácie so zúčastnenými stranami vrátane obchodných organizácií. Jediný skutočný problém spočíva v uplatňovaní pravidiel verejnými obstarávateľmi. Je potrebná väčšia hospodárska súťaž, transparentnosť a nediskriminácia. Dobrou správou však je, že už 42 % objemu nad prahové hodnoty EÚ smeruje do MSP, čo je skutočne výrazná podpora.
<P>
Pán Wurtz hovoril o oddelení sídla a ústredia spoločnosti a o probléme možného narušenia účasti zamestnancov. Oddelenie sídla MSP a jeho ústredia je už bežnou praxou v polovici členských štátov vrátane tých, ktoré majú veľmi prísne normy, pokiaľ ide o záruky v oblasti sociálnej politiky. Uvedená možnosť zaručuje pružnosť spoločností, ktorá je pri podnikaní vo viacerých krajinách potrebná.
<P>
Čo sa týka požiadavky pána Beaupuyho v súvislosti s 30-dňovou lehotou na platby podnikom, bolo potrebné zaoberať sa ňou v návrhu o boji proti oneskoreným platbám, o ktorom sa už rokuje a Komisia by ho mala prijať koncom mesiaca.
<P>
Intenzívne sa diskutovalo o otázke konzultácií a účasti zamestnancov, a to nielen dnes. V období júl - október 2007 uskutočnila Komisia v rámci príprav verejnú konzultáciu o potenciáli MSP. Zástupcovia odborových organizácií vrátane európskych odborových organizácií prezentovali svoje názory na konferenciách najmä v roku 2008. Najdôležitejšia z nich sa uskutočnila v marci 2008 a počas uplynulého roka sme niekoľkokrát diskutovali o týchto otázkach s odborníkmi z európskych odborových organizácií. Chcem zdôrazniť jednu dôležitú vec, a tou je právny základ. Nie je to článok 138, pretože sa nepohybujeme v oblasti sociálnej politiky, ale článok 308, na základe ktorého má táto iniciatíva odlišný charakter a zakladá sa na jednomyseľnosti členských štátov. Na uskutočnenie osobitnej konzultácie na základe predošlého článku nebol dôvod.
<P>
Chcem vám pripomenúť, že na veľké verejné spoločnosti sme sa už zamerali v návrhu o európskej spoločnosti a návrh ESS bol vypracovaný pre MSP. Informovaním zamestnancov a poradami s nimi sme sa zaoberali v roku 2001, v prvej smernici o európskej spoločnosti.
<P>
Od roku 2002 máme v Európskej únii všeobecný rámec na poskytovanie informácií a porady so zamestnancami. Nie je dôvod na to, aby sa tieto pravidlá prehliadali a aby sa v rámci tohto aktuálneho návrhu o ESS navrhovalo nové riešenie.
<P>
Ak sa majú zlepšiť kolektívne práva zamestnancov, čo máme v úmysle, uvedené kroky by sa nemali prijímať len v súvislosti s jedným typom spoločnosti, ale prostredníctvom všeobecnejšie zameranej iniciatívy, v ktorej by sa zohľadňovali aj rozličné tradície v členských štátoch.
<P>
Čo sa týka hodnotenia práv zamestnancov, v štatúte európskej spoločnosti už bol dosiahnutý dôležitý pokrok. Následné opatrenia sa budú posudzovať v roku 2010 po ukončení komplexného hodnotenia.
<P>
Zaznelo niekoľko poznámok týkajúcich sa nedostatočného prínosu pre oblasť zdaňovania a účtovníctva. Rád by som vám pripomenul, že nemáme všeobecnú normatívnu právomoc vo všetkých oblastiach. Právne iniciatívy v oblasti práva obchodných spoločností, konkurzného práva, účtovného a daňového práva súvisia s veľmi špecifickým a často obmedzujúcim právnym základom v našich zmluvách a platná Zmluva môže len ťažko poslúžiť ako základ celého komplexu európskeho práva obchodných spoločností.
<P>
V neposlednom rade vám chcem poďakovať za veľmi otvorenú a konštruktívnu rozpravu a aj za skutočnú spoluprácu v otázkach politiky v oblasti MSP. Vidím tu veľa sympatizantov MSP. Odporúčania v prvej správe budú zohľadnené pri zavádzaní akčného plánu a predovšetkým v súvislosti so všetkými dôležitými otázkami týkajúcimi sa malých podnikov.
<P>
Pokiaľ ide o správu pána Lehneho, je potrebné vykonať ešte veľa práce, pretože musíme dosiahnuť dohodu v Rade. Potrebujeme ešte čas, a to najmä pokiaľ ide o jednomyseľnosť. Váš prínos však môže skutočne zmierniť atmosféru a pomôcť nájsť skutočný konsenzus a súhlas. Chceme tento pokrok uľahčiť a zaviesť štatút, ktorý európskym podnikom skutočne pomôže.
<P>
Pokiaľ ide o cezhraničné premiestňovanie sídiel, Komisia súhlasí, aby podniky mohli premiestňovať sídla v rámci Európskej únie bez obmedzení za predpokladu, že sú zaručené práva spoločníkov, veriteľov a zamestnancov. Preto musíme nájsť správnu rovnováhu medzi slobodou usadiť sa a záujmami tretích strán.
<P>
Na záver by som rád povedal, že práve prebieha Európsky rok tvorivosti a inovácie a že považujem za veľmi dôležité zvoliť prístup, ktorý umožňuje napredovanie tvorivého potenciálu našich podnikov. Ľudia sú veľmi dôležití nielen z dôvodu krízy, ale preto, lebo väčší potenciál ako ľudský neexistuje. Pri riešení otázok ako právo duševného vlastníctva alebo patent Spoločenstva by sa mal v blízkej budúcnosti zvoliť otvorenejší a úprimnejší politický prístup. Európa musí byť pri podpore MSP inovatívnejšia a tvorivejšia.
<SPEAKER ID="157" NAME="Klaus-Heiner Lehne">
spravodajca. - (DE) Vážená pani predsedajúca, pán komisár, mám štyri poznámky. Po prvé, pokiaľ ide o smernicu o premiestňovaní sídiel spoločností, myslím si, že Komisia by sa mala vzdať svojho argumentu, pretože riskuje, že medzi odborníkmi bude na smiech. Teória, že premiestňovanie sídiel spoločností možno zariadiť tak, že v susednej krajine sa založí spoločnosť a potom sa s ňou pôvodná spoločnosť zlúči alebo s ňou splynie podľa smernice o zlúčeniach alebo splynutiach, sotva môže byť byrokratickejšia. My tu hovoríme o obmedzení byrokracie a snahe uľahčiť život MSP. Tento návrh len dokazuje, aké je nezmyselné, že Komisia stále odmieta predložiť návrh o štrnástej smernici. Osoh z toho nemá nikto, okrem právnikov.
<P>
Moja druhá poznámka sa týka účasti. Pani van den Burgová má pravdu - skutočné MSP ani najmenej neovplyvní kompromis, ktorý sme navrhli. Naším cieľom je len zabrániť zneužívaniu a evidovať spoločnosti, ktoré sú v skutočnosti veľkými spoločnosťami a v zmysle počtu zamestnancov sa viac hodia na európsku spoločnosť ako na európsku súkromnú spoločnosť. Evidovať sa budú prakticky len prípady zneužitia.
<P>
Moja tretia poznámka sa týka teórie skutočného sídla, ktorú presadzuje už iba sedem členských štátov - iba sedem! Minulý rok sa tejto teórie vzdal aj najväčší členský štát, Nemecko. Európsky súdny dvor ju neobhajuje, ale vo výnimočných prípadoch ju povoľuje, čo dosvedčuje rozsudok vo veci Cartesio. Táto loď už odplávala, nemá zmysel o tom ďalej diskutovať.
<P>
Štvrtá vec, ktorú chcem povedať, je, že argument zo strany ľavicových poslancov - z ktorých žiaden tu nezostal na predchádzajúcu rozpravu - že návrh by mal byť zamietnutý, neberie do úvahy podstatu správy - pán Medina Ortega má v tomto úplnú pravdu. Podstata správy totiž vyvracia všetku kritiku, ktorá bola vznesená. Preto navrhujem, aby si aj ľavicoví poslanci znovu prečítali správu a pozmeňujúce a doplňujúce návrhy a potom ich ešte raz prediskutovali so svojou skupinou.
<SPEAKER ID="158" NAME="Edit Herczog">
spravodajkyňa. - Vážená pani predsedajúca, je veľká škoda, že v tejto miestnosti nie sú všetci moji voliči, pretože bolo úžasné počúvať, ako toľkí poslanci z toľkých krajín a toľkých strán vítajú moju správu o iniciatíve "Small Business Act". Musím však povedať, že moja správa by nevznikla bez Komisie, konkrétne pána Verheugena a jeho tímu zaoberajúceho sa malými podnikmi, pani Le Bailovej a ďalších. Rovnako by som ju nedokázala vypracovať bez medziskupiny pre malé podniky.
<P>
Väčšina mojich kolegov súhlasila s celou správou, čo potvrdzuje skutočnosť, že bolo predložených len málo pozmeňujúcich a doplňujúcich návrhov. Niektorí kolegovia sa pýtali, prečo nie je právne záväzná. Právne záväzná nie je už zo svojej podstaty, a to z mnohých dôvodov. Zajtra však požiadame o hlasovanie podľa mien o mnohých odsekoch, aby sme potvrdili spoločný postup Parlamentu a splnili spoločnú požiadavku Rady na takýto krok.
<P>
Nakoniec chcem povedať, že presne pred 200 rokmi vydal Darwin svoju knihu o pôvode druhov. Povedal, že prežije nie ten najsilnejší, ale ten, ktorý sa vie najlepšie prispôsobiť. Myslím si, že iniciatívou "Small Business Act" sme pre členské štáty vytvorili priestor na prispôsobenie sa a manévrovanie a pre malé podniky v členských štátoch priestor na rýchlejšie prispôsobenie sa, prežitie krízy a postavenie sa ďalším problémom. Srdečne vám ďakujem za podporu.
<SPEAKER ID="159" NAME="Predsedajúca">
Dostala som štyri návrhy uznesenia od štyroch politických skupín o účasti pracovníkov v európskych súkromných spoločnostiach.
<P>
Hlasovanie sa uskutoční vo štvrtok.
<P>
Písomné vyhlásenia (článok 142)
<SPEAKER ID="160" NAME="Gabriela Creţu  " LANGUAGE="RO">
Rada by som len zdôraznila dva absolútne zásadné aspekty.
<P>
Prístup k financovaniu je mimoriadne dôležitý, rovnako ako právne a administratívne nástroje. Vytvorenie špeciálneho fondu pre MSP a rozvoj mikroúverov sú predpoklady, bez ktorých by MSP neobstáli v ťažkých trhových podmienkach a možnosti vytvorenia nových MSP by boli veľmi obmedzené.
<P>
Druhý aspekt sa týka postavenia žien riadiacich malé podniky. V mnohých ohľadoch sa výrazne nelíšia od zamestnancov. Dôvodom môže byť nedostatočný rozvoj služieb, ktoré umožňujú vytvorenie rovnováhy medzi súkromnými a pracovnými aktivitami, ako aj ťažké konkurenčné prostredie, v ktorom významnú úlohu hrajú siete. Takéto siete, ktoré umožňujú tok informácií a v prípade potreby môžu poskytnúť podporu, sú typické pre podniky riadené mužmi, zatiaľ čo ženy sú z tohto pohľadu zraniteľnejšie. Z tohto dôvodu sa musí podporovať vytváranie prepojení medzi podnikmi riadenými ženami a podnikmi riadenými mužmi.
<P>
Vyzývame tiež na uznanie stavu spoluvlastníctva pre ženy pracujúce v malých rodinných podnikoch vo všetkých členských štátoch. Vo väčšine prípadov je vlastníkom muž, pričom žena sa považuje za neplateného vypomáhajúceho člena domácnosti v rodinnom podniku. Na rozdiel od zamestnancov nemôžu dokonca ženy v takomto prípade využívať ani výhody sociálneho poistenia. Keď potom zostarnú a náhodou sa odlúčia od svojich partnerov, nepriaznivé dôsledky sú zjavné a katastrofálne...
<SPEAKER ID="108" NAME="Adrian Manole  " LANGUAGE="RO">
Konkurenčný boj medzi MSP je často obmedzený v dôsledku prekážok brániacich cezhraničnému obchodu. Odstránenie týchto prekážok by prinieslo väčšiu právnu stabilitu a umožnilo by účinnejšie vypočítať riziká zodpovednosti za škodu, ktorým čelia podniky a podnikatelia. Touto správou Európsky parlament ukázal, že plne pochopil kľúčovú úlohu, ktorú malé a stredné podniky zohrávajú z hľadiska konkurenčného boja v rámci európskeho hospodárstva.
<P>
Dobre navrhnutý štatút európskej verejnej spoločnosti, ktorý by dopĺňal už existujúce právne formy, by prospel konkurenčnému boju európskych MSP v mnohých ohľadoch - skonsolidoval by európsky vnútorný trh, zjednodušil by právny rámec pre podniky, čím by sa znížili náklady na poradenské služby a umožnil by sa prístup na cezhraničné trhy, a podporil by hospodársku integráciu a rast.
<P>
Tento štatút by tiež poskytol MSP väčšiu pružnosť.
<P>
MSP predstavujú viac ako 90 % hospodárstva EÚ a dve tretiny jej pracovných miest. Mali by im teda byť poskytnuté čo najlepšie podmienky, aby mohli prispievať k hospodárskemu rastu na integrovanom vnútornom trhu, využívať dostupné príležitosti a postaviť sa problémom globalizácie.
<SPEAKER ID="110" NAME="Søren Bo Søndergaard  " AFFILIATION="GUE/NGL">
písomne. - (DA) Cieľom tohto návrhu je podľa Komisie zlepšiť rámcové podmienky pre podniky na vnútornom trhu EÚ.
<P>
Podľa návrhu sa to dosiahne tak, že podniky získajú možnosť slobodne si zvoliť členský štát EÚ, v ktorom chcú mať svoje sídlo, bez ohľadu na to, kde v skutočnosti pôsobia, pričom budú povinné dodržiavať len zákony tej krajiny, v ktorej majú sídlo.
<P>
Týmto sa otvorí cesta k obchádzaniu ťažko vybojovaných práv pracovníkov v členských štátoch EÚ.
<P>
Pravda je konkrétna. Budem teda konkrétny.
<P>
Dánska spoločnosť so sídlom v Kodani s 35 zamestnancami je podľa dánskych zákonov povinná prijať do vedenia podniku zástupcov poverených pracovníkmi. To zaisťuje, aby mali pracovníci určitý prehľad o stave a budúcnosti podniku.
<P>
Ak sa predložený návrh prijme nezmenený, daná spoločnosť sa môže jednoducho zaregistrovať ako európska spoločnosť so sídlom vo Fínsku. Zrazu bude potrebných 150 zamestnancov, aby mali právo na svojho zástupcu. Vo väčšine ostatných členských štátov EÚ je situácia ešte horšia.
<P>
Možno sa počas nasledujúcich rokovaní návrh Komisie mierne vylepší. Možno text, ktorý sa nakoniec prijme, nebude taký zlý.
<P>
V každom prípade by sme sa mali sami seba spýtať prečo. Prečo Komisia opakovane predkladá návrhy, ktorých jediným cieľom je obmedziť práva pracovníkov? Nemôže to byť v tom, že s EÚ nie je niečo zásadné v poriadku?
