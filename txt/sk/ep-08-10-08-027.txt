<CHAPTER ID="027">
Vykonávanie právnych predpisov v sociálnej oblasti, ktoré sa týkajú cestnej dopravy (stručná prezentácia) 
<SPEAKER ID="281" NAME="Predsedajúci">
Ďalším bodom programu je správa pána Alejandra Cercasa v mene Výboru pre zamestnanosť a sociálne veci o vykonávaní právnych predpisov v sociálnej oblasti, ktoré sa týkajú cestnej dopravy.
<SPEAKER ID="282" NAME="Alejandro Cercas">
spravodajca. - (ES) Vážený pán predsedajúci, pán komisár, ďakujem, že ste tu dnes prítomní. Ako viete, v marci 2002 Rada a Parlament uzavreli prostredníctvom zmierovacieho konania dohodu o smernici 2002/15/ES, ktorá ustanovuje požiadavky, ktoré sa musia plniť v súvislosti s pracovným časom osôb vykonávajúcich mobilné činnosti v cestnej doprave, aby sa zabezpečilo ich zdravie a bezpečnosť, aby sa zvýšila bezpečnosť na cestách a zosúladili sa podmienky hospodárskej súťaže pre všetkých podnikateľov. To sa vzťahuje na všetky druhy prác, nielen na vedenie vozidla, ale aj na fyzickú prácu, ktorú vodiči občas vykonávajú pri nakladaní a vykladaní tovaru alebo pri čistení vozidiel.
<P>
Zmierovacie konanie vyriešilo najvážnejší problém, ktorý vychádzal zo skutočnosti, či samostatne zárobkovo činní vodiči majú byť v rozsahu pôsobnosti smernice. Strany sa dohodli, s podporou Komisie, že samostatne zárobkovo činní vodiči budú v rozsahu pôsobnosti smernice, aby sa raz a navždy ukončili problémy dvojitých právnych predpisov, dvojitých noriem vo vzťahu k samostatne zárobkovo činným vodičom a zamestnaným vodičom.
<P>
Chýbajúce spoločné nariadenie spôsobilo veľké problémy: samostatne zárobkovo činní vodiči pracovali extrémne dlho, čo im spôsobovalo problémy v osobnom živote a ohrozovalo bezpečnosť cestnej premávky, pretože sa správali ako samostatne zarábajúce osoby a narúšali pravidlá spravodlivej hospodárskej súťaže.
<P>
Považujeme za veľký úspech, že sa raz a navždy, s adekvátnym prechodným obdobím, podarilo zrušiť dvojité právne predpisy a v roku 2002 Komisia, Rada a Parlament prišli k záveru, že toto je najrozumnejší a najlogickejší krok.
<P>
Vypracovali sme túto správu z vlastnej iniciatívy s podporou Výboru pre zamestnanosť a sociálne veci a Výboru pre dopravu a cestovný ruch, pretože, pán komisár, teraz sa ukazuje, že táto zásada, tento záväzok Komisie, Rady a Parlamentu nie je taký pevný. Vyzerá to, že sa objavili nedorozumenia, zmätky a vysvetlenia, s ktorými nie sme spokojní.
<P>
Komisia mala vypracovať správu, ktorá ustanoví právne predpisy s cieľom zabezpečiť, aby samostatne zárobkovo činní pracovníci boli jednoznačne ich súčasťou. Je pravda, že správa bola predložená minulý rok, ale podľa vlastných slov bola nedostatočná a čakáme na záverečnú správu, čo znamená, že teraz, šesť mesiacov od ukončenia termínu určeného na integráciu, nemáme od Komisie správu ani žiadne iniciatívy.
<P>
Preto, pán komisár, keďže sa blíži termín začlenenia samostatne zárobkovo činných pracovníkov do uplatňovania smernice - a my nie sme presvedčení a nemáme jasno v tom, či ešte stále existuje vôľa, ktorú ste prejavili v tom čase, a objavili sa názory, že treba prehodnotiť kritériá - Parlament vypracoval túto správu z dvoch dôvodov: ako pripomienku a ako požiadavku.
<P>
Správu považujte za pripomienku záväzkov, ktoré Rada, Komisia a Parlament dali pracovníkom, podnikateľom a všetkým občanom, že ukončia túto situáciu, ktorá je semeniskom súdnych procesov, a považujte ju za požiadavku na splnenie svojho sľubu. Neexistujú žiadne okolnosti, ktoré by menili dôvody. Stále je tu rovnaká potreba, preto so zreteľom na zdravie vodičov, bezpečnosť na cestách a spravodlivú hospodársku súťaž, mali by sa samostatne zárobkovo činní vodiči začleniť do pôsobnosti smernice.
<P>
A posledná pripomienka, pán komisár. Myslím si, že je podstatné, že sa na konci tohto funkčného obdobia nevraciate k záväzkom, ktoré ste si dali. Hospodárske požiadavky alebo oblasti zaoberajúce sa vyhľadávaním profesií by nikdy nemali uprednostňovať neprimerané konkurenčné výhody pred potrebami verejnosti, o ktorých hovorím.
<P>
Keďže je to veľmi dôležité, pán komisár, chcem vás v mene kolegov poslancov vyzvať, aby ste nenarušili rovnováhu a aby sa čoskoro zaviedli sľúbené právne predpisy.
<SPEAKER ID="283" NAME="Vladimír Špidla" LANGUAGE="CS">
Dámy a páni, Európsky parlament dnes rokuje o implementácii a o možných spôsoboch ďalšieho rozpracovávania smernice o pracovnom čase osôb vykonávajúcich mobilné činnosti v cestnej doprave. Je to osobitná časť právnych predpisov, ktoré upravujú pracovný čas osôb vykonávajúcich mobilné činnosti v cestnej doprave, napríklad vodičov autobusov a nákladných vozidiel. Smernica sa však nevzťahuje na samostatne zárobkovo činných vodičov.
<P>
Mnohí poslanci si spomenú, že smernica bola prijatá v roku 2002 po náročnom zmierovacom konaní, na základe ktorého bola schválená zložitá doložka. Táto doložka ustanovuje, že s účinnosťou od 23. marca 2009 sa pôsobnosť ustanovení smernice rozšíri na všetky samostatne zárobkovo činné osoby, pokiaľ Komisia predloží Rade a Európskemu parlamentu správu týkajúcu sa vplyvu súčasného nezaradenia samostatne zárobkovo činných vodičov a návrh právneho predpisu týkajúci sa samostatne zárobkovo činných vodičov.
<P>
Zaradenie či nezaradenie samostatne zárobkovo činných vodičov do pôsobnosti smernice je skutočne dilemou, ale ak dovolíte, je to tiež falošný problém. Hlavným cieľom Komisie pri predkladaní legislatívneho návrhu, ktorý sa zaoberá pracovnými podmienkami v cestnej doprave, je zaistiť vysoký stupeň sociálnej ochrany, rovnocenné podmienky hospodárskej súťaže a zároveň zlepšiť bezpečnosť na cestách. Preto považovala Komisia za nevyhnutné zaviesť osobitný režim pre pracovníkov vykonávajúcich mobilné činnosti v cestnej doprave prostredníctvom osobitného zákona k všeobecnej smernici o pracovnom čase.
<P>
Od roku 2002 sa však ďalšie ustanovenia právnych predpisov vzťahujúcich sa na vodičov veľmi zmenili, a to k lepšiemu. S vašou podporou, a najmä s pomocou pána Markova, bol v roku 2005 prijatý súbor nových opatrení o čase jazdy, čase odpočinku a kontrolách.
<P>
Kým smernica o pracovnom čase prijatá v roku 2002 bola pôvodne použiteľná iba na zamestnaných vodičov, pravidlá prijaté v roku 2005 sa vzťahujú na všetkých vodičov, zamestnaných i samostatne zárobkovo činných. Pravidlá sa týkajú 80 % pracovného času všetkých vodičov. Z tohto dôvodu boli oprávnené obavy Parlamentu v tejto súvislosti počas zmierovacieho postupu o smernici o pracovnom čase z roku 2002 správne vyriešené. Pokiaľ ide o revíziu smernice o pracovnom čase z roku 2002, nie je tajomstvom, že postoje jednotlivých členských štátov sú v tejto otázke veľmi odlišné a že toto názorové rozdelenie existuje i vo vnútri členských štátov a v rámci rezortu dopravy.
<P>
Komisia uverejnila svoju správu týkajúcu sa vplyvov nezaradenia samostatne zárobkovo činných vodičov do pôsobnosti smernice v máji 2007. Správa dospela k dvom záverom. Po prvé, zaradenie alebo nezaradenie samostatne zárobkovo činných vodičov do pôsobnosti smernice má svoje výhody i nevýhody. Po druhé, pri vykonávaní smernice nastali problémy, pretože pre členské štáty bolo ťažké ju presadiť. Tento problém vznikol najmä kvôli falošne samostatne zárobkovo činným vodičom. Takto rezort dopravy označuje vodičov, ktorí sú síce formálne samostatní, ale v skutočnosti závislí od jednej spoločnosti a nemôžu sami organizovať svoju pracovnú činnosť, ako by si želali. Sú sociálne zraniteľní a ako som uviedol, smernica sa na nich vzťahuje už teraz, ale musí sa výrazne zlepšiť jej vykonávanie. Komisia veľmi pozorne sledovala uplatňovanie smernice vo vnútroštátnych právnych predpisoch, a pokiaľ to bolo nutné, začala konanie pre porušenie povinnosti. Hneď ako členské štáty dokončili implementáciu smernice do vnútroštátnych právnych predpisov, vykonali sme dôkladnú kontrolu kvality tejto implementácie. To viedlo v mnohých prípadoch k začatiu konania pre porušenie povinnosti.
<P>
Komisia okrem toho v súčasnosti vykonáva posúdenie vplyvov s cieľom vytvoriť kompaktný základ pre legislatívny návrh, na ktorom bude ešte tento rok pracovať. Bolo by preto predčasné, aby Komisia už teraz zaujímala postoj k problematike samostatne zárobkovo činných vodičov, pokiaľ sa otázka týka iba ich zaradenia do oblasti pôsobnosti smernice o pracovnom čase alebo ich vylúčenia z nej.
<P>
Vítam správu pána Cercasa a najmä vývoj, ktorý sa zaznamenal v otázke uplatňovania. Ako som však uviedol, Komisia sa domnieva, že riešenie, ktoré správa ponúka, sa nezaoberá problémom úplného a správneho vykonávania smernice vo vzťahu ku všetkým pracovníkom, na ktorých sa jej pôsobnosť už vzťahuje. A to je to, čo doposiaľ robíme, a to, o čo sa budeme snažiť v ďalšom pozmeňujúcom a doplňujúcom návrhu.
<SPEAKER ID="284" NAME="Predsedajúci">
Týmto uzatváram rozpravu.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="285" NAME="Mary Lou McDonald  " AFFILIATION="GUE/NGL">
písomne. - Cestná doprava je v EÚ dôležitou hospodárskou činnosťou. Dodržiavanie pravidiel cestnej premávky, pracovného času a prestávok na odpočinok sú základné požiadavky na dodržanie bezpečnosti na cestách a na zdravie a bezpečnosť vodičov a cestujúcich.
<P>
Vítame najmä zaradenie všetkých pracovníkov v sektore do pôsobnosti smernice, vrátane samostatne zárobkovo činných vodičov, v rámci pravidiel o pracovnom čase, ktoré zaručia spravodlivú hospodársku súťaž v sektore.
<P>
Musí byť jasné aj to, že smernica stanovuje minimálne požiadavky a v žiadnom prípade nesmie ovplyvniť výhodnejšie podmienky, ktoré už v niektorých členských štátoch existujú.
