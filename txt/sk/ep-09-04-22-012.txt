<CHAPTER ID="012">
Prístup na medzinárodný trh služieb autokarovej a autobusovej dopravy (prepracované znenie) - Podmienky, ktoré je potrebné dodržiavať pri výkone povolania prevádzkovateľa cestnej dopravy - Prístup na trh medzinárodnej cestnej nákladnej dopravy (prepracované znenie) (rozprava) 
<SPEAKER ID="335" NAME="Predsedajúci">
Ďalším bodom programu je spoločná rozprava na tieto témy:
<P>
odporúčanie do druhého čítania Výboru pre dopravu a cestovný ruch o spoločnej pozícii Rady na účely prijatia nariadenia Európskeho parlamentu a Rady o spoločných pravidlách prístupu na medzinárodný trh služieb autokarovej a autobusovej dopravy (prepracované znenie) (11786/1/2008 - C6-0016/2009 - (spravodajca: Mathieu Grosch),
<P>
odporúčanie do druhého čítania Výboru pre dopravu a cestovný ruch o spoločnej pozícii Rady na účely prijatia nariadenia Európskeho parlamentu a Rady, ktorým sa ustanovujú spoločné pravidlá týkajúce sa podmienok, ktoré je potrebné dodržiavať pri výkone povolania prevádzkovateľa cestnej dopravy, a ktorým sa ruší smernica Rady 96/26/ES (11783/1/2008 - C6-0015/2009 - (spravodajca: Silvia-Adriana Ţicăová, a
<P>
odporúčanie do druhého čítania Výboru pre dopravu a cestovný ruch o spoločnej pozícii Rady k prijatiu nariadenia Európskeho parlamentu a Rady o spoločných pravidlách prístupu na trh medzinárodnej cestnej nákladnej dopravy (prepracované znenie) (11788/1/2008 - C6-0014/2009 - (spravodajca: Mathieu Grosch).
<SPEAKER ID="336" NAME="Mathieu Grosch" LANGUAGE="DE">
Vážený pán predsedajúci, predpokladám, že ide o spoločnú rozpravu o troch správach tvoriacich cestný balík.
<P>
Chcel by som poďakovať členom Rady a Komisie. Práca, ktorú sme za posledné dva roky urobili, priniesla dobré výsledky.
<P>
Cestná a nákladná doprava na území Európy predstavuje približne 75 % dopravy a zamestnáva dva milióny ľudí. Vzhľadom na otvorenie trhu pre 25 krajín, ktoré je plánované na máj roku 2009, sú potrebné nové pravidlá. Návrhy komisie boli v rovnakom duchu.
<P>
Pokiaľ ide o správu mojej kolegyne pani Ţicăovej, ktorej by som chcel poďakovať za konštruktívnu spoluprácu, rovnako ako všetkým spravodajcom o cestnom balíku, je dôležité, že sa pre prevádzkovateľov cestnej dopravy stanovili jasné usmernenia v tejto oblasti. Musia dokázať svoju hodnovernosť v celej Európe a musia mať aj primeranú finančnú štruktúru. Vedúci dopravy by mali preukázať buď dlhoročné skúsenosti alebo vysokú úroveň odbornej prípravy. Vážne porušenia by mohli ohroziť hodnovernosť týchto usmernení, čo tiež znamená, že členské štáty budú vyzvané, aby pokračovali vo vykonávaní kontrol a trestaní porušení dokonca aj po vstúpení tohto nariadenia do platnosti. Často to chýba v odvetví dopravy ako celku.
<P>
Prijatých bola viac ako polovica pozmeňujúcich a doplňujúcich návrhov Parlamentu. Nebudem sa tu dnes zaoberať všetkými, ale chcel by som zdôrazniť jeden výsledok neoficiálneho trialógu, ktorý je pre mňa veľmi dôležitý, a to boj proti spoločnostiam skrývajúcimi sa za poštovými schránkami. Tie vedú k deformácii hospodárskej súťaže a oslabujú národné podniky. Zabrániť takejto forme podnikov znamená zabrániť sociálnemu a fiškálnemu dumpingu, ktorý bol sám osebe jednou z tém cestného balíku.
<P>
Pokiaľ ide o problematiku prístupu na trh pre autobusy, autokary a nákladné vozidlá (najmä autobusy a autokary) točilo sa toto nariadenie okolo "12-dňového pravidla", keďže na iných bodoch sa dohodlo rýchlo. Opätovné zavedenie možnosti týždennej doby odpočinku po 12 dňoch nie je na ujmu bezpečnosti. Denné doby jazdy a odpočinku sa musia dodržiavať, na takýchto výletoch vodiči nikdy neprekročia povolenú dennú dobu jazdy. Navyše sú tieto 12-dňové výlety prospešné pre európsku integráciu a pre mnoho ľudí sú veľmi hospodárnym spôsobom, ako ísť na dovolenku.
<P>
Diskusia o prístupe na trh bola najintenzívnejšia pri nákladnej doprave, tu Parlament nedosiahol všetko, čo chcel. Dosiahli sme však kompromis, dobrý kompromis. Myslím si, že najmä pre kabotáž predstavuje kompromis - tri prepravy za sedem dní - dobrý východiskový bod. Konečný cieľ je regulovať služby v tretích krajinách a v strednodobom časovom horizonte by mal byť kabotážny trh otvorený. Očakávame návrhy Komisie, keďže kabotáž by mala slúžiť aj na obmedzenie jázd prázdnych vozidiel. Zavedenie dočasných obmedzení v tejto oblasti však nechceme interpretovať ako protekcionizmus. V tejto chvíli, keď sociálna a daňová harmonizácia v odvetví dopravy nevykazuje žiadny účinok, to bol dobrý nápad zaviesť obmedzenia na zabránenie vzniku nespravodlivej hospodárskej súťaže. Nemali by sme však čakať dva roky, kým uplatníme toto nariadenie. Šesť mesiacov pre kabotáž a 12-dňové pravidlo by mali byť dostačujúce.
<P>
Od Komisie by som rád dostal jasnú odpoveď, či sa krajinám, ktoré už otvorili svoje kabotážne trhy v súlade s článkom 306 Zmluvy o ES, zabráni, aby tak pokračovali v zmysle tohto nariadenia. Dúfam, že Komisia sa dnes jasne vyjadrí k ďalšiemu otvoreniu kabotážneho trhu a k článku 306.
<SPEAKER ID="337" NAME="Silvia-Adriana Ţicău" LANGUAGE="RO">
Vážený pán predsedajúci, pán komisár, chcela by som využiť päť minút na začatie a jednu minútu nechám na svoje závery.
<P>
Návrh nariadenia stanovuje podmienky z hľadiska miesta, charakteru, finančnej situácie a odbornej spôsobilosti, ktoré musia dodržať všetci, ktorí chcú vykonávať povolanie prevádzkovateľa cestnej dopravy. Nariadenie, o ktorom práve diskutujeme, stanovilo aj podmienky, za ktorých môže spoločnosť zamestnať vedúceho dopravy, posilnili sa postupy povoľovania a dohľadu, upravilo sa používanie elektronických registrov a ochrana elektronických údajov, riešila sa otázka postihovania za nedodržiavanie nariadenia a vytvoril sa systém vzájomného uznávania diplomov a predošlých práv.
<P>
V prvom čítaní, ktoré sa skončilo hlasovaním počas plenárneho zasadnutia v máji minulého roku, trval Parlament na tom, aby vedúceho dopravy a podnik spájal skutočný zmluvný vzťah, a uložil najvyšší počet vozidiel, ktoré môže jeden vedúci dopravy spravovať.
<P>
Boli zavedené aj pozmeňujúce a doplňujúce návrhy na posilnenie požiadaviek týkajúcich sa stáleho sídla spoločnosti. Zapojenie do nezákonného obchodovania s ľuďmi alebo drogami by mohlo viesť k poškodeniu dobrého mena spoločnosti.
<P>
Parlament zostavil zoznam závažných priestupkov vedúcich k zákazu výkonu povolania a zároveň odstránil ustanovenia o menej závažných priestupkoch. Ako dôkaz finančnej spôsobilosti bolo uznané poistenie a vypustila sa "rýchla solventnosť" týkajúca sa pomeru aktív k dlhom.
<P>
Ako požiadavka na výkon tohto povolania sa zachovali povinné písomné skúšky v krajine, v ktorej má uchádzač pobyt, s možnosťou oslobodenia od tejto povinnosti v prípade 10-ročnej nepretržitej praxe.
<P>
Napokon boli vyňaté predošlé práva a Komisia bola požiadaná, aby podala správu o tom, aký vplyv by mohlo mať rozšírenie pôsobnosti tohto nariadenia na obchodnú dopravu využívajúcu vozidlá s vhodnou úpravou a vybavením, ktoré sú určené na prepravu maximálne deviatich osôb vrátane vodiča.
<P>
V spoločnej pozícii bolo v celom rozsahu alebo v podstate prijatých 70 zo 113 pozmeňujúcich a doplňujúcich návrhov Parlamentu. Medzi nimi sa nachádzajú pozmeňujúce a doplňujúce návrhy o menej závažných priestupkoch, vymedzení prepojenia medzi podnikmi a vedúcimi dopravy, práve na odvolanie osôb podliehajúcich rozhodnutiam týkajúcich sa výkonu povolania vedúceho dopravy, vzájomnom uznávaní osvedčení, predošlých právach, výmene informácií medzi príslušnými orgánmi a nezákonnom obchodovaní s ľuďmi a drogami, ktoré sú dôvodom pre zákaz výkonu povolania.
<P>
Pokiaľ ide o registre, Parlament i Rada súhlasia s uplatnením postupného prístupu. Komisia by do konca roku 2009 mala vymedziť štruktúru údajov pre vnútroštátne elektronické registre, ale tieto dve inštitúcie navrhujú odlišné časové harmonogramy na ich zavedenie, Rada požaduje dlhšie obdobie.
<P>
Aj pri iných otázkach bolo počiatočné stanovisko Rady odlišné od stanoviska Parlamentu, ale po dlhých, úspešných rokovaniach sa dosiahol kompromis prijateľný pre obidve inštitúcie.
<P>
Výsledkom toho je, že Parlament prijal pružnejší časový harmonogram na zavedenie a prepojenie vnútroštátnych elektronických registrov (31. december 2012). Dohodlo sa, že po roku 2015 budú vážnejšie priestupky iba vo vnútroštátnych elektronických registroch, odstráni sa obmedzenie doby platnosti povolenia na vykonávanie povolania prevádzkovateľa cestnej dopravy, skúšky sa budú naďalej vykonávať v členskom štáte, v ktorom má uchádzač pobyt, štruktúra elektronických registrov bude obsahovať verejne dostupnú časť a časť s dôvernými údajmi, odstránia sa odkazy v obsahu nariadenia na obmedzenie licencií na prístup na trh cestnej dopravy, pričom prakticky všetky odkazy na licencie na prístup na trh cestnej dopravy obsahujú iba dve nariadenia pána Groscha.
<P>
So záujmom očakávam komentáre kolegov. Ďakujem.
<SPEAKER ID="338" NAME="Pavel Svoboda" LANGUAGE="CS">
Dámy a páni, na dnešnej rozprave zastupujem svojho kolegu z vlády, ministra dopravy Petra Bendla, ktorý musel neočakávane zostať v Prahe.
<P>
Ďakujem vám, že ste mi poskytli príležitosť prehovoriť k vám pred zajtrajším hlasovaním o balíku cestnej dopravy. České predsedníctvo považuje dokončenie tohto súboru právnych predpisov za veľmi dôležité. Tento balík je dôležitý vzhľadom na potrebu jasného a harmonizovaného prístupu k dnešnému systému kabotáže namiesto rozdielnych postupov v jednotlivých členských štátoch, ako aj vzhľadom na prístup na trh prevádzkovateľov cestnej dopravy.
<P>
Za podpory a pomoci spravodajcov sa predsedníctvu podarilo dosiahnuť úspešný výsledok týkajúci sa tohto dôležitého súboru právnych predpisov. Viem, že všetci vyvinuli značné úsilie na dosiahnutie tohto výsledku a že všetci museli pristúpiť na určité kompromisy. Pri rokovaní preukázali všetci konštruktívny prístup s cieľom dosiahnuť dohodu v druhom čítaní.
<P>
Hlavné prvky vyplývajúce z našich rokovaní je možné zhrnúť takto: bližšie spresnenie pravidiel pre kabotáž, možnosť pre vodičov autokarov v rámci príležitostnej medzinárodnej dopravy pracovať dvanásť po sebe nasledujúcich dní a prísnejšie kontroly dopravných spoločností. Pre odvetvie cestnej dopravy teraz budú platiť zjednodušené pravidlá a kontrolné mechanizmy v oblasti kabotáže, ako aj jednotné a vymáhateľné ustanovenia pre prístup na dopravný trh. Znamená to aj, že budú existovať jasné pravidlá, ktoré zabránia zneužitiu a prispejú k zabezpečeniu spravodlivej hospodárskej súťaže, vyššej efektivite a lepšej kontrole v tejto oblasti.
<P>
Kompromis o kabotáži významne prispeje k transparentnejšiemu, účinnejšiemu a bezpečnejšiemu trhu cestnej nákladnej dopravy. Prispeje k ďalšiemu zlepšeniu trhu cestnej nákladnej dopravy a zároveň vytvorí spravodlivejší a transparentnejší rámec pre celé odvetvie cestnej nákladnej dopravy. Zníži sa počet jázd prázdnych vozidiel na cestách EÚ, čím sa prispeje k zníženiu emisií CO2. Kompromis tiež predpokladá, že členské štáty využijú príslušné bezpečnostné mechanizmy, aby sa zabránilo narušeniu trhu cestnej nákladnej dopravy, ktoré spôsobila kabotáž. Nové pravidlá pre kabotáž nadobudnú účinnosť šesť mesiacov po zverejnení nariadenia v Úradnom vestníku. Európska komisia v roku 2013 posúdi aj možnosť ďalších krokov týkajúcich sa prípadného otvorenia trhu cestnej nákladnej dopravy a liberalizácie kabotáže.
<P>
Som presvedčený, že nový právny rámec pre prepravu tovaru a cestujúcich v EÚ významne prispeje k rýchlej a udržateľnej hospodárskej obnove. Ďakujem Parlamentu za prácu, ktorou prispel k dosiahnutiu dohody pri rokovaní o tomto balíku, a obzvlášť by som chcel poďakovať spravodajkyni Silvii-Adriane Ţicăovej a spravodajcovi Mathieuovi Groschovi, ktorých usilovná práca a odhodlanie pomohli zabezpečiť úspešný výsledok.
<SPEAKER ID="339" NAME="Antonio Tajani" LANGUAGE="IT">
Vážený pán predsedajúci, pán Svoboda, vážení poslanci, vážené poslankyne, Komisiu teší kompromis dosiahnutý pri cestnom balíku, keďže nám umožňuje dokončiť legislatívny postup v čase, keď odvetvie dopravy potrebuje jednoduché, účinné pravidlá a potrebuje sa zbaviť zbytočnej byrokracie.
<P>
Musím povedať, že prijímané rozhodnutie prispeje tiež k vyššej bezpečnosti našich ciest, pretože si myslím, že vždy, keď podnikneme určitý krok v odvetví dopravy, najmä v cestnej doprave, musíme mať na pamäti náš cieľ znížiť počet obetí na cestách EÚ o polovicu. Myslím si, že pravidlá, ktoré Parlament prijíma, tento cieľ pomôžu dosiahnuť.
<P>
Sme spokojní, pretože európske inštitúcie vyslali občanom pred voľbami ďalší signál a pretože legislatívny postup môže byť dokončený v druhom čítaní, iba dva roky po tom, čo boli predložené tri veľké a komplexné legislatívne návrhy. Postarali sa síce o náročnú rozpravu, ale nakoniec zvíťazil inštitucionálny a zdravý rozum, ako aj politická vôľa, ktorá uspokojí potreby občanov a odvetvia dopravy všeobecne.
<P>
Rád by som sa krátko pozrel na správy, o ktorých diskutujeme, aby som mohol zodpovedať niektoré otázky spravodajcov. Začnem s prístupom na medzinárodný trh služieb autokarovej a autobusovej dopravy: je pravda, že kabotáž predstavuje len veľmi malú časť dopravnej činnosti ako celku, ale politicky je to veľmi citlivá oblasť. Ak sa používa spôsobom, že dopĺňa medzinárodnú dopravu, prispieva kabotáž aj k lepšiemu využitiu kapacít a k zníženiu jázd prázdnych vozidiel, čo znamená zníženie počtu ťažkých nákladných vozidiel na cestách, a určite viete, koľko dopravných nehôd sa týka veľkých vozidiel. Toto nariadenie sprehľadní príslušné pravidlá o kabotáži v celej EÚ jednotným a nebyrokratickým spôsobom bez vplyvu na existujúcu spoluprácu medzi členskými štátmi podľa článku 306 Zmluvy o ES, odvolávam sa tu najmä na komentár pána Groscha. Ďalej sa odstránia ťažkopádne vnútroštátne postupy, ktoré sú ešte v platnosti, aby sa dopravným spoločnostiam umožnilo čo najlepšie využitie možností kabotáže. Komisia bude pozorne sledovať vývoj na trhu cestnej dopravy a v roku 2013 zverejní správu.
<P>
Ak to správa bude považovať za primerané a ak sa lepšie zosúladia podmienky na spravodlivú hospodársku súťaž, navrhne Komisia, aby sa kabotážny trh ešte viac otvoril. Komisia vydala v tomto zmysle vyhlásenie, ktoré zašle sekretariátu Parlamentu, aby sa zahrnulo do správ tejto rozpravy. Vyhlásenie bude spolu s legislatívnym návrhom zverejnené aj v Úradnom vestníku.
<P>
Teraz prejdem k práci pani Ţicăovej o spoločných pravidlách týkajúcich sa podmienok, ktoré je potrebné dodržiavať pri výkone povolania prevádzkovateľa cestnej dopravy. Komisia víta zavedenie nového 12-dňového pravidla. Je to opatrenie šité na mieru, ktoré prihliada na špecifické podmienky určitých typov osobnej dopravy, ktoré počítajú s obdobím dlhším ako šesť dní, ale zvyčajne nevyžadujú dlhú dobu jazdy, napríklad školské výlety, lyžiarske výcviky a niektoré zájazdy. Môžem vás ubezpečiť, že nové právne predpisy určujú aj mimoriadne prísne opatrenia, aby nebola ohrozená bezpečnosť na cestách. Momentálne je v EÚ platných 100 rôznych typov licencií Spoločenstva, čo často vedie k náročným a zdĺhavým kontrolám. Podľa nových právnych predpisov bude iba jeden typ a jeden štandardný formát licencie Spoločenstva, ktorý sa bude používať v celej Únii.
<P>
Teraz prídem k tretiemu spomínanému textu: prístup na trh medzinárodnej cestnej nákladnej dopravy. Na čoraz otvorenejšom trhu musíme zosúladiť podmienky pre spoločnosti, ktoré na tomto trhu pôsobia. To je zámer nového nariadenia, ktoré nahrádza smernicu a zároveň sprísňuje podmienky, ktoré musia spoločnosti splniť. Každá spoločnosť bude musieť vymenovať vedúceho dopravy, ktorý bude zodpovedný za hospodárne vedenie podniku ako celku.
<P>
Okrem toho, aby sa zabránilo vzniku fiktívnych spoločností, musia spoločnosti v súvislosti so svojimi sídlami poskytnúť ďalšie záruky. Ďalej sa vytvorí elektronický register na posilnenie výmeny informácií medzi vnútroštátnymi orgánmi a na inteligentnejšiu a účinnejšiu kontrolu. Tiež to pomôže zabezpečiť bezpečnosť na cestách.
<P>
Na záver, zákonodarcovia dnes dopravným podnikom posielajú jasné posolstvo o vážnych priestupkoch, ktoré povedú k odňatiu licencie, napríklad opakované prípady falšovania údajov z tachografu. Je to bohužiaľ postup, ktorý sa používa vo všetkých krajinách EÚ, falšovanie však nepredstavuje len porušenie pravidiel, ale ohrozuje aj bezpečnosť cestujúcich na európskych cestách, pretože je jasné, že unavení vodiči nie sú schopní rýchlo reagovať na prípadné problémy.
<P>
Preto som na začiatku svojho prejavu povedal, že zákony, ktoré tento Parlament schváli, podstatnou a dôležitou mierou prispejú k spoločnému boju Komisie a Parlamentu za radikálne zníženie počtu dopravných nehôd. Preto by som vám chcel poďakovať za vašu snahu rýchlo prijať tieto zákony.
<P>
Dovoľte mi zopakovať, že ide o silný signál pre európskych občanov, ktorý opäť ukazuje, že Parlament preukázal veľkú výkonnosť a vážnosť, za čo som vďačný, a nehovorím to len preto, že som tu už 15 rokov.
<SPEAKER ID="340" NAME="Georg Jarzembowski" LANGUAGE="DE">
Vážený pán predsedajúci, chcel by som sa poďakovať Rade a Komisii za konštruktívnu spoluprácu so spravodajcami Parlamentu. Ako povedal pán podpredseda Komisie Tajani, je to veľmi dobrý príklad toho, že za krátky čas vieme dosiahnuť dobré výsledky, dokonca aj pri zložitých problematikách.
<P>
Nemôžem však poprieť skutočnosť, že nie sme príliš spokojní so systémom kabotáže. Ako spomenul pán úradujúci predseda Rady a aj vy, pán podpredseda, z dôvodu ochrany životného prostredia a hospodárskych dôvodov je skutočne lepšie vyhnúť sa jazdám prázdnych vozidiel v Európe. Preto by bolo lepšie čím skôr zrušiť obmedzenie kabotáže.
<P>
Tri kabotážne prepravy za sedem dní akceptujeme ako dočasný krok, ale nedočkavo čakáme na vašu správu a dúfame, že v nej bude rok 2014 uvedený ako koniec tohto obmedzenia. Pre odvetvie dopravy je to zanedbateľná oblasť, ale plytvá peniazmi a má nepriaznivý vplyv na životné prostredie. Z tohto dôvodu dúfam, že v roku 2013 predložíte náležitý návrh, keďže obmedzenie kabotáže na európskom vnútornom trhu 27 krajín je absurdné.
<P>
Chcel by som tiež poďakovať Rade a Komisii za to, že nás nakoniec podporili pri opätovnom zavedení 12-dňového pravidla pre autobusy a autokary. Je to veľmi dôležité pre odvetvie autobusovej a autokarovej dopravy, ktorú v mnohých krajinách tvoria malé a stredne veľké podniky, keďže zavedenie dvoch vodičov na takýchto výletoch, ktoré sú určené väčšinou pre dôchodcov, spôsobilo problémy malým a veľkým podnikom. Teší nás, že sa to za šesť mesiacov skončí. Musíme chápať, že je mnoho ľudí, najmä starších, ktorí neradi lietajú, ale napriek tomu by chceli po Európe cestovať ako turisti a užívať si možno slnko na miestach ako Taliansko alebo Španielsko, preto je opätovné zavedenie 12-dňového pravidla pre autobusy a autokary veľmi dôležité, cestovanie pre dôchodcov tak bude dostupnejšie a jednoduchšie. Predstavuje to veľký úspech pre nás, pre autobusové, autokarové spoločnosti a pre cestujúcich, preto som Rade a Komisii veľmi vďačný.
<SPEAKER ID="341" NAME="Brian Simpson">
v mene skupiny PSE. - Vážený pán predsedajúci, v prvom rade chcem poďakovať obidvom spravodajcom za ich prácu na tejto náročnej téme. Je jasné, že tento balík a najmä problematika zrušenia obmedzení kabotáže rozdelila názory podľa národných hraníc, ale myslím si, že tu máme dohodu, ktorú môžeme podporiť.
<P>
Mal som vážne obavy zo spustenia plnej kabotáže v jednom kroku bez akéhokoľvek zvýšenia sociálnych alebo prevádzkových nákladov pre jednotlivých prepravcov. Myslím si, že takýto krok by mal negatívny účinok na cestnú nákladnú dopravu nielen v mojej krajine, ale aj v iných členských štátoch. Preto je kompromis, ktorý zavádza dočasnú kabotáž, nielen rozumný, je to riešenie, ktoré je uskutočniteľné. Umožňuje tri domáce jazdy po jednej medzinárodnej. Dočasná kabotáž nám bez deformácie domácich trhov umožňuje ukončiť ekologickú absurdnosť, keď ťažké nákladné vozidlá cestujú stovky kilometrov prázdne.
<P>
Na záver, rád podporím nové opatrenia na presadzovanie, ktoré boli predložené v správe pani Ţicăovej. Musí to ísť ruka v ruke s ďalším otvorením trhu. Umožní to členským štátom uplatňovať tvrdé a účinné opatrenia na presadzovanie.
<SPEAKER ID="342" NAME="Jeanine Hennis-Plasschaert" LANGUAGE="NL">
Už dlhé roky sa stupňujú emócie pri fenoméne kabotáže. Ako už bolo povedané, súčasné právne predpisy sú vraj vágne pre používaný výraz "dočasné". Všimli sme si, že pre viaceré členské štáty je to dokonalá výhovorka na ďalšiu ochranu svojich trhov.
<P>
Aby sa do tejto problematiky raz a navždy vnieslo svetlo, Komisia vyhlásila, že predloží návrh na vyriešenie všetkých týchto otázok. Vkladala som do toho veľké nádeje. Komisia však prekvapivo navrhla zaviesť prísne obmedzenia v oblasti kabotáže. Prekvapuje to, pretože existujúce pravidlá boli po celý čas považované za prechodný krok smerom k úplnej voľnosti. Podľa Komisie a Rady sme sa v roku 2009 mali ubrať smerom k úplnej voľnosti.
<P>
Dohodu, ktorá teraz leží pred nami a o ktorej budeme zajtra hlasovať, považujem za obrovské sklamanie. Namiesto väčšej voľnosti čaká na dopravcov ešte viac obmedzení. Samozrejme, potrebujeme európsky prístup. S tým aj ja absolútne súhlasím. Odvetvie dopravy by sa ani o deň dlhšie nemalo zaoberať rôznymi druhmi vnútroštátnej byrokracie.
<P>
Vážený pán predsedajúci, táto dohoda je však úplne v rozpore so zásadami a cieľmi vnútorného trhu. Uvedené argumenty za, ako bezpečnosť dopravy, životné prostredie a zníženie administratívnej záťaže, neobstoja. V skutočnosti nebude voľný trh, pán Tajani, a každé obmedzenie povedie k zvýšeniu prepravnej činnosti. Určite to nebude fungovať, pán Simpson. Práca podľa zásady, že lepšie niečo ako nič, nie je pre Skupinu Aliancie liberálov a demokratov za Európu správnou voľbou. V tomto prípade to nefunguje.
<SPEAKER ID="343" NAME="Roberts Zīle" LANGUAGE="LV">
Ďakujem, pán predsedajúci. Pán komisár, samozrejme, by som chcel poďakovať obidvom spravodajcom a všetkým ostatným, ktorí sa snažili o nájdenie kompromisu, ale chcel by som povedať, že dosiahnutá dohoda má kladné a aj záporné stránky. Napríklad je dobré, že sa nám v osobnej doprave podarilo zmierniť problémy v oblastiach blízko hraníc s intenzívnym pohybom cezhraničnej dopravy. Avšak v súčasnosti, keď je v ťažkých hospodárskych podmienkach potrebná solidarita, môžeme vidieť protekcionistické tendencie v súvislosti s vnútroštátnymi trhmi a vďaka koncepcii "dočasného" použitia budú obmedzenia pre mnoho členských štátov slúžiť ako ospravedlnenie toho, že pokračujú v ochrane svojich domácich trhov. Členské štáty budú, bohužiaľ, môcť využiť ochrannú doložku, ktorá im dá možnosť využiť vážne ťažkosti na vnútroštátnom dopravnom trhu ako dôvod na oslovenie Komisie a prijatie ochranných opatrení. Musím s poľutovaním poznamenať, že navyše tak budú môcť urobiť aj po roku 2014, čo bolo v pôvodnom stanovisku Európskeho parlamentu. Podobnú poznámku mám aj k medzinárodnej autokarovej doprave. Ustanovenie, kde sa hovorí o tom, že v prípade, že medzinárodná doprava bude predstavovať ohrozenie realizovateľnosti poskytovania podobných služieb, môže členský štát prevádzkovateľovi dopravy pozastaviť platnosť licencie alebo ju odňať, je podľa môjho názoru nezlučiteľné s fungovaním jednotného trhu. Ďakujem.
<SPEAKER ID="344" NAME="Georgios Toussas" LANGUAGE="EL">
Vážený pán predsedajúci, podobne ako pôvodný návrh Komisie liberalizuje spoločná pozícia Rady Európskej únie vnútroštátne trhy osobnej a nákladnej cestnej dopravy a medzinárodným dopravným spoločnostiam Spoločenstva poskytuje prístup na vnútorné trhy členských štátov. V skutočnosti servíruje medzinárodnú a domácu cestnú dopravu veľkým monopolom až pod nos.
<P>
Návrhy v správach Európskeho parlamentu nabrali ešte reakčnejší kurz. Požadujú okamžitú a úplnú liberalizáciu trhov, odstránenie prekážok, obmedzení a kontrol. Pracovníci dnes na vlastnej trpkej skúsenosti pochopili, aké nepríjemné následky bude mať vniknutie monopolných podnikateľských skupín na trh cestnej dopravy na ich životy.
<P>
Liberalizácia vnútorných trhov osobnej a nákladnej cestnej dopravy zvýši vykorisťovanie pracujúcich vodičov, ktorí budú nútení jazdiť bez prestávok a bez opatrení určených na ich odpočinok a bezpečnosť, zničí ich platy, zamestnanecké a poistné práva, zvýši riziká bezpečnosti na cestách a spôsobí sústredenie dopravy do rúk medzinárodných monopolov, ktoré žnú obrovské zisky s katastrofálnymi následkami pre živnostníkov a malé podniky pôsobiace v tomto odvetví. Povedie k zvýšeným prepravným nákladom, nižšej úrovni služieb a vyššiemu riziku pre bezpečnosť cestujúcich.
<P>
Z tohto dôvodu sme hlasovali proti spoločným pozíciám a odporúčaniam Európskeho parlamentu. Hnutie pracujúcej triedy je proti kapitalistickej reštrukturalizácii a vyzýva na vytvorenie jednotného trhu verejnej dopravy založenom na kritériu uspokojovania moderných požiadaviek ľudu.
<SPEAKER ID="345" NAME="Johannes Blokland" LANGUAGE="NL">
Keby som okolo roku 1980 povedal, že v roku 2009 ešte stále nebude v dohľade zrušenie obmedzení kabotáže, poslucháči by sa určite dobre pobavili. Veď obmedzenia kabotáže sú očividným porušením pravidiel európskeho vnútorného trhu.
<P>
Teraz, v roku 2009 máme pred sebou opäť vyhliadku, že z druhého čítania pôjdeme domov s prázdnymi rukami. Samozrejme, podporím pozmeňujúce a doplňujúce návrhy predložené Skupinou Aliancie liberálov a demokratov za Európu, ale keďže Skupina Európskej ľudovej strany (kresťanských demokratov) a Európskych demokratov zámerne odmieta ich presadenie, zasadila budúcnosti odvetvia cestnej nákladnej dopravy smrteľný úder. Teší ma, že 12-dňové pravidlo v návrhoch zostalo, ale nie skutočnosť, že sa tak stalo na úkor ukončenia obmedzenia kabotáže.
<P>
Ak sa neprijmú pozmeňujúce a doplňujúce návrhy 17 a 18, budem hlasovať proti konečnému výsledku. Odmietam sa podpísať pod návrh, ktorý je škodlivý pre životné prostredie, znevýhodňuje odvetvie nákladnej dopravy a vôbec nerešpektuje fungovanie európskeho vnútorného trhu.
<SPEAKER ID="346" NAME="Corien Wortmann-Kool" AFFILIATION="PPE-DE">
(NL) Na úvod by som chcela povedať, že pozitívom návrhu, o ktorom práve diskutujeme, je, že 12-dňové pravidlo pre autobusovú dopravu bolo zrušené.
<P>
Pokiaľ však ide o kabotáž, návrh sklamal na celej čiare. Veď dávno na začiatku, v 90., dokonca v 80. rokoch minulého storočia sa dohodlo, že obmedzenie voľnej dopravy tovaru bude mať dočasný charakter. Z tohto dôvodu sme my, naša Skupina Európskej ľudovej strany (kresťanských demokratov) a Európskych demokratov, ale aj poslanci iných skupín predložili v prvom čítaní návrhy na zrušenie obmedzení do roku 2014. V posledných mesiacoch sa však ukázalo, že členské štáty tento návrh marili napriek úsiliu, ktoré pán Grosch ako spravodajca vynakladal na určenie nejakého dátumu. Marenie bolo urputné, čo je veľmi negatívne.
<P>
Protekcionizmus v čase krízy je pre Európu najhoršou správou a ako pán Tajani správne poznamenal, je to plytvanie peňazí a škodí to životnému prostrediu. Z tohto dôvodu budú holandskí kresťanskí demokrati (CDA) hlasovať proti tomuto návrhu napriek tomu, že sme si vedomí, že toto nariadenie blokujú členské štáty, bohužiaľ s tým nemôžeme nič urobiť. Obsah tohto návrhu je nesprávny a nevymožiteľný. Právne predpisy sú v čase krízy preto nielen zlé, ale aj symbolické.
<P>
Z tohto dôvodu by som chcela vyzvať pána komisára, aby nenechal veci tak, ale aby ešte raz využil svoje právo iniciatívy na zrušenie obmedzenia kabotáže v nasledujúcich rokoch. Kresťanskí demokrati ho pri tom podporia.
<SPEAKER ID="347" NAME="Gilles Savary" AFFILIATION="PSE">
(FR) Vážený pán predsedajúci, pán komisár, v prvom rade by som chcel oceniť zmysel pre kompromis, ktorý ukázali naši dvaja spravodajcovia, pán Grosch a pani Ţicăová, keďže tu ide o náročnú tému v tom zmysle, že áno, chceme jednotný trh, ale verejnosť a riaditelia podnikov nechápu, že jednotný trh niekedy znamená, že niektorí z nich skrachujú, hospodárstvo pôjde do recesie a ubudnú pracovné miesta.
<P>
V očiach verejnosti má jednotný trh význam len vtedy, keď bude prínosom pre všetkých. Dnes však veľmi dobre vieme, že v oblastiach ako kabotáž sú sociálne podmienky v rôznych krajinách také, že ak by sa mali zosystematizovať, mohli by sme za daných podmienok vidieť, ako mnohých pracovníkov z krajín s vysokou platovou úrovňou vytlačia z trhu krajiny s nízkou platovou úrovňou.
<P>
Preto si myslím, že prijatá pozícia je nakoniec správna. Kabotáž by sa mala liberalizovať, ale ešte je príliš skoro, aby sa tak stalo naraz a neselektívne. Preto nám veľmi vyhovuje myšlienka postupnej kabotáže s úpravou, ktorá nás odkazuje na doložku rendez-vous správy Komisie o sociálnych dôsledkoch a najmä to, že nemáme automatický a neselektívny dátum pre liberalizáciu.
<P>
Z tohto dôvodu by sme mali hlasovať za túto správu a zároveň vyzvať Komisiu, aby bola pozorná a súčasne by sme mali vysloviť želanie, aby sa liberalizácia nakoniec uskutočnila, ale nemali by sme umožniť vznik nespravodlivej hospodárskej súťaže alebo sociálneho dumpingu, ktoré veľmi škodia dobrému menu Európy a ktoré v mojej krajine, a určite aj v krajine pani Wortmannovej-Koolovej, podnietili neočakávané odmietnutie európskej ústavy občanmi, ktorí sa obávali straty svojho spoločenského postavenia. Preto som týmto dvom spravodajcom veľmi povďačný.
<SPEAKER ID="348" NAME="Dirk Sterckx" AFFILIATION="ALDE">
(NL) Chcel by som poďakovať pánovi Groschovi a pani Ţicăovej za prácu, ktorú urobili, a myslím si, že pani Ţicăová je vo svojej správe oprávnene prísna v súvislosti s prístupom na trh. Keď vediete dopravnú spoločnosť, musíte dodržiavať mnoho pravidiel, a ako už povedal pán Grosch, spoločnosti skrývajúce sa za poštovými schránkami musia zmiznúť, keďže zapríčiňujú mnohé prípady zneužívania. Toľko k správe pani Ţicăovej.
<P>
Prečo potom nemôžeme dať spoločnostiam, na ktoré sa vzťahujú prísne pravidlá, európsky trh, kde by mohli pôsobiť? Prejdem k správe pána Groscha. Chcel som vidieť objasnenie, nie obmedzenie. Preto nemôže väčšina našej skupiny podporiť kompromis, ktorý pán Grosch navrhol.
<P>
V skutočnosti robíme krok smerom späť, keďže opäť obmedzujeme oblasť pôsobnosti prepravcov na európskom trhu. Nie je žiadna perspektíva na otvorenie v roku 2014, ako žiada Parlament. Rada nesúhlasí, ale myslím si, že tento ústupok je príliš veľký. V skutočnosti dohadujeme prázdne jazdy nákladných vozidiel, a to by sa v dnešnej dobe jednoducho nemalo robiť. Pochybujem, že členské štáty, ktoré si už vzájomne otvorili svoje kabotážne trhy, to podľa tohto nariadenia ešte môžu robiť, ak by si to na dvojstrannej báze želali. Kladiem si tiež otázku, ako teraz zvládnu monitorovanie členské štáty, ktoré vyhlasujú, že monitorovanie je zložité, pretože teraz nie je o nič jednoduchšie. Je rovnaké vo všetkých krajinách, ale je náročné. Zaujímalo by ma, či to policajné orgány zvládnu.
<P>
Keď sú dôvodom mzdové náklady a sociálny dumping, prečo potom nemôžem vidieť dokumenty, v ktorých francúzske orgány napomínajú francúzskych zákazníkov za využívanie príliš veľkého počtu belgických vodičov nákladných vozidiel? Sú drahší ako francúzski. Prečo potom počúvam príbehy o belgických vodičoch nákladných vozidiel, ktorých väznili v Spojenom kráľovstve za relatívne malé priestupky? Aj tam sú vodiči lacnejší ako v Belgicku. Takže, ak má byť sociálne zneužívanie dôvodom, určite to tak v tomto prípade nie je.
<P>
Podľa môjho názoru je výsledok taký, že sme v súvislosti s vnútorným trhom podnikli krok smerom späť. Zajtra odsúhlasíme inteligentné dopravné systémy, čo znamená, že tvrdíme, že komunikačné a informačné technológie povedú k efektívnejšej nákladnej doprave. Potom však hovoríme, že to z politických dôvodov obmedzíme. Je to veľmi nešťastné, a preto budem hlasovať proti dohode, ktorú zajtra Parlament, bohužiaľ, väčšinou odsúhlasí.
<SPEAKER ID="349" NAME="Michael Henry Nattrass" AFFILIATION="IND/DEM">
Vážený pán predsedajúci, ďalší balík správ, ktorý zamestnáva výbory EÚ, ďalšie znečistenie mora nepotrebných nariadení. Winston Churchill povedal, že ak budete mať 10 000 nariadení, zničíte všetok rešpekt pred právnymi predpismi. Anglický rešpekt je zničený. Prieskum BBC ukázal, že 55 % chce odísť z EÚ a 84 % chce, aby si Spojené kráľovstvo ponechalo svoje kompetencie.
<P>
Pán predseda Pöttering potvrdil, že EÚ vydáva 75 % právnych predpisov. Za 35 rokov je to viac právnych predpisov, ako Anglicko vydalo od kráľa Richarda III v roku 1485. Takže, vydávame právne predpisy, aby sme opravili právne predpisy. Kde to všetko skončí?
<P>
Spojené kráľovstvo odíde z EÚ, bude dobrým susedom a spoza Lamanšského prielivu sa bude pozerať, ako sa topíte v mori nariadení, bude sa pozerať, ako EÚ zomiera vlastným pričinením pre tisícky kamiónových smerníc.
<SPEAKER ID="350" NAME="Dieter-Lebrecht Koch" AFFILIATION="PPE-DE">
(DE) Vážený pán predsedajúci, pán komisár, dámy a páni, balík o cestnej doprave pokrýva tri vzájomne sa doplňujúce oblasti, ktoré majú významný vplyv na trhy nákladnej a osobnej dopravy. Prinesie osoh dopravcom, vodičom a užívateľom, najmä v súčasnej hospodárskej situácii. Zároveň zlepší bezpečnosť na našich cestách, zvýši účinnosť dopravy a prispeje k trvalej udržateľnosti životného prostredia.
<P>
Vítam výber formy nariadenia na dosiahnutie našich ambicióznych cieľov. Zákazy kabotážnych prepráv povedú k jazdám prázdnych vozidiel, ktoré si nemôžeme a nechceme dovoliť, či už z finančného hľadiska alebo z hľadiska životného prostredia. Na druhej strane, neobmedzené otvorenie trhu nákladnej dopravy by následkom nespravodlivej súťaže viedlo k deformáciám, z tohto dôvodu riešime túto problematiku postupne. Kabotáž je povolená, ak sa nestane stálou alebo neprerušenou činnosťou v členskom štáte, v ktorom prevádzkovateľ dopravy nemá pobyt.
<P>
Tento prvotný krok, bohužiaľ, nepredstavuje plné otvorenie vnútorných trhov s cestnou dopravou, ale ponecháva túto možnosť otvorenú. Počet jázd prázdnych vozidiel sa už znižuje a životné prostredie sa chráni.
<P>
Pokiaľ ide o trh cezhraničnej osobnej dopravy, hlavným cieľom je zmenšenie byrokracie v záujme jednoduchých, rýchlych postupov povoľovania pravidelných cezhraničných služieb. Dokumenty sa zosúladia a kontroly sa zjednodušia. Veľmi vítam zavedenie upraveného 12-dňového pravidla pre organizované cezhraničné autokarové zájazdy. Ťažiť z toho budú rovnako dovolenkujúci, ako aj autobusové a autokarové spoločnosti bez súčasného zníženia bezpečnosti. Je to politika orientovaná na občanov.
<P>
V budúcnosti bude povolenie na výkon povolania prevádzkovateľa cestnej dopravy podliehať špecifickým, transparentným podmienkam. Zvýši to prestíž povolania, zabezpečí uznanie odbornej kvalifikácie a pomôže v boji proti dumpingovým praktikám. Zvýšenie bezpečnosti a spoľahlivosti bude citeľné.
<SPEAKER ID="351" NAME="Saïd El Khadraoui" AFFILIATION="PSE">
(NL) Úvodom by som chcel, samozrejme, poďakovať spravodajcom, pánovi Groschovi a pani Ţicăovej za prácu, ktorú vykonali, a za skutočnosť, že sa im nakoniec podarilo dosiahnuť kompromis o cestnom balíku, ktorý nevydrží dlhšie ako najviac pár rokov, keďže je to podľa môjho názoru iba prechodné opatrenie. Pokiaľ ide o cestnú dopravu, mám dve dôležité poznámky. Prvá sa týka prístupu k povolaniu. Podľa môjho názoru je to postavené tak, aby sa zabezpečili záruky od tých, ktorí chcú pôsobiť v tomto odvetví.
<P>
Kabotáž je očividne predmetom určitého sporu. Je to dobré prechodné opatrenie, ktoré bolo potrebné, aby jasnejšie definovalo, čo je možné. V minulosti sa pomerne vágne vyhlásilo, že kabotáž je možná na dočasnej báze. Teraz sa to spresnilo na tri prepravy počas obdobia siedmych dní. Samozrejme, je logické, že by sa malo všetko otvoriť, ale podľa môjho názoru ešte nenastal správny čas.
<P>
Za veľmi rozumný návrh považujem predmetný kompromis, konkrétne, aby sme za pár rokov prehodnotili sociálnu situáciu v Európskej únii a v prípade potreby prijali ďalšie opatrenia. Toto otvorenie trhu by malo ísť ruka v ruke s vyrovnaním sociálnych úrovní. Medzitým by niektoré krajiny alebo skupiny krajín, ako napríklad Benelux, mali mať možnosť, napríklad vzájomne sa dohodnúť, že veci zostanú rovnaké, aby bola otvorená kabotáž naďalej možná. Pokiaľ budú platy a pracovné podmienky približne rovnaké, nemám s tým osobne žiadny problém, ale za hranicami je to jednoznačne ináč, preto je potrebný tento medzikrok.
<SPEAKER ID="352" NAME="Ari Vatanen" AFFILIATION="PPE-DE">
Vážený pán predsedajúci, keď dnes večer odtiaľto odídeme, väčšina z nás nasadne do čierneho auta. Sú to kvalitné autá a kvalitní vodiči a vieme, že títo vodiči sú veľmi profesionálni. Je to známa kvalita. Spĺňajú kritériá.
<P>
Hoci čiastočne súhlasím s anglickým pánom, ktorý rečnil pred chvíľou, keď sa sťažoval na príliš veľké množstvo právnych predpisov - je pravda, že niekedy produkujeme príliš veľa právnych predpisov - aj tak ľutujem, že prístup EÚ k profesionálnym pravidlám sa netýka aj taxíkov, pretože ich používame v rôznych členských štátoch všetci a ich kvalita sa značne líši. Keď si vezmete taxík, spoľahlivosť je veľmi dôležitá, rovnako ako aj kvalita: vedieť, čo môžete očakávať. Je to tiež otázka bezpečnosti. Často ste v aute sami v cudzom prostredí. Taxík je pre mnohých z nás tiež prvým kontaktom, ktorý máme v novej krajine, preto by bolo rozumné, aby vodiči spĺňali určité európske kritériá. Znamená to tiež, že ak by boli profesionálni, dobre vzdelaní a vedeli, kam idú, nemuseli by sme sa obávať predraženia.
<P>
Sú krajiny, ako napríklad Nemecko, Švédsko, Slovinsko a Fínsko, kde sú vnútroštátne pravidlá v tejto oblasti veľmi prísne a povolanie taxikára veľmi dobre funguje. Aj londýnske taxíky sú známe svojou kvalitou. Mali by sme si vymieňať tieto osvedčené postupy. Ale zatiaľ, kým čakáme na právne predpisy o kritériách pre povolanie taxikára, mali by sme možno pre nás prijať predpisy, ako dávať dobré prepitné vodičom, ktorí nás večer vozia domov.
<SPEAKER ID="353" NAME="Pavel Svoboda" LANGUAGE="CS">
Vážený pán predsedajúci, dámy a páni, chcel by som vám poďakovať za rôzne príspevky prednesené v priebehu tejto rozpravy. Chcem vás uistiť, že Rada je pevne odhodlaná posilniť a dokončiť jednotný trh. Predsedníctvo sa preto domnieva, že práve preto je potrebné upraviť existujúce právne predpisy Spoločenstva. Predsedníctvo sa rovnako plne stotožňuje s cieľom zvýšiť konkurencieschopnosť odvetvia nákladnej cestnej dopravy v EÚ racionalizáciou a zjednodušením existujúceho právneho rámca, a tým znížiť počet prípadov narušovania trhu. Úplné otvorenie domácich trhov dopravy by však naše dopravné spoločnosti vystavilo nespravodlivej hospodárskej súťaži a poškodilo by fungovanie trhu, keďže medzi členskými štátmi stále existujú značné fiškálne a sociálne rozdiely. Tomu sa musíme vyhnúť najmä v čase hospodárskej krízy, keď si hospodárstvo ako celok vyžaduje starostlivé a uvážené posúdenie tých najlepších prostriedkov stimulácie a obnovy. Je zrejmé, že Komisia najneskôr do roku 2013 opätovne posúdi situáciu na trhu s cieľom pokračovať v ďalšej liberalizácii. Táto kompromisná verzia predstavuje spravodlivý a vyvážený spôsob, ako spojiť rôzne záujmy.
<P>
Naším spoločným cieľom je, aby sa cestná doprava stala efektívnejšia a udržateľnejšia. Tieto právne predpisy významne prispejú k zníženiu počtu narušovania pravidiel hospodárskej súťaže a k zlepšeniu dodržiavania právnych predpisov v sociálnej oblasti a pravidiel bezpečnosti cestnej dopravy zo strany prevádzkovateľov cestnej dopravy. Umožní aj značné zníženie administratívnej záťaže pre prevádzkovateľov cestnej dopravy a dozorné orgány. Rovnako by mali odvetviu poskytnúť právny a administratívny rámec s cieľom umožniť ďalší prospech vyplývajúci zo spoločného trhu. Som presvedčený, že tento dôležitý súbor právnych predpisov podporí a uľahčí cestnú dopravu a pomôže stimulovať hospodársku obnovu. Ešte raz vám ďakujem za vynikajúcu spoluprácu, ktorá nám umožnila nájsť spoločný kompromis pri dosahovaní týchto cieľov.
<SPEAKER ID="355" NAME="Antonio Tajani" LANGUAGE="IT">
Vážený pán predsedajúci, vážení poslanci, vážené poslankyne, myslím si, že to, čo Parlament ide schváliť, je dobrý kompromis, ktorý zosúladil požiadavky Rady, požiadavky väčšiny poslancov Európskeho parlamentu a návrhy Európskej komisie.
<P>
Keď je potrebný kompromis, musí, samozrejme, každý ustúpiť, aby ostatní mohli urobiť to isté, preto si myslím, že slová pána El Chadraouiho boli múdre: za daných okolností, sme urobili to najlepšie. Ako som už povedal v predošlom prejave, pokiaľ ide o kabotáž, Komisia chce posúdiť situáciu a zistiť, či je možné dosiahnuť dohodu. Bude to závisieť od situácie, možno budeme môcť ďalej otvoriť odvetvie a ísť smerom, o ktorý žiadalo mnoho poslancov, ale situáciu musíme, samozrejme, posúdiť v daný čas.
<P>
Ešte raz zopakujem, myslím si, že to je dobrý kompromis, a nasledovné patrí pánovi Sterckxovi, ktorý je taký slušný a má dobrú vôľu, že nielen kritizuje, ale aj počúva odpoveď na rozdiel od mnohých poslancov, ktorí kritizujú a potom, bohužiaľ, nie sú schopní počúvať vyjadrenia Komisie v reakcii na to, čo povedali. Chcel by som uistiť pána Sterckxa, ktorý sa právom znepokojuje pre existenciu skorších dohôd týkajúcich sa jeho krajiny pôvodu a ostatných krajín Beneluxu.
<P>
Som však presvedčený, ako som už skôr povedal, že tieto právne predpisy v podobe, v akej sa majú prijať, nebudú mať žiadne negatívne účinky na existujúce dohody. Zostanú v platnosti, pretože nové právne predpisy rozšíria situáciu, ale neovplyvnia, a preto nepoškodia dvojstranné alebo trojstranné dohody, ktoré už existujú. Verím, že môžem uistiť pána Sterckxa, že ako to vidím ja, čo považujem za správnu a použiteľnú interpretáciu, nebudú žiadne negatívne následky na dohody, ktoré sa, opakujem, týkajú najmä Beneluxu.
<P>
Chcel by som zmierniť aj obavy, ktoré vyjadrili pán Blokland a pani Wortmannová-Koolová: neplánujeme zastať na tomto bode, opakujem, v roku 2013 sa pozrieme na to, ako sa vyvíja situácia, a vypracujeme správu na posúdenie stavu, ako sa veci posunuli, a ak to bude možné, ak to budeme pokladať za potrebné, opäť navrhneme Parlamentu a Rade možné rozšírenie situácie a ďalšiu liberalizáciu kabotážneho systému. Sme si však vedomí toho, že mnoho krajín EÚ má odlišný názor, na získanie súhlasu Rady bolo preto potrebné urobiť krok smerom späť v iných oblastiach.
<P>
Opäť poviem, že napriek tomu považujem za dobré, že sme relatívne rýchlo dosiahli kompromis, dohodu, ktorá, chcel by som uistiť pána Jarzembowského, by sa stále dala zlepšiť, každý právny predpis sa dá zlepšiť, ale často je najlepšie nepriateľom dobrého. Verím, že robíme správnu vec, a nepovažujem za potrebné, aby sme z Európskej únie odišli, keď hovoríme o týchto otázkach, ako navrhol pán Nattrass, pretože si myslím, že dobré pravidlá sú pre Európsku úniu užitočné.
<P>
Dokonca aj mienkotvorný denník Financial Times špekuloval nad tým, že Veľká Británia by mala prehodnotiť potrebu prísnejších pravidiel. Európa hospodársku a finančnú krízu zniesla určite lepšie ako iné regióny, presne preto, že jej hospodársky systém je založený na jasných pravidlách.
<P>
Možno preto, že som sa narodil v Ríme, si myslím, že dejiny rímskeho práva a Napoleonského zákonníka ukázali dôležitosť pravidiel, ktoré zabezpečujú spoločenský vývoj. Neviem, na ktorej strane Hadriánovho valu sa pán Nattrass narodil, ale podľa jeho prejavu by som povedal, že sa narodil na druhej strane, a preto jeho predkovia nemali možnosť spoznať rímske právo.
<P>
Dámy a páni, dovoľte mi ešte raz poďakovať vám za vašu spoluprácu, Rade za jej prácu a dovoľte mi vyjadriť v tomto Parlamente opäť svoju vďaku pracovníkom Komisie Generálneho riaditeľstva, ktoré mám tú česť viesť, pretože bez ich významného prínosu by nebolo možné dosiahnuť kompromis, o ktorom sa domnievam, že bude pozitívny pre všetkých občanov EÚ.
<SPEAKER ID="356" NAME="Predsedajúci">
Pán Sterckx, chcete sa vyjadriť k procedurálnej námietke?
<SPEAKER ID="357" NAME="Dirk Sterckx" AFFILIATION="ALDE">
(NL) Vážený pán predsedajúci, chcel by som pána komisára iba informovať, že pani Hennisová-Plasschaertová tu už nie je, musela odísť na iné stretnutie. Počúvam za všetkých z našej skupiny, ktorých sa táto problematika týka. Chcel som vás len informovať o skutočnosti, že len tak nezmizla.
<SPEAKER ID="358" NAME="Predsedajúci">
Ďakujem vám, pán Sterckx.
<P>
Verím, že to nebola procedurálna námietka, ale, že išlo o láskavosť.
<SPEAKER ID="359" NAME="Mathieu Grosch" LANGUAGE="DE">
Vážený pán predsedajúci, dámy a páni, na úvod by som rád poďakoval Komisii za veľmi jasné odpovede. Chcel by som zdôrazniť, že obmedzenie kabotáže je prechodnou úpravou, že sa koná prieskum a v závislosti od výsledku sa možno otvorí trh.
<P>
Ďalším dôležitým bodom je skutočnosť, že sa tu uplatňuje článok 306, samozrejme aj vrátane krajín Beneluxu, pán Sterckx, čo znamená, že vaša požiadavka je zbytočná a už ju nemusíme podporiť.
<P>
Druhou vecou, ku ktorej sa chcem vyjadriť, je samotná kabotáž. Na základe komentárov, ktoré som tu počul, si myslím, že kompromis je v skutočnosti ešte lepší, ako som si myslel, z jednoduchého dôvodu, - hovorím to najmä pre svojich kolegov zo Skupiny Aliancie liberálov a demokratov za Európu a kolegom z holandskej Kresťansko-demokratickej výzvy (CDA) - že vytvorenie prechodnej úpravy neznamená, že chceme priškrtiť vnútorný trh, ak môžem použiť takýto výraz, alebo podniky. Ak pomyslíme na to, že niektoré podniky používajú moderné vozidlá, ale svojim vodičom platia 400 EUR mesačne, zatiaľ čo iné podniky platia 1 500 EUR mesačne, považujem za viac ako rozumné povedať, že sociálna úroveň sa musí určitým spôsobom zvýšiť. Ak majú peniaze na splnenie požiadaviek na vozidlá, majú tiež peniaze na splnenie platových požiadaviek. Táto úroveň sa musí zvýšiť, iba potom sa môže otvoriť trh. Podľa môjho názoru je to nesprávne pochopenie otvoreného trhu, keď niekto povie, že by sme ho mali otvoriť a uvidíme, kam sa dostaneme.
<P>
Posledné, čo poviem, je, že je zábavné, že vždy tie krajiny, ktoré sa bránia akejkoľvek harmonizácii najmä v oblasti zdaňovania, napríklad Spojené kráľovstvo, dnes hovoria, že harmonizácia je nedostatočná, a preto by sme mali trh nechať sa vyvíjať. Niektorí hovoria, že chcú obmedzenia, zatiaľ čo iní hovoria, že máme príliš veľa obmedzení.
<P>
Ak chceme presvedčiť európsku verejnosť, nemôžeme povedať, že trh by sa mal otvoriť a ostatné sa vyrieši samo. Namiesto toho by sa v tomto Parlamente spolu s Radou a Komisiou mali vyriešiť ekologické, sociálne a daňové právne predpisy. Potom budeme dôveryhodní.
<SPEAKER ID="360" NAME="Predsedajúci">
Pán Grosch, veľmi pekne vám ďakujem za vystúpenie, ktoré už získalo podporu, čoho dôkazom je potlesk vašich kolegov poslancov.
<SPEAKER ID="361" NAME="Silvia-Adriana Ţicău" LANGUAGE="RO">
Vážený pán predsedajúci, pán komisár, najskôr chcem poďakovať pánovi Groschovi, tieňovému spravodajcovi, s ktorým som pracovala, technickému personálu z Výboru pre dopravu a cestovný ruch a zo Socialistickej skupiny v Európskom parlamente, ako aj svojim kolegom v Komisii a zamestnancom Komisie a, samozrejme, tiež vám, pán komisár, a predsedníctvu Európskej rady, s ktorým som veľmi úzko spolupracovala.
<P>
Chcem vám pripomenúť, že v júni 2007 navrhla Európska komisia zmenu a doplnenie nariadenia o prístupe k podnikaniu v oblasti cestnej dopravy. Návrhy na pozmeňujúci a doplňujúci návrh vzišli zo skúseností získaných z uplatňovania smernice Európskej komisie č. 96/26. To viedlo k úprave znenia niektorých zákonných ustanovení s cieľom zaistiť dôslednejšie uplatňovanie s využitím právneho aktu vo forme nariadenia. O takmer dva roky neskôr tu teraz stojíme pred konečným hlasovaním o tomto dokumente, ktorý má priamy vplyv na približne 800 000 európskych podnikov a približne 4,5 milióna pracovných miest.
<P>
Naše spoločné ciele sú nasledujúce: zvýšiť bezpečnosť na cestách, znížiť byrokraciu, zjednodušiť postupy a zaistiť predvídateľnosť a istotu prevádzkovateľom cestnej dopravy. Dúfam, že tento kompromis, ktorý sme dosiahli, poslúži rozvoju trhu cestnej dopravy. Ešte raz ďakujem kolegom poslancom za spoluprácu.
<SPEAKER ID="362" NAME="Predsedajúci">
Spoločná rozprava sa skončila.
<P>
Hlasovanie sa uskutoční zajtra o 12.00 hod.
