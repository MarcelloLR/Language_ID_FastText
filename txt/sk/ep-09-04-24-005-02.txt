<CHAPTER ID="005-02">
2. Podpora pre Osobitný tribunál pre Sierru Leone.
<SPEAKER ID="067" NAME="Predsedajúci">
Nasledujúcim bodom programu je rozprava o šiestich návrhoch uznesení o podpore pre Osobitný tribunál pre Sierru Leone.
<SPEAKER ID="068" NAME="Corina Creţu" LANGUAGE="RO">
Jedným z problémov súdnych systémov v mnohých krajinách na celom svete nie je ani tak absencia dobre štruktúrovaného právneho rámca, ale skôr nedostatočné vykonávanie rozsudkov vynesených súdnym systémom. V krajinách pustošených občianskou vojnou, ktoré sa nachádzajú v permanentnom stave konfliktu a v ktorých neustále dochádza k masakrom, má takáto situácia z humanitárneho a rozvojového hľadiska katastrofálne dôsledky.
<P>
V prípade Osobitného tribunálu Sierru Leone je vykonávanie rozsudkov zvlášť dôležité, pretože tento súd vytvára v medzinárodnom práve rad dôležitých precedensov. Nejde len o prvý súd zriadený v tej istej krajine, kde sa odohrali udalosti, ktoré sú predmetom procesov, ale je aj prvý, ktorý v osobe Charlesa Taylora obžaloval a usvedčil bývalého prezidenta Libérie, africkú hlavu štátu, ktorá v dobe, keď začal proces, ešte stále zastávala úrad.
<P>
Tieto aspekty vrátane nedávneho usvedčenia troch bývalých povstaleckých vodcov z obdobia občianskej vojny jasne naznačujú, že medzinárodné spoločenstvo a vláda Sierry Leone sú odhodlané rázne bojovať proti pocitu beztrestnosti tých, ktorí po celé desaťročia páchali zverstvá.
<P>
Medzinárodné spoločenstvo musí plne dokončiť realizáciu navrhnutého projektu, ktorého cieľom je posilnenie procesu spravodlivosti a práva v Sierre Leone. Mandát súdu vyprší už čoskoro, v roku 2010, a vláda Sierry Leone úplne otvorene povedala, že sa nemôže zaručiť za to, že vynesené rozsudky budú vykonané.
<P>
Je preto veľmi dôležité, aby sa Európska únia a jej medzinárodní partneri zapojení do mierového procesu zasadili za vykonanie rozsudkov vynesených osobitným tribunálom. Nezávisí od toho len mier a stabilita v regióne, ale aj dôveryhodnosť osobitných tribunálov zriadených s pomocou medzinárodného spoločenstva v iných krajinách.
<SPEAKER ID="069" NAME="Charles Tannock">
autor. - Vážený pán presedajúci, medzinárodné humanitárne právo je pomerne novým a trochu nedokonalým súborom právnych predpisov, ale už zaznamenalo určité významné úspechy. V Európe zohral Medzinárodný trestný tribunál pre bývalú Juhosláviu veľmi dôležitú úlohu pri dosiahnutí spravodlivosti v regióne rozorvanom sériou brutálnych občianskych vojen. Podobne stíhal tribunál v Tanzánii osoby zodpovedné za rwandskú genocídu z roku 1994.
<P>
Preto sme si vedomí schopnosti takýchto súdov pomôcť regiónom zničeným vojnou tým, že skončí klíma beztrestnosti a tieto krajiny sa pohnú dopredu. V mnohých ohľadoch má takto vykonaná spravodlivosť rovnakú hodnotu ako finančná pomoc Európskej únie. Preto by malo medzinárodné spoločenstvo naďalej podporovať Osobitný tribunál pre Sierru Leone tým, že členské štáty, ak to bude potrebné a ak o to budú požiadané, poskytnú bezpečné väzenské zariadenia na uväznenie odsúdených tyranov.
<P>
Jedným z mojich úspechov v tomto Parlamente, na ktoré som obzvlášť hrdý, bola moja úloha pri prijatí uznesenia tohto Parlamentu, ktoré vyzývalo Nigériu, aby vydala súdu Charlesa Taylora, čo sa nakoniec vďaka sprostredkovaniu OSN aj stalo. Sú však mnohí ďalší, ktorí bez silného a dobre financovaného Osobitného tribunálu pre Sierru Leone uniknú spravodlivosti.
<SPEAKER ID="070" NAME="Mikel Irujo Amezaga" LANGUAGE="ES">
Vážený pán predsedajúci, pred dvoma rokmi som mal príležitosť ako účastník misie vedenej pani Islerovou Béguinovou, našou kolegyňou, ktorá je tu v sále, navštíviť Sierru Leone a Osobitný tribunál a oboznámiť sa tak s obrovskou úlohou, ktorú vykonával nielen pre Sierru Leone, ale pre celé ľudstvo.
<P>
Osobitný tribunál pre Sierru Leone sa stal, samozrejme, precedensom, ako tu už bolo spomenuté. Vytvoril precedens tým, že, ako sa hovorí v uznesení, je prvým medzinárodným súdom financovaným dobrovoľnými príspevkami, prvým súdom zriadeným v tej istej krajine, kde došlo k údajným zločinom, a bol takisto prvým súdom, ktorý - ako už bolo uvedené - obžaloval bývalú hlavu štátu.
<P>
Z týchto dôvodov, nielen preto, lebo predstavuje precedens, ale aj preto, lebo je normou pre ostatné súdy, ktoré boli vytvorené a skoncipované v rovnakom duchu - ako súdy pre Rwandu, bývalú Juhosláviu, Kambodžu alebo Libanon - je podľa nás veľmi dôležité, aby toto uznesenie, na ktorom pracujeme spolu so súdom už niekoľko mesiacov, bolo prijaté.
<P>
Pred dvoma rokmi sme prijali uznesenie na podporu jeho financovania, pretože v tom čase prechádzal osobitný tribunál ťažkým obdobím, nemal žiadne prostriedky a nedostávalo sa mu primeranej podpory - a v tejto súvislosti by sme mali poďakovať aj Európskej komisii, ktorá súdu poskytla finančnú podporu.
<P>
Teraz požadujeme predovšetkým dve veci: po prvé, aby si tí, ktorí boli usvedčení, odpykali svoje tresty - tu nie je v stávke fungovanie osobitného tribunálu, ktorý zavŕši svoju činnosť budúci rok, ale odkaz, ktorý nám má zanechať - a po druhé, samozrejme, aby toto všetko sprevádzalo lepšie financovanie.
<P>
Skrátka, Osobitný tribunál pre Sierru Leone je výborným príkladom a vzorom pre nás všetkých a pre všetky súdy, ktoré súdili vojnové zločiny. Je výborným príkladom a vzorom a zároveň nám druhá najchudobnejšia krajina na zemi udeľuje lekciu: keď sme vstúpili do súdu, uvideli sme slogan "bez spravodlivosti niet mieru". Práve preto máme morálnu povinnosť zaistiť, nielen ako Európania, ale aj ako ľudia, aby odkaz tohto osobitného tribunálu zanechal svoju stopu v histórii.
<SPEAKER ID="071" NAME="Erik Meijer" LANGUAGE="NL">
Vážený pán predsedajúci, v Sierre Leone, ako aj v susednej Libérii boli páchané tie najhoršie zverstvá, v dôsledku čoho prišlo mnoho občanov o život alebo boli vážne zranení, duševne alebo fyzicky.
<P>
Zločinci, ktorí nútili detských vojakov, aby odrezávali nevinným občanom končatiny, by mali byť potrestaní, nemali by mať príležitosť zopakovať svoje zločiny. Zdá sa, že pokus o zorganizovanie tohto potrestania uskutočnený medzi rokmi 2000 a 2010 je odsúdený na neúspech. Osobitný tribunál OSN pre Sierru Leone nie je schopný fungovať. Žiadnu usvedčenú osobu nie je v Sierre Leone možné uväzniť na dostatočne dlhý čas.
<P>
Otázkou teraz je, čo ešte môžeme urobiť, aby sme zaručili lepší výsledok? Bez externého financovania, predĺženia svojho mandátu alebo bez väzenských miest mimo Sierry Leone nebude môcť súd fungovať. Toto uznesenie správne navrhuje tieto možnosti. Toto vyhlásenie musí rýchlo viesť ku konkrétnym opatreniam. Inak bude príliš neskoro.
<SPEAKER ID="072" NAME="Filip Kaczmarek, v" LANGUAGE="PL">
Vážený pán predsedajúci, v Poľsku hovoríme, že "čo začneš, mal by si aj dokončiť". To je veľmi dôležitý aspekt dnešnej rozpravy, ktorá sa týka predovšetkým finančnej podpory Osobitného tribunálu pre Sierru Leone. Je pravda, že sa nachádzame uprostred krízy, a súd, ktorý je financovaný prostredníctvom dobrovoľných príspevkov, pohlcuje veľké sumy peňazí. Nesmieme však dopustiť, aby táto inštitúcia, ktorá je jediná svojho druhu, musela ukončiť svoju činnosť, lebo by bolo hanbou pre medzinárodné spoločenstvo, keby súd prestal fungovať z finančných dôvodov a obžalovaní by boli prepustení.
<P>
Európska únia, a podľa môjho názoru hlavne Organizácia Spojených národov, majú povinnosť zaistiť, aby súd doviedol svoju prácu do konca, zabezpečiť finančnú podporu a vykonať rozsudky, ktoré súd vyniesol.
<P>
Práca súdu a jeho vysoké náklady sú kontroverznou témou v samotnej Sierre Leone, pretože veľké množstvo ľudí tam čaká na odškodnenie a Sierra Leone je jednou z najchudobnejších krajín sveta. Preto keď súdime minulosť, nemali by sme zabúdať na budúcnosť.
<SPEAKER ID="073" NAME="Ewa Tomaszewska, v" LANGUAGE="PL">
Vážený pán predsedajúci, Osobitný tribunál pre Sierru Leone odsúdil Issu Hassana Sesaya, veliaceho dôstojníka Revolučného zjednoteného frontu, na 52 rokov väzenia. Tiež odsúdil Morrisa Kallona, jedného z veliteľov RUF, na 40 rokov väzenia a Augustina Gbaa, ktorý bol v RUF zodpovedný za bezpečnosť, na 25 rokov väzenia.
<P>
Riadili jedno z najkrutejších povstaleckých hnutí v modernej histórii. Drastické zohavovanie civilného obyvateľstva, hlavne veľmi časté odrezávanie končatín, sexuálne násilie používané ako zbraň, verbovanie detí do armády - to sú len niektoré z brutálnych metód používaných RUF, ktorému velili títo obžalovaní.
<P>
Ich vysoké tresty sú silným signálom, ktorý by mal ostatných odradiť od páchania podobných činov, a znamením, že civilizovaný demokratický svet nebude mlčať a že má účinný nástroj proti páchateľom takýchto ohavností. Tým nástrojom je súd a tento súd treba podporiť, a to finančne aj politicky.
<SPEAKER ID="074" NAME="Marie Anne Isler Béguin" AFFILIATION="Verts/ALE">
(FR) Vážený pán predsedajúci, som skutočne rada, že sa táto rozprava, ktorú sa pokúšame zaradiť do programu už niekoľkých zasadnutí, konečne uskutočnila.
<P>
Teda dnes, krátko pred ukončením tohto funkčného obdobia, by sme chceli skutočne zdôrazniť, že potrebné podporiť Sierru Leone, jednu z najchudobnejších krajín sveta, ktorej sa naozaj podarilo zriadiť tento osobitný tribunál s cieľom odsúdiť osoby zodpovedné za páchanie zverstiev.
<P>
Bola som vedúcou volebnej pozorovacej misie Európskej únie v Sierre Leone a skutočne verím, že je našou politickou a morálnou povinnosťou tento súd podporiť, pretože by bolo skutočne neprijateľné a nepredstaviteľné, keby tento súd nemohol pokračovať vo svojej práci možno len z finančných dôvodov.
<P>
Preto Komisiu naliehavo žiadam, aby ho podporila, samozrejme, finančne. Okrem toho nás sudcovia týchto súdov vtedy požiadali o poskytnutie finančnej pomoci, aby mohol tento osobitný tribunál ďalej fungovať.
<P>
Teraz však treba túto otázku riešiť na politickej úrovni, pretože mandát súdu vyprší v roku 2010. Musíme...
<P>
(Predsedajúci prerušil rečníčku.)
<SPEAKER ID="075" NAME="Antonio Tajani" LANGUAGE="IT">
Vážený pán predsedajúci, dámy a páni, Európska komisia sa jednoznačne zaviazala pomôcť Sierre Leone pri prechode od povojnovej situácie k situácii rastu a rozvoja. Komisia jednoznačne podporuje odhodlanie tejto krajiny zabezpečiť mier, stabilitu a predovšetkým demokraciu.
<P>
V tejto súvislosti Komisia uznáva a víta veľmi dôležitú úlohu, ktorú hral a naďalej hrá Osobitný tribunál pre Sierru Leone v rámci obnovenia mieru a stability v Sierre Leone. Sme presvedčení, že činnosť osobitného tribunálu môže všetkým vyslať signál, že žiadny vážny zločin proti ľudskosti, žiadna genocída a žiadny vojnový zločin nezostane nepotrestaný.
<P>
Osobitný tribunál pre Sierru Leone vlastne zohral veľmi dôležitú úlohu pri budovaní medzinárodného práva z hľadiska judikatúry, ktorá bola vytvorená v súvislosti s činmi ako verbovanie detí a nútené manželstvá, ktoré boli predmetom prvých rozsudkov osobitného tribunálu. S týmto cieľom podporovala Komisia od roku 2003 činnosť osobitného tribunálu. Prostredníctvom Európskeho nástroja pre demokraciu a ľudské práva sme osobitnému tribunálu poskytli 2 700 000 EUR. Tieto finančné prostriedky sú určené na podporu činnosti osobitného tribunálu, pokiaľ ide o propagáciu jeho cieľov v oblasti presadzovania princípov právneho štátu, medzinárodného humanitárneho práva a ľudských práv v Sierre Leone a celom západoafrickom regióne.
<P>
Okrem toho Komisia v roku 2008 schválila projekt financovaný sumou 1 milión EUR z 10. Európskeho rozvojového fondu, ktorý bol vypracovaný v spolupráci s osobitným tribunálom a vládou Sierry Leone. Cieľom projektu, ktorý sa má realizovať v rokoch 2009 a 2010, je integrovať predchádzajúce činnosti a zabezpečiť, aby osobitný tribunál zanechal v krajine trvalé dedičstvo, na ktorom bude možné stavať aj po ukončení jeho činnosti, hlavne v oblasti vytvárania kapacít profesionálnych právnikov a celkového posilnenia inštitucionálnych kapacít v právnom systéme Sierry Leone.
<P>
Keď sa Komisia dozvedela o rozpočtových problémoch osobitného tribunálu, poskytla mu v roku 2008 mimoriadnu pomoc vo výške 2,5 milióna EUR uvoľnenú z nástroja stability, ktorej cieľom bolo pokryť náklady na financovanie, hlavne pokiaľ ide o platy zamestnancov osobitného tribunálu. V tejto súvislosti Komisia s radosťou privítala správu, že osobitnému tribunálu sa podarilo po dobu niekoľkých mesiacov pokryť rozpočtový deficit. Sme presvedčení, že napriek svetovej finančnej kríze sa medzinárodnému spoločenstvu podarí nájsť prostriedky potrebné na to, aby mohol osobitný tribunál úspešne splniť a dokončiť svoju úlohu a doviesť do konca proces Charlesa Taylora, bývalého prezidenta Libérie.
<P>
Ešte skôr, než ukončím svoj prejav, by som chcel vyjadriť svoju podporu požiadavke na ďalšie preskúmanie a prešetrenie úlohy a funkcie rôznych osobitných tribunálov a v tejto súvislosti som rád, že vám môžem v mene Komisie oznámiť, že v tejto oblasti budú financované dve iniciatívy v kategórii ľudských práv "konflikty a bezpečnosť" v rámci siedmeho rámcového programu pre výskum.
<SPEAKER ID="076" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
