<CHAPTER ID="006">
Osobný záznam o cestujúcom (PNR) (rozprava)
<SPEAKER ID="131" NAME="Predsedajúca">
Ďalším bodom programu sú vyhlásenia Rady a Komisie o osobnom zázname o cestujúcom (PNR).
<SPEAKER ID="132" NAME="Diego López Garrido" LANGUAGE="ES">
Vážená pani predsedajúca, v súlade s Lisabonskou zmluvou predložilo predsedníctvo Rady Parlamentu dve dohody o využívaní údajov obsiahnutých v osobnom zázname o cestujúcom, ktoré sú známe ako dohody o PNR. Jedna dohoda bola uzavretá so Spojenými štátmi v roku 2007 a druhá dohoda s Austráliou bola uzavretá v roku 2008. Požiadali sme Parlament, aby obidve dohody schválil, vďaka čomu budú môcť natrvalo nadobudnúť platnosť. Momentálne sa totiž uplatňujú len predbežne.
<P>
Podľa Lisabonskej zmluvy má o schválení týchto dohôd, ktoré určujú podmienky postúpenia údajov PNR o cestujúcich lietadiel odlietajúcich z Európskej únie tretím krajinám, rozhodnúť Parlament.
<P>
Rada chápe obavy Parlamentu v súvislosti s tým, o čom práve diskutujeme, najmä v prípade zberu a postúpenia osobných údajov súvisiacich s tým, či sa cestujúci v leteckej doprave nachádza na zozname cestujúcich letiacich mimo EÚ. Rada preto požiadala Komisiu, aby v tejto súvislosti predložila dokument so všeobecnými usmerneniami.
<P>
Musím povedať, že návrh uznesenia, ktorý sme videli, sa zdá byť nanajvýš primeraný, a okrem toho nás teší konštruktívne rozhodnutie nehlasovať nateraz o dohodách a skutočnosť, že návrh uznesenia vyzýva na vytvorenie vhodného mechanizmu na preskúmanie dohôd.
<P>
V prípade Spojených štátov platí, že správa, ktorá skúma fungovanie tejto dohody, už existuje a Rada svoje stanovisko oznámi vtedy, keď Komisia navrhne a predloží svoje odporúčania v súvislosti s novou dohodou so Spojenými štátmi. V prípade dohody s Austráliou ešte nedošlo k preskúmaniu jej fungovania. Komisia sa bude musieť rozhodnúť, či bude so stanovením nového mandátu na rokovania čakať, kým sa táto dohoda preskúma.
<P>
Keď Komisia navrhne nové mandáty na rokovania so Spojenými štátmi a Austráliou, Rada ich pozorne preskúma. V tejto súvislosti, samozrejme, ako vždy zohľadní priania Parlamentu.
<P>
Čo sa týka žiadosti Rady, aby Komisia vypracovala širšie, všeobecnejšie nariadenie o využívaní údajov PNR, mali by sme pamätať na to, že Komisia v roku 2007 navrhla rámcové rozhodnutie. Počas švédskeho predsedníctva sa však rozhodlo, že sa o tomto rámcovom rozhodnutí rozprava viesť nebude, pretože švédske predsedníctvo sa oprávnene domnievalo, že po nadobudnutí platnosti Lisabonskej zmluvy bude táto téma predmetom spolurozhodovacieho postupu Parlamentu, a preto sa do rozpravy bude musieť zapojiť aj Parlament.
<P>
Predsedníctvo preto momentálne nemôže zaujať stanovisko k budúcej všeobecnej úprave o údajoch cestujúcich na zozname osôb cestujúcich mimo Európskej únie, až kým Komisia nenavrhne smernicu o využívaní takýchto údajov a kým v rámci spolurozhodovacieho postupu neprebehne diskusia s týmto Parlamentom. Takýto je postup od 1. decembra minulého roka, keď Lisabonská zmluva nadobudla platnosť.
<P>
V každom prípade sú v tejto súvislosti naše predstavy do veľkej miery v súlade s kritériami a stanoviskami, ktoré je možné vyvodiť z návrhu uznesenia Parlamentu, ktorý je nateraz len návrhom. Chcel by som v ňom vyzdvihnúť tri veci. Po prvé, že údaje sa môžu využívať len na účel, na ktorý boli získané, tak ako sme rozhodli v prípade predošlej dohody SWIFT, a po druhé, že zber takýchto údajov musí byť v súlade s našimi právnymi predpismi v oblasti ochrany údajov a že okrem toho musia prenos takýchto údajov do tretích krajín zabezpečovať rôzne záruky a ochranné opatrenia.
<P>
Toto považujem za tri dôležité zásady. Návrh uznesenia ich obsahuje a vzhľadom na to s týmto návrhom súhlasíme.
<SPEAKER ID="133" NAME="Cecilia Malmström">
členka Komisie. - Vážená pani predsedajúca, význam zberu údajov PNR potvrdzuje čoraz väčší počet krajín sveta vrátane členských štátov EÚ. Takéto údaje využívajú na boj proti terorizmu a inej závažnej trestnej činnosti.
<P>
V záujme zabezpečenia dodržiavania základných zásad v oblasti ochrany údajov a v záujme toho, aby sa údaje PNR využívali len na konkrétne účely presadzovania práva, EÚ podpísala dohody s niekoľkými krajinami o prenose a využívaní údajov PNR. Dve z týchto dohôd, dohody s USA a Austráliou, máte pred sebou, aby ste mohli vyjadriť súhlas s ich uzavretím.
<P>
Vo svojom uznesení navrhujete hlasovanie o udelení súhlasu odložiť a vyzývate Komisiu, aby navrhla súbor požiadaviek platných pre všetky dohody o PNR s tretími krajinami. Komisiu tiež vyzývate, aby tieto dve dohody znovu prerokovala na základe nových pokynov k rokovaniu, ktoré by mali spĺňať tieto požiadavky. Myslím si, že je to rozumná stratégia.
<P>
Vo svojom uznesení tiež hovoríte o dohode o PNR s Kanadou. Táto dohoda sa spájala s niekoľkými kanadskými záväzkami a s rozhodnutím Komisie o primeranej ochrane osobných údajov. Platnosť týchto dokumentov sa skončila 22. septembra minulého roka, a preto by sa malo rokovať o novej dohode s Kanadou.
<P>
Z praktických dôvodov to nebolo možné urobiť pred septembrom 2009, to však nezmenšuje mieru ochrany údajov PNR prenášaných do Kanady. Samotná dohoda o PNR nemá dátum skončenia platnosti. Nebola teda zrušená a platí naďalej. Kanadský úrad pohraničnej služby v liste Komisii, predsedníctvu Rady a členským štátom potvrdil, že jeho záväzky zostávajú v plnej miere platné až do nadobudnutia platnosti novej dohody.
<P>
Chcela by som poďakovať pani spravodajkyni Sophii in 't Veldovej a ostatným politickým skupinám za konštruktívny prístup k týmto dokumentom, na základe ktorých zostávajú dohody s USA a Austráliou predbežne platné až do ich prerokovania. Kým sa tak stane, predložím Rade ako súčasť balíka PNR tri odporúčania v súvislosti s pokynmi k rokovaniu.
<P>
Balík bude pozostávať po prvé z oznámenia o celosvetovej vonkajšej stratégii PNR vrátane niekoľkých všeobecných požiadaviek, ktoré by mala spĺňať každá dohoda o PNR s tretími krajinami, po druhé z dvoch pokynov k rokovaniu v súvislosti s prerokovaním dohôd o PNR s USA a Austráliou a z pokynov k rokovaniu v súvislosti s novou dohodou s Kanadou a po tretie z nového návrhu Komisie o PNR v EÚ založeného na posúdení dosahov.
<P>
Tento balík bude venovať náležitú pozornosť vašim odporúčaniam predloženým v tomto uznesení, ako aj tým z uznesení z novembra 2008. Navyše náležite zohľadní odporúčanie európskeho dozorného úradníka pre ochranu údajov, pracovnej skupiny článku 29 pre ochranu údajov a národných orgánov pre ochranu údajov. Myslím si, že je dôležité zaviesť systém EÚ v oblasti PNR súčasne s opatreniami na zabezpečenie súdržnosti a súladu medzi vnútornými a vonkajšími politikami PNR v EÚ.
<P>
Na záver chcem povedať, že vítam toto uznesenie a budem konať v súlade s týmito odporúčaniami. Teším sa na našu ďalšiu spoluprácu na týchto otázkach.
<SPEAKER ID="134" NAME="Axel Voss" LANGUAGE="DE">
Vážená pani predsedajúca, pán López Garrido, v prípade analýzy údajov obsiahnutých v osobnom zázname o cestujúcom (PNR), tak ako aj v prípade SWIFT, ide o pokus zosúladiť boj proti celosvetovému terorizmu a závažnej trestnej činnosti so základnými právami všetkých ľudí na ochranu súkromia a informačné sebaurčenie. Musíme si však uvedomiť aj to, že v tomto veku mobility nemôže v Európe a vo svete existovať primeraná bezpečnosť bez účinnej a urýchlenej výmeny údajov.
<P>
V digitálnom veku tiež musíme zabezpečiť osobitnú ochranu v súvislosti s informačným sebaurčením a súkromím. Považujem preto za nevyhnutné presnejšie rozlišovať údaje potrebné na boj proti kriminalite a citlivé súkromné údaje. Nepochybujem o tom, že je potrebné, aby sme do dohody jednoznačne začlenili kontroly, právo podať odvolanie, prístupové práva, nároky na odškodnenie, ako aj dĺžku uloženia záznamov. Keďže využívame pasívny spôsob (metódu PUSH), mali by sme zistiť, či je v naliehavých prípadoch možné, respektíve potrebné udeliť výnimky.
<P>
Čo sa týka využívania údajov PNR, malo by sa vzťahovať aj na závažnú trestnú činnosť. Podľa mňa tam patria trestné činy, ako sú detská pornografia, obchodovanie s ľuďmi, vraždy, znásilnenia a tiež obchodovanie s drogami. Podľa môjho názoru by to prispelo aj k ochrane osobných práv dotknutých osôb.
<P>
Považujem za dobré, že rozhodujeme o dohode o údajoch PNR, ktorá má slúžiť ako model pre všetky ďalšie dohody tohto druhu a ktorá Komisii odporučí rokovací rámec, čím zabezpečí, že Komisia zohľadní naše predstavy o ochrane údajov. V budúcnosti azda vznikne priestor na to, aby sme sa nad bojom proti terorizmu a trestnej činnosti zamýšľali spolu s našimi transatlantickými partnermi v rámci spoločnej inštitúcie. To by bol jednoznačne krok smerom ku konfrontácii celosvetovej kriminality na celosvetovej úrovni.
<SPEAKER ID="135" NAME="Birgit Sippel">
v mene skupiny S&D. - (DE) Vážená pani predsedajúca, chcela by som o tejto dohode povedať niekoľko základných vecí. Nepochybne tu existujú podobnosti s dohodou SWIFT, ale aj rozdiely. Ak by mal Európsky parlament hlasovať o dohode o osobnom zázname o cestujúcom (PNR) dnes, nemali by sme inú možnosť len hlasovať proti nej. To je pomerne jasné. Ešte stále existujú voči tejto dohode vážne námietky. Ešte raz v krátkosti rozoberiem podrobnosti. Nepotešilo ma preto, keď sme hovorili o odložení hlasovania. Na rozdiel od dohody SWIFT však na tento odklad existovali jednoznačne dobré dôvody. Napriek tomu hovorím veľmi jasne, že to pre nás neznamená, že hlasovanie je možné odložiť na dobu neurčitú a že teraz budeme celé roky mať predbežnú dohodu. Je veľmi dôležité, aby sme urýchlene dosiahli nový mandát na rokovania, a to ešte pred letnou prestávkou, ak je to možné, aby sme si urýchlene vyjasnili zložité otázky v súvislosti s tým, ako s týmito údajmi zaobchádzať a na aké údaje sa to má vzťahovať.
<P>
Dôležitú úlohu zohráva ochrana údajov a ja by som chcela využiť túto príležitosť a znovu sa venovať otázke, aké údaje by sa mali prenášať. PNR zahŕňa 19 rôznych údajov. Z rozhovorov viem, že ak niekto chce, dokáže, samozrejme, na základe týchto údajov vytvárať osobnostné profily. Tí, s ktorými takéto dohody máme, samozrejme tvrdia, že o to záujem nemajú, že to robiť nebudú a že závažné údaje vymazávajú. Ak sa však niektoré z údajov, ktoré by mohli slúžiť na vytvorenie osobnostného profilu, vôbec nevyužijú, potom musíme zvážiť, či je vôbec potrebné zbierať ich, alebo či je v prípade uzavretia dohody potrebné prenášať všetky tieto údaje. Toto je rozhodujúca otázka. Musíme si tiež overiť, aká úroveň ochrany sa vzťahuje na prenášané údaje. Vieme, že nariadenia v dohodách s USA a Austráliou sa veľmi líšia. Vzhľadom na ďalšie žiadosti iných krajín, ktoré chcú uzavrieť podobné dohody, by sme mali zabezpečiť, aby v prípade každej dohody platili osobitné normy.
<P>
Musíme tiež dôkladne zvážiť otázku, ako sa majú tieto údaje využívať. Pôvodne sa vždy hovorilo, že ide o boj proti terorizmu. Teraz však ide aj o závažnú trestnú činnosť. O tom je možné diskutovať. V tomto prípade však musíme zájsť do veľkých podrobností. Vieme, že dokonca aj v samotnej Európskej únii sa právne systémy a právna kultúra do veľkej miery líšia. To môže znamenať, že definícia závažnej trestnej činnosti môže byť úplne iná, pokiaľ ide o typ trestnej činnosti. To znamená, že sa musíme znovu podrobne zaoberať tým, čo znamená, keď povieme, že je prirodzene potrebné, aby sa to vzťahovalo aj na aj závažnú trestnú činnosť.
<P>
Dúfam, že v budúcnosti pri uplatnení dohody zabezpečíme, aby medzi inštitúciami dochádzalo k pravidelnej výmene informácií. Úradujúci predseda Rady poukázal na to, že čo sa týka dohody s USA, uskutočnilo sa prvé preskúmanie. Oficiálne tieto výsledky ešte stále nemáme. Bolo to vo februári. Bola by som rada, keby sa v budúcnosti správy pravidelne nielen vypracúvali, ale keby tiež boli naozaj okamžite k dispozícii Európskemu parlamentu.
<P>
Je veľmi dôležité, aby sme vytvorili jednotnú dohodu. Je potrebné znovu preskúmať otázku údajov. Verím však, že na základe predošlej diskusie pravdepodobne dospejeme k dobrej dohode, a preto vidím ďalšie rokovania ako niečo celkom pozitívne.
<SPEAKER ID="136" NAME="Sophia in 't Veld">
v mene skupiny ALDE. - Vážená pani predsedajúca, ako spravodajkyňa by som v prvom rade chcela poďakovať tieňovým spravodajcom za ich vynikajúcu, príjemnú a plodnú spoluprácu, ktorej výsledkom je spoločné uznesenie. Toto, samozrejme, nie je konečná fáza, lebo naše rozhovory o tejto téme a tomto texte budú pokračovať. Dnes zvažujeme žiadosť Rady o vyjadrenie súhlasu s dvomi dohodami s USA a Austráliou.
<P>
Tento Parlament vždy pristupoval k využívaniu a prenosu údajov PNR veľmi kriticky. V roku 2004 sa vlastne Parlament na Európskom súdnom dvore snažil zrušiť dohodu s USA. Vyjadriť bezodkladne súhlas by preto nebolo v súlade s našimi predošlými stanoviskami.
<P>
Keďže sa však Parlament ako vždy správa zodpovedne a spolupracuje, zhodujeme sa v tom, že odmietnutie týchto dvoch dohôd by vyvolalo právnu neistotu a spôsobilo praktické ťažkosti občanom a prepravcom. Navrhujeme preto prerušiť hlasovanie a požiadať Komisiu o vypracovanie súdržného prístupu k využívaniu PNR, ktorý bude založený na jedinom súbore zásad. Veľmi ma teší, že Komisia a Rada túto stratégiu prijali a že sú odhodlané pracovať rýchlo a pružne. Vyzývame predovšetkým Komisiu, aby balík PNR, ako sa teraz nazýva, predložila ešte pred letnou prestávkou.
<P>
Zdá sa, že v čase, keď čoraz viac krajín žiada o prenos údajov o cestujúcich, je takýto súdržný jednotný postup pragmatickým riešením. Ďalej je tu prepadnutá dohoda o PNR s Kanadou - či aké je jej právne postavenie, keďže to nie je úplne jasné -, ako aj odložený návrh na PNR na úrovni EÚ. Tento návrh uznesenia stanovuje základné zásady a minimálne požiadavky pre balík PNR, a to sú takpovediac naše podmienky na udelenie súhlasu. Kľúčový prvok alebo kľúčové slovo v tejto súvislosti je primeranosť, pretože je potrebné presvedčivo dokázať, že rovnaký výsledok nie je možné dosiahnuť menej rušivými prostriedkami. To je naozaj kľúčom k všetkému.
<P>
Je potrebné, aby sme sa v tejto súvislosti pozreli predovšetkým na podrobné informácie o cestujúcich (údaje API) a na systém ESTA. Je potrebné, aby sme napríklad veľmi jasne rozlišovali medzi hromadným zberom a využívaním údajov o všetkých cestujúcich na účel automatizovaného vyhľadávania, akým je na jednej strane vytváranie profilov a hĺbková analýza údajov a na druhej strane cielené vyhľadávanie známych podozrivých, identifikácia ľudí, ktorí sú napríklad na zozname nežiaducich alebo sledovaných osôb. To je niečo úplne iné a musíme to veľmi dôkladne rozlišovať.
<P>
Po druhé musí existovať veľmi prísne vymedzenie účelu v súlade s predošlými uzneseniami a trváme na tom, aby sa údaje využívali len na účely presadzovania práva a bezpečnosti a na základe veľmi presných definícií toho, čo znamená medzinárodná organizovaná trestná činnosť a medzinárodný terorizmus. Musíme dôkladne vyjasniť, o čom hovoríme. Akékoľvek využívanie PNR musí byť v súlade s normami EÚ v oblasti ochrany údajov. Našou prvoradou úlohou je zastupovať záujmy našich vlastných európskych občanov. Majú právo vedieť, že v medzinárodných vzťahoch a v našich vnútorných politikách presadzujeme európske právo.
<P>
Na záver chcem povedať, že vo veku bezprecedentnej mobility uznávame potrebu poskytovať orgánom na presadzovanie práva a bezpečnosti prostriedky potrebné na vykonávanie ich práce, no Európa má tiež povinnosť chrániť naše práva a slobody. Verím, že vznikajúci balík PNR nám poskytne jedinečnú príležitosť uviesť to na správnu mieru.
<SPEAKER ID="137" NAME="Jan Philipp Albrecht" LANGUAGE="DE">
Vážená pani predsedajúca, nechcem opakovať, čo celkom správne povedali moji kolegovia poslanci predo mnou, ale vyjadriť niekoľko všeobecných pripomienok.
<P>
Neviem, či ste videli film Menšinová správa. Ak nie, tak vám odporúčam, aby ste si ho pozreli. V tomto filme využívajú agentúry budúcnosti na presadzovanie práva takzvaný systém na predchádzanie zločinom, pomocou ktorého sa snažia zatknúť zločincov skôr, ako zločin spáchajú. Takzvaní policajti na predchádzanie zločinom sa snažia pomocou neustáleho monitorovania ľudských pocitov a spôsobov správania predpovedať budúcnosť. Skvelé! Zdanlivo neomylný systém, ktorý konečne zabezpečí bezpečnosť. Potom sa však zamerajú na hlavného vyšetrovateľa a domček z karát sa zosype.
<P>
Nechcem vás teraz obťažovať rozoberaním tohto výborného a ešte stále relevantného filmu do ešte väčších podrobností, no nekontrolovaný prístup k všetkým informáciám o cestujúcich na celom svete s cieľom vytvárania profilov a ničoho iného sa v USA využíva minimálne od 11. septembra 2001. Tento nekontrolovaný prístup je v rozpore nielen so všetkými nariadeniami Európskej únie o ochrane údajov, ale aj so základnými ústavnými zásadami, ako sú prezumpcia neviny, právo na spravodlivý súdny proces a zákaz svojvoľného zneužívania právomoci.
<P>
Podľa nášho názoru dohody o prístupe k údajom obsiahnutým v osobnom zázname o cestujúcom uzavreté medzi EÚ a USA a Austráliou vážne porušujú základné európske práva a predpisy právneho štátu, čo sme ako Európsky parlament spomenuli pri niekoľkých príležitostiach, ako už jasne povedala pani in 't Veldová. Európsky parlament ich nemôže podporiť, vyzývame však Komisiu a Radu, aby predložili nový mandát, ktorý bude klásť ochranu občanov na celom svete pred takýto systém na predchádzanie zločinom.
<SPEAKER ID="138" NAME="Ryszard Czarnecki" LANGUAGE="PL">
Vážená pani predsedajúca, ja nie som vychýrený filmový kritik ako predošlý rečník. Nechcel by som, aby naša rozprava bola rozpravou o kine.
<P>
Keď sa vrátim konkrétne k téme našej diskusie, otázka prenosu údajov PNR by vlastne mala byť zrejmá. Tieto údaje sa zvykli zhromažďovať na komerčné účely, no dnes môžu dobre poslúžiť v boji proti trestnej činnosti. Táto legitímna záležitosť sa však v istom zmysle stala prvkom - povedzme to úprimne - akejsi medziinštitucionálnej vojny, ktorá už roky prebieha medzi Európskym parlamentom a Radou. Nie je dobré, že návrh, ktorý je podľa môjho názoru aj názoru našej skupiny veľmi závažný a opodstatnený, predložila Rada nezávisle bez akýchkoľvek konzultácií s Parlamentom. Takto sa totiž voči návrhu, ktorý je v skutočnosti rozumný, automaticky postavia tí, ktorí sú síce za prenos údajov, no chcú chrániť Európsky parlament ako silnú inštitúciu, ktorá sa riadi vlastnými zákonmi a má silnú politickú vôľu robiť spoločné rozhodnutia.
<P>
Mám dojem, že tí, čo v rozprave o PNR podporujú prenos údajov PNR, paradoxne patria do opozičného tábora, lebo sa im nepáči, ako Rada zaobchádza s Parlamentom. Povedzme si to na rovinu. Z medzinárodných skúseností vieme, že toto nie je prvý takýto prípad. Navyše si dokonca niektorí z tých, ktorí podporujú prenos údajov PNR, myslia, že by sme sa dnes mali politicky vzbúriť a ukázať Rade, kde je jej miesto v rebríčku - slovom, potrestať Radu za jej aroganciu.
<P>
A na záver, ako hovorí poľské príslovie, týmto, či sa nám to páči alebo nie, vylievame dieťa z vaničky spolu s vodou. Úder Rade uštedríme síce právom, no na druhej strane v istom zmysle obmedzujeme vlastné nástroje na boj proti terorizmu, mafii a organizovanému zločinu.
<SPEAKER ID="139" NAME="Eva-Britt Svensson" LANGUAGE="SV">
Vážená pani predsedajúca, na rozdiel od predošlých rečníkov chcem pánovi Albrechtovi vysloviť poklonu za jeho prirovnanie zo sveta filmu. Myslím si, že je dôležité, aby sme z času na čas dovolili kultúre poukázať na to, čo spoločnosť kritizuje, a toto je niečo, z čoho sa tu v Parlamente môžeme poučiť. Chcela by som tiež poďakovať spravodajkyni pani in 't Veldovej za jej záväzok v oblasti ochrany súkromia a zásad právneho štátu v tejto záležitosti aj v mnohých iných.
<P>
Minule sa španielske predsedníctvo vyjadrilo, že letecká doprava zasahuje do práva na voľný pohyb, ktoré patrí medzi základné práva. Pri dnešnej diskusii o PNR by sme na to mali myslieť, pretože úmysel, ktorý je za využívaním údajov PNR, je rozhodovať o tom, kto má právo lietať a kto toto právo nemá. To, prirodzene, zasahuje do našich práv - nielen do práva na voľný pohyb, ale aj do práv vyplývajúcich z podpísaných medzinárodných dohovorov o našich politických a občianskych právach.
<P>
Cieľom EÚ a vnútornej mobility je odstrániť hranice a zabezpečiť väčšiu voľnosť pohybu v EÚ. Takto to funguje u určitých ľudí, no v prípade žiadateľov o azyl, utečencov a podobne - väčšinu ktorých v skutočnosti tvoria ženy a deti - sa rozhoduje o tom, či majú právo lietať alebo nie. Pre týchto ľudí to môže byť otázka života a smrti. Preto je dôležité, aby sme sa v Parlamente a v Komisii pozorne zaoberali tým, ako sa budú využívať údaje PNR. Ide tu o voľnosť pohybu, ale aj o medzinárodné dohovory a naše občianske práva.
<SPEAKER ID="140" NAME="Simon Busuttil" AFFILIATION="PPE">
(MT) Chcel by som dodať tri stručné poznámky. Po prvé, hovorili sme o dohode SWIFT a povedali sme, že sme sa z nej v určitých veciach poučili. Myslím si, že v jednej veci sa poučil aj Parlament, a to v tom, že väčšia moc prináša väčšiu zodpovednosť. Myslím si, že stratégia, ktorú Parlament prijal v súvislosti s dohodou o PNR, dokazuje, že dokonca aj Parlament pochopil, že má väčšiu právomoc, a preto musí prevziať väčšiu zodpovednosť. Toto by sme mali zdôrazniť.
<P>
Po druhé, je táto dohoda dôležitá alebo nie? Podľa mňa je skutočne veľmi dôležitá. Náš boj proti terorizmu je dôležitý pre bezpečnosť našich občanov a my máme v tejto súvislosti veľkú zodpovednosť. Ak by sa stala nejaká nehoda, naši občania by sa na nás obrátili a pýtali by sa: "Čo ste urobili pre ochranu našej bezpečnosti?"
<P>
Po tretie: Vyvoláva táto dohoda otázky v súvislosti s ochranou údajov a súkromím občanov? Myslím si, že áno a vyvoláva určité obavy, ktorým musíme venovať dôkladnú pozornosť, aby sme mohli dosiahnuť dohodu, ktorá dokáže zaručiť a chrániť záujmy občanov, najmä čo sa týka ich súkromia. Som preto presvedčený, že uznesenie, ktoré pred sebou máme, je dobré a správne vyvážené. Jasne vyjadruje to, o čo v súvislosti s touto dohodou ide Parlamentu, ktorý sa snaží dokázať, že svoje právomoci uplatňujeme so zodpovednosťou. Chcel by som preto poďakovať spravodajkyni za to, s akým odhodlaním pracovala na tomto dokumente.
<SPEAKER ID="141" NAME="Saïd El Khadraoui" AFFILIATION="S&amp;D">
(NL) Vážená pani predsedajúca, pán López Garrido, pani komisárka, dámy a páni, rozprava o údajoch obsiahnutých v osobnom zázname o cestujúcom (PNR) sa veľmi podobá na rozpravu, ktorú sme nedávno viedli o systéme SWIFT. Hovoríme v podstate o hľadaní zdravej, prijateľnej rovnováhy medzi bezpečnosťou a ochranou súkromia. Obidve sú, samozrejme, dôležité a je potrebné dosiahnuť medzi nimi dôslednú rovnováhu. Nedávne problémy v európskej leteckej doprave znovu poukázali na dôležitú úlohu, ktorú hrá doprava cestujúcich a nákladu v organizácii dnešnej spoločnosti. Skôr či neskôr bude takmer každý cestovať letecky.
<P>
Preto je pre nás neprijateľné, aby sa nepretržite prenášalo a aktualizovalo množstvo údajov, a to často mimovoľne, bez toho, aby existovali železné záruky, že sa predíde zneužitiu. Je to najmä preto, že napríklad americké orgány veľmi dlho využívajú na posúdenie podozrivosti osôb najrôznejšie informačné zdroje od žiadosti o udelenie víz až po registračné postupy na letisku. Pred pár týždňami som sám v stredisku pre PNR vo Washingtone videl, ako celý tím nepretržite pracuje na zúžení pôvodne širokého zoznamu približne 5 000 ľudí denne na krátky zoznam hŕstky ľudí, ktorým sa má zamietnuť vstup na územie USA. Proti takémuto zákazu vstupu na územie USA je očividne možné podať len administratívnu sťažnosť.
<P>
Je jasné, že takýto tok údajov musí zostať v rámci určitých hraníc a že sa musia splniť minimálne podmienky stanovené v tomto uznesení, ako sú obmedzenie využívania týchto údajov na zisťovanie terorizmu a medzinárodnej trestnej činnosti. Súhlasím s kolegami poslancami, ktorí sa vyjadrili, že toto je potrebné skutočne dobre definovať, že toto všetko musí byť, samozrejme, v súlade s európskymi normami na ochranu údajov a že to v prípade potreby platí aj pre prenos údajov do ďalších tretích krajín.
<P>
Podľa môjho názoru tiež musíme zabezpečiť o dosť väčšiu jasnosť v súvislosti s citlivými údajmi PNR. Verím totiž, že čo sa toho týka, pomerne dosť vecí je možné vykladať rôzne. Preto podporujem navrhovaný odklad, ktorý umožní predložiť nový mandát na rokovania - radšej skôr ako neskôr -, ktorý zohľadní naše otázky. Beriem na vedomie konštruktívne stanovisko Rady a Komisie a tak ako moji kolegovia poslanci očakávam, že do začiatku letných mesiacov sa veci viac objasnia.
<SPEAKER ID="142" NAME="Judith Sargentini" AFFILIATION="Verts/ALE">
- (NL) Napätie skutočne trochu povolilo, dámy a páni. Pani in 't Veldová vypracovala vynikajúce uznesenie, ktoré prijali Komisia aj Rada. To je samo osebe výborné a ja s ňou súhlasím. Myslím si, že je veľmi rozumné v tomto bode povedať, že vytvárame jednotné jasné usmernenie pre všetky ďalšie dohody o osobnom zázname cestujúceho (PNR), ktoré zohľadňuje primeranosť, teda prenos len tých údajov, ktoré sú skutočne a jednoznačne nevyhnutné pre zamýšľaný účel, menovite pre boj proti terorizmu, a jasne povedať, že toto je jeden jediný cieľ. Toto usmernenie tiež musí zabezpečiť reciprocitu a to, aby sa údaje nemohli ukladať na celé roky, aby boli určené časové limity a aby sme dodržiavali naše základné práva. Európsky dohovor o ochrane ľudských práv a základných slobôd bol vyhlásený za záväzný a aj túto skutočnosť budú musieť odrážať takéto dohody o PNR. Preto sa mi toto javí ako správny čas na to, aby sme to predložili Agentúre Európskej únie pre základné práva vo Viedni a o to by som chcela požiadať Komisiu.
<P>
Je tu ešte jedna vec, ktorú by sme mali vziať na vedomie. Stalo sa zvykom, že občania s iným štátom - v tomto prípade sú to často Spojené štáty americké - komunikujú prostredníctvom podniku, menovite leteckej spoločnosti, ktorá s tým nemá nič spoločné, nemala by v skutočnosti potrebovať niektoré moje údaje a nemala by sa pokúšať hrať túto úlohu sprostredkovateľa. S týmto musíme niečo spraviť.
<SPEAKER ID="143" NAME="Cornelia Ernst" AFFILIATION="GUE/NGL">
(DE) Vážená pani predsedajúca, sloboda nad oblakmi, ako ju raz ospieval spevák a skladateľ Reinhard Mey, sa po dohode s USA o získavaní údajov obsiahnutých v osobnom zázname cestujúceho (PNR) náhle skončí. V auguste prežil jeden z našich členov priamy dosah, ktorý má už teraz obmedzovanie tejto slobody. Keďže americké orgány zaradili jeho meno na svoj zoznam sledovaných teroristických organizácií, lietadlo, ktorým letel, nedostalo povolenie preletieť americkým vzdušným priestorom. Ako všetci v tomto Parlamente vieme, spôsobilo to vážne škody a neskôr sa zistilo, že došlo k nedorozumeniu.
<P>
Americké orgány už dnes dostávajú rôzne údaje - čísla kreditných kariet, rezervačné údaje, výber sedadla, výber špeciálneho jedla, adresy IP a informácie o cestujúcich -, a to bez jasných nariadení v oblasti ochrany údajov. Chcela by som veľmi jasne povedať, že to odmietame, rovnako ako aj hromadný prenos údajov súvisiacich s letom označovaných ako PNR, ktorý sa má v súčasnosti pripraviť. Nemôžeme podporiť súčasné znenie, ktoré nehovorí o konkrétnom účele a nie je primerané ani prospešné. Na záver by som chcela povedať, že nesmieme dovoliť vznik aktívnych analýz rizík modelov cestovania a správania. Potrebujeme nariadenia o zverejňovaní, akým je americký zákon o ochrane súkromia. Európski občania ich potrebujú mať k dispozícii. Rovnako musia mať otvorenú cestu k súdnemu konaniu.
<SPEAKER ID="144" NAME="Manfred Weber" AFFILIATION="PPE">
(DE) Vážená pani predsedajúca, pani komisárka, pán López Garrido, aj ja by som chcel najprv urobiť krátke porovnanie s rozpravou o dohode SWIFT. Celkom ma potešilo, keď som počul, ako zástupca Rady hovorí o osobitných cieľoch v rokovaniach v rámci novej dohody SWIFT. Preto ma dosť prekvapuje, aký vplyv a účinok mali na Radu, ktorá chce teraz presadzovať záujmy Európy, Lisabonská zmluva a vyhlásenie Parlamentu. Dúfam, že s rovnakým tempom sa stretneme aj teraz, v prípade údajov obsiahnutých v zázname o cestujúcom, a že sa stretneme aj s odhodlaním bojovať za európske záujmy.
<P>
Po druhé by som chcel povedať, že podľa mňa sa všetci zhodneme na tom, že čo sa týka otázky práv na ochranu údajov, z hľadiska istoty pre letecké spoločnosti aj cestujúcich, sú takéto dohody rozumné. Normy, ktoré chceme, boli jasne definované v spoločnom uznesení.
<P>
Po tretie by som chcel spomenúť bod, ktorý priamo nesúvisí s dohodami, no nepochybne súvisí s témou, inak povedané rozpravu v Rade o tom, či tiež potrebujeme, alebo by sme mali vytvoriť európsky systém PNR. Poslednou veľkou teroristickou hrozbou v Európe bol prípad Detroit, keď do lietadla nastúpil útočník, ktorý chcel letieť do Detroitu. To bolo minulý rok pred Vianocami.
<P>
V tomto prípade sme sa dozvedeli, že v Spojenom kráľovstve sme vedeli, že táto osoba predstavuje hrozbu. Tí, ktorí rozhodovali o tom, či bude môcť letieť, alebo nie, však nemali poruke potrebné informácie. Chcem povedať, že problém Európskej únie podľa mňa nespočíva v tom, či máme k dispozícii dostatok údajov. Myslím si, že už vieme, kto predstavuje hrozbu. Problém je dostať tieto údaje tam, kde ich potrebujeme, aby sme mohli predísť ohrozeniu.
<P>
V Tolede španielske predsedníctvo navrhlo - a za to som im vďačný -, aby sme posilnili prepojenie orgánov pre boj proti terorizmu v Európe. Žiaľ, európske ministerstvá vnútra tento návrh neprijali. Namiesto toho vznikol návrh vytvoriť nové súbory údajov a zhromaždiť nové údaje. Často sa mi zdá, že ministri vnútra pokladajú zber nových údajov za ľahké riešenie. V prvom rade by som vás preto chcel požiadať, aby ste venovali pozornosť prepájaniu zainteresovaných orgánov. Potom sa nám v boji proti terorizmu podarí dosiahnuť mnoho.
<SPEAKER ID="145" NAME="Tanja Fajon" AFFILIATION="S&amp;D">
(SL) Som pevne presvedčená, že všetci poslanci Európskeho parlamentu si uvedomujú, aký význam majú včasné a presné informácie pre zaistenie bezpečnosti na ich mnohých cestách. Dnes, keď čelíme chaosu v leteckej doprave, je nám všetkým jasnejšie, aký rozsiahly je každodenný pohyb cestujúcich. Žiaľ, jednoznačne o tom svedčia finančné straty mnohých leteckých spoločností spôsobené omeškanými letmi a zástupmi, ktoré čakali a ešte stále čakajú na miesto v prvom dostupnom lete. Dúfam, že už čoskoro budeme môcť znovu lietať bezpečne.
<P>
Každý, kto cestuje lietadlom, zverejní svoje údaje otvorene len orgánom zodpovedným za boj proti terorizmu a organizovanému zločinu. S tým nemám problém. Ak dobrovoľne zverejním údaje o tom, kedy a kde cestujem, na sociálnej sieti Twitter, potom mi nevadí, keď sa takéto informácie použijú na zabezpečenie každodennej bezpečnosti leteckej dopravy. To, proti čomu namietam, je však skutočnosť, že dohody o PNR nestanovujú vopred určené podmienky a kritériá pre všetky krajiny rovnako, že nekonkretizujú, ktoré údaje musíme zverejniť, a že nepoznáme presný účel, na ktorý orgány tieto údaje využijú.
<P>
Moja otázka pre vás znie takto. Môžeme očakávať, že dostaneme mandát na rokovanie o novej dohode o prenose záznamov s údajmi do tohto leta alebo v jeho priebehu? Ďalej, budú všetky dohody medzi Európskou úniou a jednotlivými krajinami, ktoré ich chcú uzavrieť, vzorové dohody a dohody s rovnakými, vysokými a jasnými normami v oblasti využívania a ochrany údajov? Aké kroky podniknete, aby ste zabránili využívaniu údajov PNR na vytváranie profilov a určovanie rizikových faktorov? Ide mi o to, že každá možnosť dovoliť vytváranie osobnostných profilov založených na etnickom pôvode, náboženstve, sexuálnej orientácii, pohlaví, veku alebo zdravotnom stave je neprijateľná.
<P>
K tomuto by som chcela dodať, že žiadny systém zberu údajov nie je sám osebe sebestačný. Pokusom o teroristické útoky nedokážeme zabrániť bez dobrej výmeny údajov a spolupráce spravodajských služieb. Veľmi dobre nám to pripomenul neúspešný útok na lietadlo smerujúce do Detroitu, ktorý sa uskutočnil minulý rok v čase Vianoc. To, čo potrebujeme najviac, je účinné využívanie nástrojov, ktoré už máme, na boj proti terorizmu a najmä lepšiu spoluprácu.
<P>
Na záver by som chcela povedať, že jednoznačne nechcem byť proti dohode, ktorá by ponúkla bezpečnosť nám všetkým, občanom EÚ. No ešte menej chcem vidieť, ako sa porušujú naše základné práva na súkromie. Je však správne, aby bol každý zásah do nášho súkromia vyvážený bezpečnosťou, účinnosťou opatrení a ochranou ľudských práv.
<SPEAKER ID="146" NAME="Eva Lichtenberger" AFFILIATION="Verts/ALE">
(DE) Vážená pani predsedajúca, dnes máme pred sebou druhý dokument dohody s USA, ktorý sprevádzajú veľké problémy v oblasti ochrany údajov. To ma vlastne vedie k potvrdeniu návrhu európskeho dozorného úradníka pre ochranu údajov, pána Hustinxa, ktorý povedal, že by bolo rozumné raz a navždy prerokovať a uzavrieť súhrnnú transatlantickú rámcovú dohodu o ochrane údajov. Takáto úloha by bola prospešná pre obidve strany a v mnohom by nám pomohla.
<P>
Vo všeobecnosti je jasné, že tu a na druhej strane Atlantického oceánu máme úplne iné predstavy o bezpečnosti. Ako Európsky parlament musíme zabezpečiť aj to, aby naša Komisia jednoducho len neprijala to, čo navrhne USA, ale vniesla do týchto rokovaní naše normy s citom pre primeranosť a rovnakú úroveň. Preto je nevyhnutné definovať pojem "závažná trestná činnosť". Musí byť možná jasná oprava údajov. Pre nás je nevyhnutné, aby sa aktivovala ochrana údajov. Inak táto dohoda nesmie vzniknúť.
<SPEAKER ID="147" NAME="Carlos Coelho" AFFILIATION="PPE">
(PT) Vážený pán López Garrido, pani Malmströmová, vyjadrili sme obavy v súvislosti s prenosom údajov PNR do Spojených štátov. Takéto údaje sa môžu uchovávať celé roky po vykonaní bezpečnostných previerok a na osoby, ktoré nie sú občanmi USA, sa nevzťahuje žiadna právna ochrana.
<P>
Dohody, ktoré sme uzavreli s Austráliou a Kanadou boli vždy prijateľnejšie a viac v súlade so zásadou primeranosti. Umožňujú totiž obmedzený prístup, čo sa týka rozsahu, času a počtu údajov, ako aj dohľad súdneho orgánu. Súhlasím s tým, že na účel uzatvárania dohôd s tretími krajinami by sa mali stanoviť všeobecné zásady a pravidlá. Možno v skutočnosti zažijeme záplavu podobných žiadostí od iných krajín, ktorých zvyklosti v oblasti ochrany údajov a ľudských práv predstavujú ešte väčší dôvod na obavy. Okrem toho, ak chceme skutočnú reciprocitu, budeme musieť zvážiť vytvorenie jediného systému pre Európsku úniu, ktorý do celého tohto procesu zapojí aj Europol.
<P>
Pán López Garrido, pani Malmströmová, podľa môjho názoru bude akákoľvek dohoda prijateľná len vtedy, ak zaručí primeranú mieru ochrany údajov a dodrží zásady nevyhnutnosti a primeranosti a platné pravidlá EÚ. Nevyhnutné je tiež zabezpečiť, aby sa využíval len pasívny spôsob (metóda PUSH), inými slovami, aby sme údaje museli poskytnúť my a nemohli si ich automaticky sťahovať orgány tretích krajín, ktorým bol povolený prístup do našich databáz.
<P>
Preto podporujem spoločný návrh pani spravodajkyne in 't Veldovej a politických skupín, aby sa odložilo hlasovanie o udelení súhlasu Parlamentu, čím získame viac času na to, aby sa na rokovaniach prediskutovali obavy, ktoré sme tu vyjadrili.
<SPEAKER ID="148" NAME="Silvia-Adriana Ţicău" AFFILIATION="S&amp;D">
(RO) Ochrana osobných údajov je jedným zo základných práv občanov Európskej únie. Lisabonská zmluva posilňuje predchádzajúce predpisy vďaka právnej a povinnej povahe Charty základných práv Európskej únie. Všetky osobné údaje sa musia spracúvať v súlade so smernicami 46/1995, 58/2002 a 24/2006. Európsky parlament vlastne žiada, aby sa každá medzinárodná dohoda týkajúca sa osobných práv podpisovala pod podmienkou, že signatári budú mať v platnosti predpisy podobné tým, ktoré obsahujú uvedené smernice.
<P>
V informačnej spoločnosti a najmä v čase budovania širokopásmovej komunikačnej infraštruktúry môžu byť stredisko na ukladanie údajov a stredisko na spracovanie údajov umiestnené na rozličných miestach alebo dokonca v rozličných krajinách. Preto žiadame, aby sa v každej medzinárodnej dohode týkajúcej sa osobných údajov uvádzala požiadavka, aby sa osobné údaje ukladali a spracúvali len na miestach, ktoré majú právne predpisy podobné tým, ktoré obsahujú európske právne predpisy. Vážená pani predsedajúca, na záver sa chcem opýtať, akým spôsobom môžu európski občania vyjadriť svoj súhlas a najmä za akých podmienok.
<SPEAKER ID="149" NAME="Diego López Garrido" LANGUAGE="ES">
Vážená pani predsedajúca, rád by som za nás na záver vyslovil tri pripomienky k tejto dôležitej rozprave.
<P>
Prvá sa týka bodu, ktorý spomenul pán Weber, teda či by Európa mohla alebo mala mať vlastný systém údajov obsiahnutých v osobnom zázname o cestujúcom a v akom rozsahu. Sme za to, aby v skutočnosti existovalo všeobecné nariadenie o prenose údajov o cestujúcich, a to najmä o leteckých cestujúcich. Požiadali sme preto Komisiu, aby vypracovala štúdiu a v prípade potreby pripravila návrh smernice, ktorá by v tejto veci vytvorila všeobecné nariadenie a zahŕňala by, ako sa uvádza v návrhu uznesenia pani in 't Veldovej, posúdenie vplyvu na súkromie. Vďaka tomu zistíme, do akej miery vplývajú na súkromie účinnosť a primeranosť, dve zásady, ktoré musíme zohľadniť, a teda ako ďaleko by malo zachádzať európske nariadenie v tejto oblasti a aké opatrenia by sa mali v každom prípade prijať, aby boli chránené základné práva.
<P>
Toto spomínala pani Fayotová: aké opatrenia by sa mali prijať.
<P>
Myslím si, že rozprava, ktorú sme viedli o systéme SWIFT, môže veci objasniť. Som presvedčený, že zásady, o ktorých sme vtedy diskutovali a na ktorých sme sa dohodli, by mali byť prítomné aj tu. Hovoríme o práve na súkromie, práve na súkromný život, práve na vlastnú osobu a práve na vlastnú podobu, ktoré je potrebné vždy zachovávať. Základné práva sú nedeliteľné a v tomto prípade máme do činenia s niečím, čo by mohlo ohroziť základné práva, preto som presvedčený, že musíme konať s rovnakou obozretnosťou, o akej sme hovorili v predchádzajúcej rozprave.
<P>
A na záver moja tretia pripomienka, ktorá súvisí s predchádzajúcou. Vo všeobecnosti sa mi bezpečnosť a sloboda nejavia ako dve protichodné zásady alebo, inak povedané, nejde o akúsi hru s nulovým súčtom, kde po zabezpečení väčšej bezpečnosti budeme mať menej slobody alebo kde v prípade, že budeme viac chrániť základné práva a slobody a budeme sa k ochrane svojich základných práv stavať fundamentalisticky, budeme mať menej bezpečnosti.
<P>
To považujem za umelú dilemu. Naopak, som presvedčený, že bezpečnosť a sloboda sú dve zásady, ktoré sa navzájom podporujú. Obidve zásady sú preto vyjadrené a uznané v ústave a v európskych právnych predpisoch a obidve sú obsiahnuté v Lisabonskej zmluve. Nesmieme zabúdať na to, že Lisabonská zmluva obsahuje Chartu základných práv, chartu, ktorá vyžaduje dodržiavanie základných práv, ktoré sú absolútne nedotknuteľné a nesmú sa porušovať. Myslím si preto, že keď sa pozrieme za krátkodobý horizont - niekedy totiž naše myslenie veľmi obmedzuje krátkodobé hľadisko - a zamyslíme sa nad dlhodobým hľadiskom, opatrenia vytvorené na ochranu našej bezpečnosti, ak sú rozumné a dobre premyslené, sa vždy ukážu ako účinné. Ochrana práv a slobôd vždy zlepšuje blaho občanov a v konečnom dôsledku aj ich bezpečnosť.
<SPEAKER ID="150" NAME="Cecilia Malmström">
členka Komisie. - Vážená pani predsedajúca, ja som videla film Menšinová správa. Je to dobrý a zaujímavý film, pomerne desivý, a o toto nám v našich snahách nejde.
<P>
Myslím si, že toto bola veľmi zaujímavá a konštruktívna rozprava a súhlasím s tým, že je tu podobnosť s diskusiou o systéme SWIFT alebo o Programe na sledovanie financovania terorizmu (TFTP). Ide tu o boj proti závažnej organizovanej trestnej činnosti a terorizmu, ale aj o to, ako chránime súkromie jednotlivcov. Vznikajú tu otázky o ochrane údajov, primeranosti, objasnení účelu, definíciách, právnych istotách a podobne.
<P>
V rámci rokovaní o TFTP s americkými priateľmi tiež získame dôležité skúsenosti, ktoré môžeme vniesť do diskusií o PNR. Pomôže nám to lepšie objasniť zmýšľanie Európskej únie a pozrieť sa na túto vec dôkladnejšie, čo považujem za prospešné. Myslím si, že vďaka doterajšej spolupráci troch inštitúcií na TFTP, sme získali skúsenosti v oblasti možnej spolupráce medzi Radou, Parlamentom a Komisiou v týchto mimoriadne zložitých a citlivých otázkach. Dúfam, že budeme mať dobré výsledky.
<P>
Rozpravu som počúvala veľmi pozorne. Čítala som vaše uznesenie. Myslím si, že je to veľmi vyvážené a múdre uznesenie. Ako som povedala, na jeho základe začneme okamžite pracovať a teším sa na našu dobrú spoluprácu a diskusie v rámci tejto práce. Ako viete, Parlamentu som počas svojho vypočutia už sľúbila, že preskúmam všetky protiteroristické opatrenia, ktoré máme v Európskej únii k dispozícii - zistím, aké sú, zostavím ich zoznam a prediskutujem ich s Parlamentom - a preskúmam tiež celkovú štruktúru všetkých našich systémov na poskytovanie informácií a výmenu údajov, aby sme na to pamätali, keď na tom začneme pracovať. Myslím si, že je to dôležité a že to zvýši transparentnosť a hĺbku našich diskusií.
<SPEAKER ID="151" NAME="Predsedajúca">
Ďakujem, pani komisárka, za vašu spoluprácu. Dúfam, že bude plodná. Rozprava sa skončila.
<P>
Hlasovanie sa uskutoční počas prvej májovej schôdze.
