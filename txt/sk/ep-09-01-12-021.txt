<CHAPTER ID="021">
Transpozícia, vykonávanie a presadzovanie smernice 2005/29/ES a smernice 2006/114/ES (krátke prednesenie) 
<SPEAKER ID="200" NAME="Predsedajúci">
Ďalším bodom programu je správa pani Weilerovej v mene Výboru pre vnútorný trh a ochranu spotrebiteľa o transpozícii, vykonávaní a presadzovaní smernice 2005/29/ES o nekalých obchodných praktikách podnikateľov voči spotrebiteľom na vnútornom trhu a smernice 2006/114/ES o klamlivej a porovnávacej reklame.
<SPEAKER ID="201" NAME="Barbara Weiler">
spravodajkyňa. - (DE) Vážený pán predsedajúci, pani komisárka, dámy a páni, skôr než prejdem k svojej správe, chcela by som ešte raz zopakovať, že pri našom rozhodnutí o rozprave k správam z vlastnej iniciatívy sme si nepočínali správne. Keď vidím, ako diskusie prebiehajú - bez dialógu, bez sporov, bez konfliktov - nemám pocit, že je to skutočná parlamentná rozprava a dúfam, že po európskych voľbách to rýchlo napravíme.
<P>
Chcem však vyjadriť vďaku kolegom, ktorí tu nie sú prítomní. Na príprave tejto správy sa nám veľmi dobre spolupracovalo. Chcem tiež poďakovať Komisii a sekretariátu výboru.
<P>
Počas rozpravy vo výbore sme dospeli k mnohým novým spoločným objavom. Výbor pre vnútorný trh a ochranu spotrebiteľa vedome zaradil rozpravu o vykonávaní do programu pomerne skoro, pretože termín pre vykonávanie smerníc členskými štátmi bol stanovený od polovice do konca roka 2007, čo zatiaľ nie je veľa času na smernicu, ktorá si vyžaduje obrovský a významný podiel harmonizácie. Niektoré členské štáty však transpozíciu neuskutočnili. Určite to súvisí s komplikovaným postupom, je však zaujímavé, že medzi tromi členskými štátmi, ktorým sa to nepodarilo, sú niektoré zakladajúce členské štáty. Nemožno sa preto domnievať, že im chýba znalosť európskych právnych predpisov. Tri členské štáty zatiaľ smernicu netransponovali, štyri to urobili nedostatočne a neprimerane a tri členské štáty dostali od Komisie oznámenia, ktoré môžu viesť ku konaniam pred Európskym súdnym dvorom. Prípadov nedostatočnej transpozície je veľa. V rámci nášho vypočutia sme zistili, že dve krajiny, Spojené kráľovstvo a Rakúsko, smernicu transponovali veľmi odhodlane a tvorivo. Takže sa to dá.
<P>
Výhody vnútorného trhu by mali byť v záujme členských štátov. Zámerom tejto smernice má byť vyjasnenie práv spotrebiteľov a zjednodušenie cezhraničného obchodu, zavedenie spoľahlivých a spravodlivých predpisov a, samozrejme, posilnenie právnej istoty.
<P>
Veľmi dôležitým bodom pre nás, poslancov, bola ochrana občanov a spotrebiteľov pred podvodnými praktikami. Netýka sa to len spotrebiteľov, ale aj malých podnikov a živnostníkov. Naším cieľom, pani komisárka, by zrejme malo byť spojenie týchto dvoch smerníc v strednodobom horizonte, pretože veľa malých podnikov na vnútornom trhu obťažujú rovnaké veci ako spotrebiteľov. Poznáme množstvo príkladov vrátane obťažujúcej reklamy a zavádzajúcich a agresívnych podnikateľských praktík. Všetci poznáme podvody s adresármi, ktoré sú rozšíreným problémom v celej Európe. Vieme o podvodoch s lotériami a mnohých ďalších.
<P>
Komisii chcem poďakovať aj za to, že nekompromisne zaviedla nový systém celoplošnej kontroly v reklame leteckých spoločností a zvonení pre mobilné telefóny. Dúfame, že bude v práci v tejto oblasti pokračovať. Očakávame, že nadviaže pevnejšie väzby s vnútroštátnymi úradmi a zabezpečí, aby sa čierne listiny nespochybňovali a aby sankcie boli skutočne odstrašujúce, čo je pre nás poslancov veľmi dôležité.
<P>
Na záver chcem povedať, že úspešná transpozícia si vyžaduje spoluprácu medzi členskými štátmi a medzi poslancami vnútroštátnych parlamentov a Európskeho parlamentu a plne v súlade s Lisabonskou zmluvou, ktorá tu bola spomenutá, chcem tiež obhajovať uplatňovanie väčšej kontroly poslancov vnútroštátnych parlamentov nad ich národnými vládami. Tieto dva akty by boli dobrým začiatkom.
<SPEAKER ID="202" NAME="Androulla Vassiliou">
členka Komisie. - Vážený pán predsedajúci, predovšetkým chcem poďakovať spravodajkyni pani Weilerovej za správu, ktorej obsah Komisia samozrejme starostlivo zváži, a chcem jej tiež poďakovať za pripomienky, ktoré v súvislosti s týmto postupom predniesla.
<P>
Komisia plne súhlasí s tým, že teraz je veľmi dôležité, aby členské štáty primerane transponovali nové koncepcie, ktoré zavádza smernica o nekalých obchodných praktikách, a aby k jednotnému vykonávaniu smernice v celej EÚ prispeli aj vnútroštátne orgány.
<P>
Pokiaľ ide o transpozíciu, dva členské štáty ešte stále meškajú. Ide o Luxembursko a Španielsko a Komisia minulý rok v júni tieto prípady postúpila Súdnemu dvoru.
<P>
Komisia tiež koordinovala spoluprácu v oblasti transpozície, aby sa vyhla nesprávnym transpozíciám. V obmedzenom počte krajín však pretrvávajú určité problémy, ktoré sú spôsobené najmä ich neochotou zaviesť úplnú harmonizáciu. Komisia v týchto prípadoch nebude váhať so začatím konania o porušení ustanovení Zmluvy.
<P>
Správa sa zmieňuje o tom, že pred nekalými obchodnými praktikami je potrebné chrániť nielen spotrebiteľov, ale aj malé a stredné podniky. Komisia v tejto súvislosti Európskemu parlamentu pripomína, že smernica o úplnej harmonizácii v oblasti nekalých praktík podnikateľov voči spotrebiteľom bola už sama osebe veľmi ambicióznym návrhom, ktorý by neuspel, keby sa rozsah pôsobnosti rozšíril aj na nekalé praktiky hospodárskej súťaže medzi podnikmi.
<P>
Na základe konzultácií vedúcich k tomuto návrhu a na základe rokovaní v Rade sa dospelo k záveru, že pre rozšírenie rozsahu pôsobnosti smernice na nekalé obchodné praktiky podnikateľov voči podnikateľom neexistuje dostatočná podpora.
<P>
Predpokladalo sa, že agresívne postupy, ktoré na úrovni EÚ po prvýkrát upravuje smernica o nekalých obchodných praktikách, sa takmer výlučne vyskytujú vo vzťahoch podnikateľov voči spotrebiteľom. Na zavádzajúce postupy vo vzťahoch medzi podnikateľmi sa už vzťahuje smernica o klamlivej a porovnávacej reklame. Tieto praktiky by aj naďalej mala upravovať len táto smernica.
<P>
Pokiaľ ide o presadzovanie právnych predpisov na ochranu spotrebiteľa, Komisia bude opatrenia na ich presadzovanie ďalej koordinovať prostredníctvom siete pre spoluprácu v oblasti ochrany spotrebiteľa.
<P>
Komisia v tejto súvislosti pripomína, že Parlament podporil celoplošné kontroly ako nástroj na presadzovanie predpisov. Komisia má v úmysle tento mechanizmus ďalej rozvíjať a na tento rok naplánovala ďalšiu celoplošnú kontrolu. Komisia tiež s potešením dodáva, že nadchádzajúca druhá verzia hodnotiacej tabuľky v oblasti ochrany spotrebiteľa bude na žiadosť Parlamentu obsahovať údaje získané počas celoplošných kontrol, ktoré boli doposiaľ vykonané.
<P>
Keďže správa sa zmieňuje o potrebe kampaní na zvýšenie informovanosti spotrebiteľov o ich právach, Komisia by chcela poslancov informovať o svojej novej internetovej stránke "Je to čestné?", ktorá obsahuje napríklad vzdelávací materiál o čiernej listine zakázaných praktík.
<P>
Komisia by na záver chcela Parlament ubezpečiť, že aj naďalej bude s členskými štátmi úzko spolupracovať na zabezpečení primeraného a účinného presadzovania smernice o nekalých obchodných praktikách a smernice o klamlivej a porovnávacej reklame.
<P>
V tomto roku bude zostavená databáza, ktorá bude obsahovať vnútroštátne opatrenia na transpozíciu a príslušnú judikatúru a ktorá bude v tomto ohľade slúžiť ako užitočný nástroj.
<SPEAKER ID="203" NAME="Predsedajúci">
Rozprava sa skončila.
<P>
Hlasovanie sa uskutoční v utorok o 12.00 hod.
<P>
(V nadväznosti na pripomienky pani Weilerovej predsedajúci prečítal ustanovenia článku 45 ods. 2 rokovacieho poriadku.)
<P>
Písomné vyhlásenie (článok 142)
<SPEAKER ID="204" NAME="Zita Pleštinská  " AFFILIATION="PPE-DE">
písomne. - (SK) Európski spotrebitelia sú často vystavení nekalým obchodným praktikám a klamlivej a zavádzajúcej reklame. Nebezpečenstvo podvodu číha hlavne na skupinu zraniteľných spotrebiteľov, do ktorej patria predovšetkým deti a dôchodcovia.
<P>
Vítam úsilie Komisie pomôcť členským štátom pri transpozícii smernice, ktorá prispieva k zvyšovaniu dôvery spotrebiteľov, ako aj obchodníkov v cezhraničné transakcie. Znamená väčšiu právnu istotu pre spotrebiteľov a zároveň ochranu malých a stredných podnikov pred agresívnymi nekalými obchodnými praktikami.
<P>
Táto smernica bude mať kľúčový význam pre budúci vývoj spotrebiteľských práv EÚ a pre plný rozvoj potenciálu vnútorného trhu. Keďže stále existujú nejasnosti v transpozícii tejto smernice, vítam správu kolegyne Weilerovej, ktorá poukazuje na problémy v transpozícii do národných legislatív.
<P>
Aby sme boli úspešní, musia súdne orgány zintenzívniť cezhraničnú spoluprácu v oblasti podvodných databázových služieb. Veľký význam prikladám informačným kampaniam na zvýšenie povedomia spotrebiteľov o ich právach, pretože sú kľúčovým faktorom, ako im poskytovať väčšiu ochranu. Len dobre informovaný spotrebiteľ dokáže rozlíšiť zavádzajúcu reklamu a predísť sklamaniu, ktoré mu môže spôsobiť.
<P>
Verím, že prostredníctvom "čiernych zoznamov" odhalíme nekalé obchodné praktiky a úplne zakážeme každú zavádzajúcu reklamu.
