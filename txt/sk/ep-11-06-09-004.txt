<CHAPTER ID="004">
Klamlivé adresárové spoločnosti (rozprava) 
<SPEAKER ID="032" NAME="Predsedajúca">
Ďalším bodom programu je otázka na ústne zodpovedanie o klamlivých adresárových spoločnostiach, ktorú Komisii predložili Erminia Mazzoniová a Malcolm Harbour v mene Výboru pre vnútorný trh a ochranu spotrebiteľa (Ο-000087/2011 - Β7-0315/2011).
<SPEAKER ID="033" NAME="Simon Busuttil">
zastupujúci autora. - Pred dva a pol rokom som tomuto plénu predstavil správu o klamlivých obchodných adresároch. Posolstvo, ktoré vyslal tento Parlament, bolo jasné: že existuje závažný problém s podvodnými praktikami klamlivých obchodných adresárov, že desaťtisíce našich malých podnikov, dobrovoľníckych organizácií a dokonca dobročinných spolkov sa stávajú obeťami týchto podvodných praktík a že potrebujeme jednotný prístup, aby sme takýmto zavádzajúcim praktikám raz a navždy zabránili.
<P>
Bohužiaľ, o dva a pol roka neskôr sme tu v pléne opäť, aby sme diskutovali o rovnakej téme, pretože boj proti tomuto problému s klamlivými obchodnými adresármi sa vyznačoval výraznou nečinnosťou. To je neprijateľné.
<P>
Kolegovia, dovoľte mi pripomenúť, o čom tu hovoríme. Postup je v zásade taký, že klamlivý obchodný adresár odošle formulár, ktorý vyzerá, akoby výmenou za údajne bezplatný záznam, bezplatnú evidenciu v danom obchodnom adresári od ľudí požadoval iba aktualizáciu ich osobných údajov alebo údajov o firme. Človek si na prvý pohľad nevšimne žiadne výdavky, žiadnu platbu, ktoré by z vyplnenia tohto formulára mohli vyplývať. Po odoslaní formulára však obete dostanú list so žiadosťou o zaplatenie 1 000 EUR na rok počas troch nasledujúcich rokov. Ak nezaplatia, klamlivé obchodné adresáre sa uchyľujú k taktike, ktorá je v podstate zastrašovaním: obťažujúce telefonáty, hrozby súdnym konaním a prenasledovanie spoločnosťami vymáhajúcimi pohľadávky.
<P>
Najznepokojujúcejšie je, že takýto nezákonný postup sa používa priamo pod nosom orgánov niektorých členských štátov, ktoré o týchto praktikách dobre vedia a nepodnikli žiadne kroky, aby ich zastavili. Spoločnosti European City Guide, Construct Data, TEMDI, EU Business Services, World Business Directory, Expo Guide a DAD vo svojej činnosti bez zmeny pokračujú. Komisia už vyhlásila, že takéto klamlivé praktiky porušujú právne predpisy EÚ, nezakročila však dostatočne rázne na to, aby ich zastavila. Preto sme dnes tu.
<SPEAKER ID="034" NAME="Eija-Riitta Korhola">
zastupujúca autora. - Množstvo sťažností týkajúcich sa klamlivých adresárových spoločností ukazuje, že ide o vážny problém pre malé a stredné podniky. Nečestné adresárové spoločnosti finančne poškodzujú a tiež obťažujú malé spoločnosti. V období od roku 2003 do polovice roku 2008 bolo zdokumentovaných takmer 14 000 sťažností a dopytov. Ešte stále prichádzajú stovky listov od nových obetí.
<P>
Ťažkosti spojené so sledovaním činností tohto charakteru narúšajú samotné fungovanie vnútorného trhu. Klamlivé praktiky sú nezákonné podľa smernice o klamlivej a porovnávacej reklame a podľa smernice o nekalých obchodných praktikách.
<P>
Chýbajú však účinné opravné prostriedky a vymáhanie práva je nedostatočné. Výbor pre vnútorný trh a ochranu spotrebiteľa ako výbor zodpovedný za právne predpisy túto otázku nedávno prerokoval s holandskými orgánmi, pričom sa sústredil na podvodné praktiky adresárovej spoločnosti so sídlom v Holandsku.
<P>
Odpoveď holandských orgánov jasne ukazuje, že členské štáty prejavujú najväčší záujem o to, čo sa deje na ich vlastnom území. Som presvedčená, že vzhľadom na cezhraničný charakter tohto problému by pri zabraňovaní podvodným praktikám mala absolútne rozhodujúci význam aj väčšia miera spolupráce medzi členskými štátmi v oblasti vymáhania.
<P>
Samotná Komisia by mohla zohrávať aktívnejšiu úlohu pri spolupráci s členskými štátmi v oblasti cezhraničného vymáhania a na zjednodušenie spolupráce medzi členskými štátmi by mohla využívať siete existujúce na úrovni celej EÚ. Vo všetkých členských štátoch by sa mal väčší dôraz klásť na účinné a odrádzajúce sankcie namierené proti takýmto podvodným praktikám, ktoré by takéto adresárové spoločnosti donútili ukončiť činnosť a umožnili by potrestať ich prevádzkovateľov.
<P>
Malo by sa počítať s rozšírením rozsahu pôsobnosti smernice o nekalých obchodných praktikách tak, aby zahŕňala všetky obchodné praktiky vo vzťahu podnikateľov voči spotrebiteľom bez ohľadu na to, či už by cieľom bola ochrana spotrebiteľov alebo konkurenčných spoločností. Týmto spôsobom by sa obsiahli - ak nie všetky - potom aspoň väčšina nekalých obchodných praktík v oblasti maloobchodu medzi podnikmi navzájom a tieto praktiky by podliehali rovnakému súboru pravidiel ako nekalé obchodné praktiky podnikateľov voči spotrebiteľom, s ktorými sa vo všeobecnosti prekrývajú.
<P>
Je tiež dôležité pomáhať podnikom bojovať proti tomuto podvodu zlepšovaním prístupu k informáciám a tiež zvyšovaním informovanosti prostredníctvom zdokonalenia nápravných mechanizmov. Chcela by som položiť otázku pánovi komisárovi: aké sú najväčšie prekážky výraznejšieho zapojenia štátnych orgánov do cezhraničnej spolupráce v oblasti vymáhania a aké opatrenia predpokladá Komisia v oblasti boja proti nečestným adresárovým spoločnostiam?
<SPEAKER ID="035" NAME="Günther Oettinger" LANGUAGE="DE">
Komisia sa stotožňuje s obavami a pochybnosťami Európskeho parlamentu a s jeho kritickou analýzou tejto problematiky. Klamlivé praktiky obchodných adresárov spôsobujú problémy veľkému počtu spoločností. Pred tromi rokmi sme si dali urobiť prieskum a dostali sme tisíce sťažností. Môžeme iba predpokladať, že je to len špička ľadovca, to znamená, že počet podnikov, ktoré sa domnievajú, že boli oklamané, by mohol byť niekoľkonásobne vyšší.
<P>
Pani Redingová, komisárka zodpovedná za spravodlivosť, základné práva a občianstvo, v súčasnosti zhromažďuje údaje s cieľom určiť rozsah problému. Chcem zdôrazniť skutočnosť, že praktiky tohto druhu sú už teraz zakázané podľa ustanovení smernice 2006/114/ES týkajúcej sa klamlivej a porovnávacej reklamy a legislatívy na boj proti podvodom v rozličných členských štátoch. Niektoré z týchto podvodných praktík ale presahujú štátne hranice a používajú sa pri obchodných transakciách medzi rozličnými spoločnosťami a za súčasného stavu je stíhanie páchateľov komplikované.
<P>
V záujme riešenia a aj vyriešenia tohto problému plánuje pani Redingová vydať do konca roka oznámenie, ktoré podá správu o stave uplatňovania existujúcej smernice týkajúcej sa klamlivej a porovnávacej reklamy a o súčasných možnostiach jej revízie a ktoré poskytne hodnotenie situácie. Komisárka zvažuje zlepšenie obsahu a preskúmanie záverov, ktoré by sa z klamlivých praktík mali vyvodiť. Zameriava sa aj na možnosti zlepšenia spolupráce medzi vnútroštátnymi orgánmi v oblasti stíhania cezhraničných prípadov.
<P>
Tiež plánuje navrhnúť, že občania a spoločnosti by mali byť lepšie informovaní o rastúcom probléme s klamlivými obchodnými adresármi, a vyzdvihnúť potrebu väčšej aktivity, pokiaľ ide o vzťahy s verejnosťou v tejto oblasti. Smernicu z roku 2006 uplatňujú všetky členské štáty. Komisia však predsa len požiadala členské štáty, aby nás informovali o jej uplatňovaní a opatreniach, ktoré podnikli, a aby ešte pred vydaním plánovaného oznámenia čo najskôr predložili správu o stave v tejto oblasti. Tento proces podporila konferencia s účasťou vnútroštátnych orgánov, záujmových skupín a nezávislých odborníkov, ktorú Komisia zorganizovala na konci mája. Konferencia bola zameraná na podvodné praktiky obchodných adresárov a najmä na cezhraničné činnosti.
<P>
Počas rozpravy sa ukázalo, že potrebná je lepšia a systematickejšia spolupráca medzi orgánmi v členských štátoch, a toto zistenie bude začlenené do oznámenia pani Redingovej na konci roka. Môžem vás ubezpečiť, že túto otázku považujeme za rovnako naliehavú ako vy. Ďalšie kroky preto chceme uskutočniť čo najskôr. Z formálnych dôvodov však musíme zabezpečiť, aby sa do procesu vhodným spôsobom zapojili tie podniky, ktorých sa to týka, a z tohto dôvodu na to potrebujeme čas. Komisia chce na základe výsledkov konzultačného procesu a po preskúmaní všetkých argumentov podniknúť ďalšie nápravné opatrenia, ktoré zabránia klamlivým a nezákonným cezhraničným praktikám. Veľmi pekne vám ďakujem za širokú podporu v tejto veci.
<SPEAKER ID="036" NAME="Georgios Papanikolaou" LANGUAGE="EL">
Pán komisár, s tým, čo ste povedali, sa nedá nesúhlasiť. Chcel by som porozprávať o problémoch, ktoré zažil môj grécky spoluobčan, ktorý sa mi sťažoval na podobné nešťastie spôsobené klamlivou reklamou a ktorý mi poskytol všetky podstatné dokumenty. V hornej časti listu odoslaného klamlivou spoločnosťou sa uvádza, že informácie sú bezplatné. Keď môj krajan videl, že má vyplniť určité informácie, vyplnil ich a list odoslal. Malými písmenami v spodnej časti listu bolo napísané, ako už uviedol pán Busuttil, že má zaplatiť 1 000 EUR na rok. Po istom čase mu údajné právne oddelenie spoločnosti poslalo listy, ktoré tu mám, a žiadalo ho, aby zaplatil 3 529,38 EUR, čo podľa všetkého malo zahŕňať úroky a právne náklady spoločnosti.
<P>
Pán komisár, zjavne existuje legislatívny rámec. Nevieme však, či sa tieto smernice uplatňujú a či ich členské štáty náležitým spôsobom transponovali. Podľa Štokholmského programu musíme tieto problémy riešiť priamo. Stojíme pri svojich spoluobčanoch, angažujeme sa v ich každodenných problémoch. Naši spoluobčania musia pochopiť, že nie sme niekde ďaleko, že sa nezaoberáme iba vážnymi európskymi otázkami. V ich každodennom živote sme s nimi. Tento problém musíme bezodkladne vyriešiť.
<SPEAKER ID="037" NAME="Monika Flašíková Beňová" LANGUAGE="SK">
V prvom rade treba skonštatovať, že tieto spoločnosti nie sú len klamlivé, ony sú podvodnícke.
<P>
Podnikanie má svoj význam, keď prispieva celej spoločnosti, ale ak niekto kvázi podniká tak, že iných poctivých živnostníkov a firmy naláka do svojho zoznamu len za účelom vlastného obohatenia sa a spraví to navyše úskokom, tak je to obyčajný podvod, akokoľvek by tvrdil, že to nie je protizákonné. A treba tiež skonštatovať, že tieto praktiky adresárových spoločností sú podľa smernice o klamlivej a porovnávacej reklame jednoznačne mimo zákona.
<P>
Tu však netreba zavádzať novú legislatívu. Na čo sa treba sústrediť, je snaha o čo najrýchlejšiu a najúčinnejšiu realizáciu práva v praxi. Problém vzniká tým, že spoločnosti často útočia na podniky v inom členskom štáte Európskej únie a často malé rodinné firmy sa v praxi nevedia a nedokážu účinne právne brániť, respektíve ich to stojí veľa sily a peňazí. Mám len jednu doplňujúcu otázku, či Komisia vidí priestor na verejnú kampaň, kde by jednotlivé firmy nahlas pomenovala a vyzvala poctivých podnikateľov, aby s nimi nespolupracovali.
<SPEAKER ID="038" NAME="Marian Harkin">
v mene skupiny ALDE. - Chcela by som pánovi komisárovi povedať, že v priebehu niekoľkých uplynulých rokov som sa stretla s mnohými írskymi občanmi, ktorí sa stali obeťami klamlivých adresárových spoločností.
<P>
Stretla som sa napríklad s tajomníčkou školy, ktorá zaplatila vyše 2 000 EUR, pretože škola si to nemohla dovoliť, a tajomníčka pociťovala zodpovednosť, pretože formulár podpísala ona. Cítila sa aj veľmi hlúpo. Domnievala sa, že nikto by nemohol byť taký hlúpy, aby urobil to čo ona, a neuvedomila si, samozrejme, že takéto veci sa ľuďom dejú neustále.
<P>
Stretla som sa so staršou dámou, ktorej manžel bol taxikár. Dostala formulár, na ktorom sa nachádzalo pár chýb. Napadlo jej, že tie chyby iba opraví, formulár poslala späť a následne dva roky dostávala výhražné listy. Tieto listy jej naháňali takú hrôzu, že sa bála otvárať listy, ktoré jej prišli. Nemohla som jej povedať, aby to neplatila. Mohla som jej povedať iba to, že ak by som bola na jej mieste, neplatila by som to. To bola tá najlepšia rada, akú som jej mohla dať.
<P>
Viem, že ste počuli o mnohých ďalších prípadoch. Je pravda, že občania očakávajú, že ich európske právne predpisy budú chrániť, a nechápu, prečo ich tieto predpisy v tejto súvislosti nechránia. Je tu istá dvojznačnosť. Ako som povedala, občanom hovorím, že podľa môjho názoru sú chránení, nemôžem im to však zaručiť. Podľa mojich informácií bola napríklad jedna z týchto spoločností v jednom španielskom regióne odsúdená za trestný čin a jediné, čo urobila, bolo, že sa jednoducho presunula do iného regiónu a pokračovala vo svojej činnosti.
<P>
Jedna z vecí, ktorá sa týka občanov, je, že si nie sú istí, ako funguje právny systém v iných krajinách. Môžu sa domnievať, že v rámci svojho vlastného členského štátu sú chránení, ale nie sú si istí, či to platí v inom členskom štáte. A podobne, ak sa tieto spoločnosti presunú mimo EÚ, bude ich trápiť rovnaká otázka.
<P>
Je preto dobré počuť, že Komisia sa stotožňuje s našimi obavami a že presadzuje spoluprácu medzi členskými štátmi a znova skúma cezhraničné prípady a snaží sa informovať občanov a spoločnosti.
<P>
Pán komisár, povedali ste, že situácia je naliehavá, taká je však už veľmi, veľmi dlho. Občania vidia mnohé oblasti, v ktorých právne predpisy EÚ ovplyvňujú ich životy, a tak nedokážu pochopiť, prečo nie sú chránení pred podvodnými spoločnosťami. Chcela by som vás požiadať, pán komisár, aby ste pochopili, že "bezodkladne" znamená "teraz".
<SPEAKER ID="039" NAME="Struan Stevenson">
v mene skupiny ECR. - Úplne súhlasím s tým, čo práve povedala pani Harkinová. V mojom volebnom obvode v Škótsku sa do problémov s touto trestnou činnosťou dostávajú starší ľudí a ľudia, ktorí prevádzkujú ubytovacie zariadenia s ponukou raňajok alebo prázdninové chaty bez ponuky stravovania. Zadajú adresy do tohto adresára a následne dostanú účet na tisíc eur. Starší ľudia sú vystrašení, keď dostanú tieto výhražné listy od údajných právnych zástupcov týchto spoločností.
<P>
Ide o cezhraničnú trestnú činnosť. Tieto spoločnosti udávajú svoju totožnosť a svoje adresy. Musíme ich vypátrať, ukončiť ich činnosť a stíhať ich a musíme chrániť občanov Európskej únie. Keď sa na mňa obráti hociktorý občan v mojom volebnom obvode, jednoducho mu poviem, aby spoločnosti odpísal a oznámil jej, aby všetku budúcu korešpondenciu zasielala mne. Táto spoločnosť sa mu už nikdy neozve. Tieto osoby je však nutné dostať do väzenia.
<SPEAKER ID="040" NAME="Keith Taylor">
v mene skupiny Verts/ALE. - Toto uznesenie je nesmierne potrebné. Hoci máme k dispozícii smernicu z roku 2006, je zrejmé, že nefunguje tak dobre, ako by mala. Spoločnosti, o ktorých sme počuli, existujú iba s tým cieľom, aby podvádzali nič netušiace a v niektorých prípadoch preťažené organizácie, a za mimoriadne poburujúce považujem to, že poškodzujú podniky spoločenstva, ktoré majú neraz obmedzený rozpočet.
<P>
Pomocou taktiky, ktorú používajú násilníci a vydierači, lákajú sľubmi nič netušiacich ľudí, ale hlavným odkazom musí byť podľa môjho názoru to, že ak nejaká ponuka vyzerá príliš dobre na to, aby bola pravdivá, potom to tak pravdepodobne je. Tieto spoločnosti sú ako dravé žraloky a treba ich zastaviť.
<P>
Samozrejme, naša skupina víta toto uznesenie, ktoré prichádza v správnom čase, a budeme ho podporovať, pretože vyzýva Komisiu, aby od členských štátov požadovala náležité uplatňovanie smernice.
<SPEAKER ID="041" NAME="Derek Roland Clark">
v mene skupiny EFD. - Veľmi dobre poznám spoločnosť European City Guide a napriek pokusom o ukončenie jej činnosti táto hrozba pretrváva. V Spojenom kráľovstve nadobudli v máji 2008 platnosť nariadenia týkajúce sa klamlivého marketingu. Zákonom zakazujú používanie malých písmen v ľubovoľnom dokumente s cieľom zatajiť skutočné náklady na určitú službu. Úrad pre hospodársku súťaž (Office of Fair Trading) tak teraz môže podniknúť kroky voči spoločnostiam so sídlom v Spojenom kráľovstve, je tu však vážny nedostatok.
<P>
Tento úrad nemá jurisdikciu na to, aby mohol riešiť akékoľvek podvody pochádzajúce odinakadiaľ vrátane ďalších členských štátov, takže problém pretrváva a ja naďalej dostávam svoj podiel sťažností. Konkrétnejšie: zatiaľ čo následkom laxného dohľadu môžu tieto spoločnosti pôsobiť v iných krajinách, prečo naša vlastná vláda nedokáže zabrániť prípadom, ktoré majú pôvod na európskom kontinente? Odpoveď na túto otázku sa nachádza v samotnom jadre tejto zbytočnej EÚ, ktorá zničila štátne hranice. Voľný pohyb ľudí, tovaru a služieb poskytuje dokonalé krytie pre obchodníkov s ľuďmi, teroristov a pre zastrašujúce, traumatizujúce podvody zamerané na okrádanie neopatrných ľudí.
<SPEAKER ID="042" NAME="Philippe Boulland" AFFILIATION="PPE">
(FR) Situáciu týkajúcu sa klamlivých obchodných adresárov, ktoré sú údajne bezplatné, môžeme zhrnúť v číslach. Štyristo petícií bolo odoslaných Výboru Európskeho parlamentu pre petície. Postihnutých bolo päťdesiattisíc veľmi malých podnikov, združení a organizácií, ktoré boli zastrašovaním donútené zaplatiť. V priemere sa požaduje zaplatenie 1 000 EUR v priebehu troch rokov za nechcené zmluvy, ako už spomenul pán Busuttil.
<P>
Tieto údaje iba čiastočne vyjadrujú utrpenie obetí týchto podvodov. Títo ľudia riskujú už tým, že začnú podnikať, a krátko potom musia čeliť problémom s podnikaním, hospodárskej kríze a neistej budúcnosti. Musíme zabrániť tomu, aby boli vystavení týmto podvodným praktikám, pričom nemajú finančné ani ľudské zdroje, aby takýmto praktikám vzdorovali.
<P>
Možných je niekoľko návrhov: po prvé, musíme skoncovať s týmito podvodmi, ktoré oslabujú naše hospodárstvo. Ak to chceme dosiahnuť, pán komisár, vzhľadom na to, že podvodná reklama je na vzostupe a stáva sa dômyselnejšou, bolo by vhodné urýchliť revíziu smernice o klamlivej a porovnávacej reklame.
<P>
Následne by sme mali vytvoriť čiernu listinu týchto spoločností, ktorá by na základe zásady "menovania a pranierovania" slúžila ako referenčný doklad. S pomocou vnútroštátnych orgánov zodpovedných za boj proti podvodom a postihnutých podnikov by sme mohli získať jednoduchý a účinný nástroj, ktorý by slúžil na odrádzanie od tejto trestnej činnosti a na prevenciu. A nakoniec musíme prísne potrestať tých, ktorí sú súčasťou tohto systému. Uložené tresty a pokuty sú často nižšie ako sumy získané takýmito podvodmi. Mali by sme členské štáty nabádať, aby boli v tejto oblasti prísnejšie.
<SPEAKER ID="043" NAME="Evelyne Gebhardt" AFFILIATION="S&amp;D">
(DE) Komisia sa stotožňuje s obavami Európskeho parlamentu. To je síce veľmi pekné, ale roky sme čakali na to, že Komisia začne konať a v tejto oblasti dosiahne nejaký skutočný pokrok. Máme pred sebou správu pána Busuttila. Výbor pre vnútorný trh a ochranu spotrebiteľa v poslednom volebnom období opakovane zdôrazňoval skutočnosť, že musíme konečne niečo urobiť, aby sme ľuďom pomohli. Problémom je, že ľudia na túto pomoc ešte stále čakajú.
<P>
Mnohé z postihnutých malých dobrovoľníckych organizácií nemajú finančné prostriedky alebo odvahu, aby sa bránili. Iba minulý týždeň som dostala ďalší list s otázkou: "Ako sa môžem brániť? Nemám peniaze na právnika, takže nemôžem začať súdne konanie." Som presvedčená, že musíme európskym občanom konečne poskytnúť účinný prostriedok, aby sa tohto problému zbavili.
<SPEAKER ID="044" NAME="Catherine Stihler" AFFILIATION="S&amp;D">
Je nevyhnutné zákonom zakázať pochybné podvody, ktoré majú klamlivú podstatu a okrádajú malé podniky, pričom sa tvária ako legitímne - tieto spoločnosti majú neraz v názve Európu. Tieto podvody nepoškodzujú iba malé podniky, ktoré sú vystavené hrozbám a obťažovaniu a zastrašovaním sú donútené platiť poplatky za niečo, o čom predpokladali, že je to bezplatné; keď nekonáme rázne s cieľom pomôcť podnikom, tieto podvody poškodzujú Európsku úniu.
<P>
Mottom Európskej únie je koniec koncov zásada "myslieť najskôr v malom", túto otázku som však predkladala dlhé roky, ako uviedli mnohí kolegovia, a nepodnikli sa žiadne priame kroky: prečo sa nepodnikli? Počúvame o prieskumoch, informačných zhromaždeniach a stretnutiach zainteresovaných strán. Potrebujeme činy, nie slová, a ak hovoríme, že počkáme iba do konca tohto roka alebo tomu dáme ďalších pár rokov, potom sa robí príliš málo a príliš neskoro: konať musíme hneď.
<P>
Takže vzhľadom na povahu týchto podvodov a ich cezhraničnú pôsobnosť v rámci celej EÚ zváži Komisia zavedenie určitej formy právnej pomoci, ktorá by malým a stredným podnikom pomohla pri zvládaní týchto podvodov? Tieto typy podvodov budú pokračovať, až kým Komisia nepodnikne rázne kroky.
<SPEAKER ID="045" NAME="Phil Prendergast" AFFILIATION="S&amp;D">
Európsky parlament dostal stovky petícií od malých podnikov z celej EÚ, ktoré tvrdia, že sa stali obeťami týchto úkladov. Kým platenie týchto poburujúcich poplatkov môže nevinné spoločnosti dostať do vážnych finančných ťažkostí, obete sú neraz príliš malé, aby si mohli dovoliť znášať právne náklady a začať konanie proti týmto adresárovým spoločnostiam.
<P>
Tieto spoločnosti sa často zameriavajú na obete, ktoré sídlia v inom členskom štáte. Obete sú vystavené právnej neistote, pretože často nevedia, aké právne postavenie majú takéto zmluvy v inej krajine. Adresárové spoločnosti využívajú túto neistotu.
<P>
Hoci Komisia už jednoznačne vyhlásila, že smernica o klamlivej a porovnávacej reklame zákonom zakazuje klamlivé praktiky týchto adresárových spoločností, musí preskúmať aj transpozíciu tejto smernice v členských štátoch, aby sa objasnilo, či majú občania v rámci celej Európy k dispozícii rovnakú ochranu. To, že túto smernicu členské štáty transponovali, nemusí nevyhnutne znamenať, že tieto opatrenia sú buď vyčerpávajúce, alebo sú vo vzájomnom súlade.
<SPEAKER ID="046" NAME="Sylvana Rapti" AFFILIATION="S&amp;D">
(EL) Nekalé obchodné praktiky sú ako voda. Okamžite sa dostanú do každej trhliny, ktorú nájdu. V tomto prípade ich našli dve. Prvou medzerou je smernica z roku 2006, ktorá už bola zmienená, druhou je nariadenie o spolupráci medzi členskými štátmi.
<P>
Pán komisár, keďže máte podporu všetkých frakcií v Parlamente, teda celého Parlamentu, mali by ste konať rýchlo, pretože čas sú peniaze. Ako už uviedli kolegovia poslanci, uplynuli už najmenej tri roky; tri roky, počas ktorých títo ľudia, títo gauneri, ako ich správne nazvali mnohí kolegovia poslanci - a ja sa k nim pridávam - zavádzajú spolupracovníkov a malé a stredné podniky, ktoré sú pilierom európskeho hospodárstva. Musíte konať, a to rýchlo.
<SPEAKER ID="047" NAME="Marc Tarabella" AFFILIATION="S&amp;D">
(FR) Je naozaj nevyhnutné vedieť, či bola smernica o klamlivej a porovnávacej reklame v členských štátoch náležite transponovaná a či ju tieto členské štáty patrične uplatňujú. Musíme však aj rýchlo a v plnej miere riešiť ďalšie zásadné stránky tohto problému, ktoré sa môžu týkať aj iných foriem cezhraničných podvodov.
<P>
Po prvé, Komisia, členské štáty a ich organizácie musia spotrebiteľom poskytovať informácie, ktoré pochádzajú bližšie od zdroja. Je neprijateľné, že obeťami podvodu sa stáva čoraz viac občanov.
<P>
Po druhé, obete by mali mať možnosť podávať hromadné žaloby, aby mohli presadzovať svoje práva. Na tieto kroky čakáme vyše 20 rokov.
<P>
Po tretie, súčasná diskusia o reforme alternatívneho riešenia sporov by mohla zahŕňať aj ustanovenia, ktoré by sa týkali týchto podvodov.
<P>
Pán komisár, očakávame, že v tejto súvislosti podniknete rýchle a konkrétne opatrenia.
<SPEAKER ID="048" NAME="Seán Kelly" AFFILIATION="PPE">
Situácia je presne taká, ako ju varovne opísali kolegovia. Viem to, pretože v mojom vlastnom volebnom obvode, najmä v Corku, spoločnosť s názvom European City Guide vyvíjala podvodnú činnosť voči všetkým možným podnikom. Napriek tomu, že podľa mojich informácií jej katalánsky Najvyšší súd v roku 2001 nariadil, aby ukončila obchodnú činnosť, a belgické súdy a úrad pre hospodársku súťaž v Spojenom kráľovstve ju uznali za vinnú z klamlivých praktík, vo svojej činnosti pokračuje. To nestačí.
<P>
Je veľmi dôležité, aby sme urobili dve veci: po prvé, musíme aktívne pôsobiť a zvyšovať informovanosť podnikov v rámci celej Európy, a tak zabezpečiť, aby boli opatrné a nestávali sa obeťami týchto klamlivých spoločností, a po druhé, musíme zaviesť právne predpisy, ktoré zabezpečia, že ak sa prevádzkovatelia týchto podnikov dostanú pred súd, buď ukončia svoju obchodnú činnosť, alebo sa dostanú do väzenia. Je to také jednoduché.
<SPEAKER ID="049" NAME="Zuzana Roithová" AFFILIATION="PPE">
(CS) Parlament dostal 400 petícií a ja sama som dostala veľa sťažností od podnikov, neziskových organizácií, škôl, dobročinných spolkov a dokonca aj od vládnych inštitúcií, ktoré sa stali obeťami podvodu páchaného adresárovými spoločnosťami. Tieto spoločnosti podstupujú finančne nákladné záväzky v presvedčení, že aktualizujú svoje informácie. Činnosti nečestných adresárových spoločností sa úmyselne riadia cezhraničným spôsobom alebo z tretích krajín. Potrebujeme jasné, celoeurópske riešenie, ale Európska komisia, ktorá je zodpovedná za legislatívnu iniciatívu, napriek všetkému úsiliu Európskeho parlamentu roky nič neurobila.
<P>
Ako tieňová spravodajkyňa som v správe Parlamentu predložila veľký počet riešení. Pritom by v skutočnosti stačilo, keby Komisia v súlade s príslušnou smernicou navrhla zaradenie týchto klamlivých reklamných praktík do čiernej listiny. Potrebujeme rozhodné európske legislatívne riešenie a potrebujeme ho bezodkladne.
<P>
Vyzývam Komisiu, aby použila zrýchlený legislatívny postup. Veľa čestných občanov prišlo o peniaze pre trestuhodne ľahostajný prístup Komisie v tomto prípade. Podľa môjho názoru by bolo oprávnené aj vyšetrovanie Europolu.
<SPEAKER ID="050" NAME="Olga Sehnalová" AFFILIATION="S&amp;D">
(CS) Nekalé praktiky niektorých z týchto takzvaných adresárových spoločností predstavujú i naďalej vážny problém. Ich činnosť sa vždy spolieha v prvom rade na obchádzanie zákona a na veľmi slabé vymáhanie práva. Mnohé subjekty od začatia súdneho konania odrádzajú náklady. Naopak, vyskytli sa tiež mnohé prípady absurdných rozsudkov na základe formalistického prístupu súdnych orgánov a ďalších orgánov dohľadu.
<P>
Títo podvodníci sa však najväčšmi spoliehajú na nízku úroveň právnych znalostí zodpovedných inštitúcií a, bohužiaľ, na ich nedostatočnú ochotu a odvahu v mnohých prípadoch a tiež na určitú pohodlnosť. Ich formalistická interpretácia zákona im umožňuje nezasahovať, vyhnúť sa stíhaniu týchto prípadov a umyť si nad nimi ruky. Paradoxne to potom vedie skôr k ochrane záujmov podvodníkov ako ich obetí.
<P>
Otázka predložená Komisii sa správne pýta, ako členské štáty k tejto otázke pristupujú. Ako uplatňujú smernicu o klamlivej a porovnávacej reklame? Kým štát nebude zohrávať aktívnu a nielen formálnu úlohu, tento problém bude i naďalej skutočne nezvládnuteľný a petície od podvedených obetí sa budú hromadiť. Pritom v tejto veci nie sme bezmocní.
<SPEAKER ID="051" NAME="Andreas Schwab" AFFILIATION="PPE">
(DE) Poslanecký klub Európskej ľudovej strany (kresťanských demokratov) dôrazne podporuje kroky na oslobodenie malých a stredných podnikov od hrozby obchodných adresárov, ktoré ich spoločnostiam údajne poskytujú službu, ale nakoniec neprinášajú žiadne skutočné výsledky okrem faktúr. Ako ste však, pán Oettinger, správne uviedli, smernica 2006/114/ES pre to poskytuje právny základ, ktorý v niektorých členských štátoch zjavne nebol úspešne zavedený. Preto dúfam, že Komisia bude riešiť jadro tohto problému a zaujme systematický prístup s cieľom čo možno najskoršie vyriešiť tento problém v členských štátoch, v ktorých je situácia mimoriadne zlá. Samozrejme, vzhľadom na cezhraničný charakter záznamov sa problém môže rozšíriť z týchto členských štátov do ďalších susedných krajín.
<P>
Veľmi široký a nekonkrétny prístup nebude v tomto prípade fungovať, pretože je zrejmé, že problém je spojený s určitými členskými štátmi.
<SPEAKER ID="052" NAME="Elena Băsescu" AFFILIATION="PPE">
(RO) Obchodné adresáre sú jedným z najpoužívanejších zdrojov informácií o ponukách dostupných v určitých odvetviach obchodu. Vďaka svojej prestíži sa tešia veľkej popularite medzi európskymi spotrebiteľmi. Z tohto dôvodu klamlivé obchodné adresáre môžu poškodzovať ľudí, ktorí ich využívajú. S týmito praktikami možno skoncovať správnym uplatňovaním smernice o klamlivej a porovnávacej reklame. Bohužiaľ, nie všetky členské štáty tento text transponovali do svojich právnych predpisov. Znamená to, že obetiam nemožno nahradiť škody, ktoré utrpeli. Revízia smernice by poskytla nástroje potrebné na boj proti týmto praktikám. Doplnením právnych predpisov špecifickými ustanoveniami by sa tiež obmedzil vznik klamlivých obchodných adresárov. Som presvedčená, že obete týchto praktík musia mať možnosť, aby mali priamu oporu v súdnom systéme.
<SPEAKER ID="053" NAME="Gerald Häfner" AFFILIATION="Verts/ALE">
(DE) Vidí sa mi, že skutočne ide o európsky problém. Všetci sme dobre informovaní o týchto prípadoch a počúvame príbehy z viacerých krajín. Na stole mám celú kopu týchto prípadov a priznávam, že vo väčšine z nich by som naletel aj ja. Problém je - a venovali sme sa mu pri početných príležitostiach -, že máme smernicu 2006/114/ES, o problematike sme diskutovali v roku 2008 vo Výbore pre petície a viedli sme rozpravy tu v pléne, ale tento problém pretrváva a jeho rozsah dokonca narastá.
<P>
Pán Oettinger, počul som, čo ste povedali na začiatku, a mám dojem, že problém sa zasekol u vás. Možno nový komisár bude mať príležitosť, aby v tejto oblasti konal. Chcel by som vás požiadať, aby ste tento problém brali vážne. Tento problém sa môže zdať malý, má však vážne hospodárske dôsledky a postihuje najmä malé, stredné a rodinné podniky, ktoré sú pilierom nášho národného hospodárstva a spoločnosti. Ak sa nám nepodarí odstrániť tento problém vo všetkých členských štátoch a jednotne a účinne uplatňovať smernicu v celej Európe, škody budú ešte väčšie.
<SPEAKER ID="054" NAME="Günther Oettinger" LANGUAGE="DE">
Som vďačný za rozsiahly a dôsledný opis situácie zo strany angažovaných poslancov, ktorí sú tu dnes prítomní. Budem o tom informovať pani Redingovú a povzbudím ju, aby vypracovala komplexné oznámenie, ktoré bude zahŕňať silné a slabé stránky súčasných európskych a vnútroštátnych právnych predpisov, a aby na tomto základe zrevidovala smernicu.
<P>
Je zrejmé, že smernicu z roku 2006 členské štáty zaviedli. Nejde teda primárne o problém prispôsobenia vnútroštátnych právnych predpisov. Po prvé, v prípade cezhraničných problémov sa tieto právne predpisy v mnohých prípadoch ani neuplatňujú v dôsledku nedokonalej spolupráce medzi orgánmi v rozličných členských štátoch a tieto prípady sa preto vôbec nevyšetrujú. Po druhé, často zlyháva oblasť trestného stíhania. Trestné právo je vecou členských štátov, pokiaľ ide o určovanie trestov, ako aj o formálne postupy vyšetrovania týchto prípadov orgánmi, prokurátormi alebo súdmi.
<P>
Po tretie, a teraz sa dostávam k podstate problematiky, smernica z roku 2006 zahŕňa iba nekalé praktiky pri obchodných transakciách medzi podnikmi a spotrebiteľmi a nie medzi podnikmi navzájom. To znamená, že pred týmito podvodnými spoločnosťami chráni predovšetkým súkromné osoby. Pred týmto typom podvodu nechráni občanov, ktorí sú podnikateľmi, samostatnými podnikateľmi, maloobchodníkmi, pracovníkmi v oblasti obchodu a obchodníkmi alebo vlastníkmi malých alebo stredných podnikov. Ide však práve o tento bod, rozšírenie rozsahu pôsobnosti smernice tak, aby zahŕňala obchodné transakcie medzi spoločnosťami, s ktorým vtedy počas legislatívneho postupu väčšina členských štátov nesúhlasila. To znamená, že sme sa na základe tejto smernice úplne zámerne obmedzili na európske nariadenie týkajúce sa transakcií medzi podvodnými spoločnosťami a občanmi, a nie medzi podvodnými spoločnosťami a malými podnikmi. V tom čase európska úprava problematiky, na ktorú sa na základe skúseností z praxe právom sťažujete, nebola žiaduca.
<P>
Smernica bola ambicióznym európskym projektom a Komisia sa v tom čase obávala, že ak by trvala na rozšírení smernice nad rámec vzťahu medzi podvodníkmi a občanmi, celý návrh by bol sabotovaný a nakoniec by nebola vôbec žiadna smernica. Vzhľadom na konkrétne príklady, ktoré ste tu spomenuli, a prípady zneužitia, ktoré odhalila Komisia, bude pravdepodobne možné rozšíriť rozsah pôsobnosti smernice nad rámec vzťahu medzi podvodnými spoločnosťami a občanmi pri revízii, ktorá by sa mala uskutočniť na budúci rok. Bezodkladne na tom začneme pracovať.
<P>
A nakoniec chcem povedať, že existujú členské štáty, ktoré majú v rámci hmotného a trestného práva vyhovujúce ustanovenia zahŕňajúce aj vzťah medzi podvodníkmi a občanmi a ktoré tento typ prípadov trestne stíhajú. Dobrým príkladom je Rakúsko, Belgicko a Francúzsko. V prípade ďalších členských štátov - o niektorých ste sa tu zmienili - sú vnútroštátne nariadenia nedostatočné. Musíme počkať, či tieto členské štáty budú o rok ochotné v Rade hlasovať za všeobecné, štandardizované nariadenie platné v celej EÚ, ktoré by bolo zamerané na ochranu občanov, ktorí sú aj podnikateľmi.
<SPEAKER ID="055" NAME="Predsedajúca">
V súlade s článkom 115 ods. 5 rokovacieho poriadku som dostala jeden návrh uznesenia od Výboru pre petície.
<P>
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="056" NAME="Ildikó Gáll-Pelcz" LANGUAGE="HU">
Problém skutočne existuje, je, bohužiaľ, veľmi rozšírený a vyskytuje sa takmer v celej Európskej únii. Obete v dobrej viere podpíšu zmluvu s prísľubom propagácie v obchodnom adresári, pričom sú presvedčené, že to bude bezplatné. Prevádzkovatelia následne z rozličných dôvodov požadujú platbu a neustále ich obťažujú, vystavujú stresu a dokonca sa vyhrážajú súdnym konaním tým, ktorí nezaplatia. Ak chceme zabrániť ďalšej klamlivej reklame, je nevyhnutné preskúmať, či členské štáty účinne uplatňujú príslušné právne predpisy Únie, a v prípade potreby by mal byť predložený nový návrh na zmenu a doplnenie príslušných právnych predpisov Únie s cieľom vyriešiť súčasný problém. Teraz je najdôležitejšie ukázať podnikom, ktoré majú problémy, že ich vážnu situáciu nielen chápeme, ale že majú aj našu plnú podporu. Zároveň je nevyhnutné nariadiť klamlivým adresárovým spoločnostiam, aby ukončili svoju činnosť a upustili od úmyselne klamlivých obchodných činností, pretože sú v rozpore s duchom politiky Únie v oblasti hospodárskej súťaže.
