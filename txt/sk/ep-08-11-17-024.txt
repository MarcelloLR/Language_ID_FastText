<CHAPTER ID="024">
Fond solidarity Európskej únie: prekážky v jeho reforme (rozprava) 
<SPEAKER ID="172" NAME="Predsedajúci">
Nasledujúcim bodom programu je rozprava o otázke na ústne zodpovedanie o Fonde solidarity Európskej únie: prekážky v jeho reforme, ktorú Komisii položil pán Gerardo Galeote Quecedo v mene Výboru pre regionálny rozvoj - B6-0472/2008).
<SPEAKER ID="173" NAME="Gerardo Galeote" LANGUAGE="ES">
Vážený pán predsedajúci, pán komisár, dámy a páni, opäť sa v rozprave na plenárnom zasadnutí venujeme reforme Fondu solidarity Európskej únie, ktorého cieľom, ako všetci vieme, je zmierňovať škody spôsobené veľkými prírodnými katastrofami na území Únie.
<P>
Ukázalo sa veľmi rýchlo, že tento fond je neúčinný pri plnení svojich cieľov a v dôsledku toho Európska komisia predložila v roku 2005 návrh pozmeňujúci nariadenie, ktoré upravuje tento nástroj solidarity. Cieľ spočíval nielen v skvalitnení jeho fungovania, ale aj v zlepšení prístupu k nemu a v rozšírení možností jeho uplatnenia v prípade veľkej prírodnej katastrofy.
<P>
Je možné ľahko dokázať, že Európsky parlament pracoval na tomto návrhu pohotovo a intenzívne. Naša inštitúcia teda ukončila jeho prvé čítanie v máji roku 2006. V tom čase sme si všetci mysleli a boli sme presvedčení, že Rada bude postupovať rovnako vzhľadom na to, že to bolo nariadenie v rámci spolurozhodovacieho postupu. Teraz však všetci vieme, že to tak nebolo. Na rozdiel od očakávaní Rada uvedený postup pozastavila z dôvodu svojej nečinnosti.
<P>
V tomto období postihli Európsku úniu okrem veľkých záplav aj veľké požiare, ktoré v niektorých prípadoch spôsobili smrť a vážne suchá. Rada však zostala ľahostajná. Návrh na zlepšenie nariadenia je stále predložený na stole Rady aj napriek výzvam európskych inštitúcií a sociálnych síl.
<P>
Dnes chceme opäť vyzvať Radu, aby konala, a pripomenúť jej, že úprava uvedeného nariadenia nebude vyžadovať z rozpočtu Spoločenstva ani jedno euro navyše. Naše požiadavky nemajú finančné dôsledky a sú zamerané výlučne na odstránenie problémov súvisiacich s fungovaním, ktoré vznikli po vytvorení tohto nástroja solidarity.
<P>
Chceme jednoducho zlepšiť jeho fungovanie a zvýšiť jeho pohotovosť v súlade so zásadou subsidiarity. Vzhľadom na súčasný stav tohto nástroja si uvedomujeme, že prístup k nemu je veľmi zložitý, obmedzený a strnulý. Nanešťastie sme boli svedkami tejto skutočnosti počas viac než siedmich rokov jeho fungovania.
<P>
Chcem sa preto spýtať, či táto neschopnosť delegácií, ktoré tvoria Radu, zaujať spoločnú pozíciu má skutočný dôvod a či nás niekto môže informovať, kto a aké argumenty bránia reforme tohto nariadenia. Boli by sme radi, keby Európska komisia pokračovala v reforme tohto fondu, oznámila nám, aké opatrenia plánuje prijať, a jasne stanovila možné alternatívy, ktoré zvažuje s cieľom pomôcť pri riešení tejto otázky. Ak Komisia naozaj má nejaké alternatívy, radi by sme, samozrejme, boli informovaní o ich podobe a časovom horizonte ich uskutočnenia.
<P>
Som presvedčený, že je vhodné pripomenúť prítomným, najmä francúzskemu predsedníctvu, že tento nástroj bol vytvorený s chvályhodným poslaním: pohotovo, primerane a viditeľne ukázať solidaritu Únie s jej občanmi.
<P>
Pán predsedajúci, na záver chcem ešte raz vyzvať, tentoraz osobitne francúzske predsedníctvo, v súvislosti s otázkou, ktorá úzko súvisí s predmetom rozpravy. Ide o vytvorenie Európskej jednotky civilnej ochrany, v súvislosti s ktorou, ako všetci vieme, pán Michel Barnier, bývalý komisár, predložil v roku 2006 Európskej rade správu.
<P>
Blížim sa k záveru. Fond bol vytvorený najmä ako symbolický prejav solidarity medzi Európskou úniou a jej občanmi. Moja posledná prosba sa týka toho, že ak sa nám po takom dlhom čase a toľkom úsilí podarí zaviesť uvedený fond do prevádzky na akejkoľvek úrovni, naša prvá myšlienka a prvý krok by mali byť určené tým, ktorí zahynuli v týchto katastrofách v Európskej únii.
<SPEAKER ID="174" NAME="Danuta Hübner">
členka Komisie. - Vážený pán predsedajúci, rada by som poďakovala Európskemu parlamentu, najmä členom Výboru pre regionálny rozvoj, za ich neustály záujem o Fond solidarity a jeho podporu.
<P>
Je to dôležitý nástroj na podporu strategického cieľa solidarity Európskej únie. Od svojho vzniku v roku 2002 bolo prijatých 61 žiadostí a Fond zasahoval v 33 prípadoch v 20 rôznych krajinách. Celková suma vyčlenených finančných prostriedkov dosahuje výšku 1 523 miliónov EUR. Podľa poslednej osobitnej správy Dvora audítorov je Fond riadený správnym spôsobom a poskytuje rýchlu, účinnú a flexibilnú pomoc.
<P>
Má však svoje obmedzenia. Prahová hodnota pre mobilizáciu Fondu solidarity Európskej únie je mimoriadne vysoká. V dôsledku toho nie je veľmi dobre vybavený na určité druhy katastrof, ktorých dôsledkom bývajú oprávnené výdavky, ako napríklad v prípade lesných požiarov, a viac než dve tretiny predložených žiadostí o pomoc Fondu bolo založených na výnimke pre takzvané "výnimočné regionálne katastrofy".
<P>
Navyše, aj so všetkými existujúcimi nástrojmi Spoločenstva je mimoriadne zložité, alebo dokonca nemožné, aby sme reagovali na človekom spôsobené katastrofy. Ukázalo sa to v prípade priemyselných havárií, akou bol únik ropy z tankeru Prestige, alebo teroristických činov, ako napríklad madridský bombový útok v marci 2004. Podobne nie je možné v súčasnosti poskytnúť pomoc z Fondu solidarity Európskej únie v prípade vážnej krízy týkajúcej sa zdravia verejnosti.
<P>
Z uvedených dôvodov Komisia prijala v apríli roku 2005 návrh na revíziu nariadenia. Napriek spoločnému úsiliu jednotlivých predsedníctiev od roku 2005 Rada doteraz nebola schopná dosiahnuť dohodu v súvislosti s uvedeným návrhom. Jedným z dôvodov je predpoklad veľkej väčšiny členských štátov, že Fond funguje v rámci súčasného systému veľmi dobre a nepovažujú za potrebné alebo vhodné ho rozšíriť tak, aby sa vzťahoval na dodatočné situácie. Obávajú sa najmä rozpočtových dôsledkov tohto rozšírenia.
<P>
Rada oficiálne nespresnila stanovisko každého členského štátu, hoci stanoviská Rady sú podporované takmer jednohlasne. Okrem toho neboli uvedené oblasti, v ktorých možno dosiahnuť kompromis s cieľom dospieť k dohode v súvislosti s návrhom Komisie.
<P>
Komisia je naďalej presvedčená, že je potrebné uskutočniť revíziu nariadenia o Fonde solidarity a zvýšiť tak schopnosť Únie rýchlo reagovať v prípade veľkých katastrof, na ktoré sa Fond v súčasnosti nevzťahuje. Prijme preto správu, aby zvážila šesť rokov využívania Fondu solidarity a stanovila jeho obmedzenia a ďalší priestor na zlepšenie. Dúfame, že správa opäť vyvolá v Rade a Európskom parlamente diskusie o revízii platného nariadenia o Fonde solidarity. Správa by mala byť pripravená koncom prvého štvrťroka roku 2009.
<P>
Pokiaľ ide o civilnú ochranu, Komisia začala označovať nedostatky v rámci potenciálu na zásah civilnej ochrany na základe scenárov veľkých katastrof a posudzovať možnosti odstránenia označených nedostatkov. V tejto súvislosti Komisia s členskými štátmi preskúma inovatívne opatrenia na posilnenie celkovej schopnosti EÚ reagovať na katastrofy v rámci pilotného projektu a prípravnej akcie zahrnutej v rozpočte na rok 2008.
<P>
Na základe tohto úsilia Komisia možno navrhne odstránenie nedostatkov prostredníctvom rozvoja útvarov civilnej ochrany, ktoré budú kedykoľvek k dispozícii na rozmiestnenie, alebo prostredníctvom dodatočných rezerv určených na doplnenie zásahov členských štátov pri veľkých katastrofách vrátane zásahov pri hasení plošných požiarov.
<SPEAKER ID="175" NAME="Rolf Berend">
v mene skupiny PPE-DE. - (DE) Vážený pán predsedajúci, pani komisárka, dámy a páni, chcel by som vystúpiť ako spravodajca za Sociálny fond, Fond solidarity z roku 2002 a jeho rozšírenú a zdokonalenú podobu z roku 2006.
<P>
Táto správa, ktorú Európsky parlament prijal veľkou väčšinou, je bez reakcie predložená už viac než dva roky, pretože postup sa zastavil v Rade aj napriek tomu, že občania čoraz intenzívnejšie žiadajú o prejav európskej solidarity v súvislosti s čoraz častejším výskytom prírodných katastrof. Fond solidarity, ktorý bol narýchlo vytvorený po zničujúcich záplavách v roku 2002 s cieľom poskytnúť naliehavú pomoc, bol nástrojom, ktorý sľuboval okamžitú pomoc v prípade katastrofy. Odvtedy sa však ukázalo, ako ste, pani komisárka, úplne správne poznamenali, že je mimoriadne náročné, ak nie priamo nemožné, aby v súčasnosti dostupný nástroj náležite reagoval na rozsiahle krízy na úrovni EÚ.
<P>
Súčasná prahová hodnota pre mobilizáciu Fondu je navyše, ako ste povedali, pani Hübnerová, mimoriadne vysoká, čo znamená, že výnimky začínajú byť nemožné. Revidovaná podoba Fondu na zmierňovanie následkov prírodných katastrof je však jasnou odpoveďou na túto otázku. Európsky parlament sa preto domnieva, že je ešte oveľa dôležitejšie, aby bol tento účinný nástroj sprístupnený pre ľudí postihnutých katastrofou. Z toho zas vyplýva nasledujúca otázka: prečo nemôže Rada dospieť k spoločnej pozícii v otázke, ktorá je životne dôležitá pre poškodených občanov Európskej únie? Ktoré členské štáty podporujú zdokonalené znenie Zmluvy a ktoré ho odmietajú? V Komisii ste naznačili, že výsledok by sme mohli dosiahnuť začiatkom roka 2009. Dúfame, že to tak bude, ale chceme tiež ešte raz vyvinúť tlak, pretože nikto nemôže jednoducho prehliadať hlasovanie tohto Parlamentu tak, ako to predtým robili rôzne predsedníctva.
<SPEAKER ID="176" NAME="Iratxe García Pérez" LANGUAGE="ES">
Vážený pán predsedajúci, pani komisárka, ako uviedli naši kolegovia poslanci, v roku 2006 sme v tomto Parlamente rokovali o úpravách nariadenia o Fonde solidarity s cieľom prispôsobiť ho tak, aby sa mohol stať rýchlym a účinným nástrojom reakcie. Táto otázka je dnes ešte stále predmetom rozpravy.
<P>
Nebolo jednoduché dosiahnuť veľmi širokú dohodu, ku ktorej sme dospeli v tomto Parlamente vzhľadom na to, že rôzne politické skupiny a niektoré krajiny vystúpili s veľmi odlišnými predstavami o úprave tohto nariadenia.
<P>
Domnievam sa však, že všetci sme vynaložili veľké úsilie s cieľom dosiahnuť dohodu a umožniť zmenu a doplnenie uvedeného nariadenia. Myslím, že Parlament poslúžil ako príklad toho, čo sa máme všetci v súčasnosti pokúsiť dosiahnuť: konsenzuálnu úpravu nariadenia.
<P>
Európska komisia musí vynaložiť všetko možné úsilie na podporu tejto dohody a na dosiahnutie stanoveného cieľa. Mám radosť z dnešnej reakcie pani komisárky, ktorá sa vyjadrila, že bude vykonaná štúdia, aby sa stanovili ciele. Tieto ciele musíme stanoviť teraz vzhľadom na úpravu nariadenia a v neposlednom rade preto, aby sme mohli zabezpečiť budúcu dohodu s Radou.
<P>
Musíme zabezpečiť, aby sme prostredníctvom úpravy tohto nariadenia mohli rýchlo a účinne reagovať na katastrofy, na ktoré členské štáty nemôžu reagovať samy, tým že rozšírime oprávnenosť zakročiť v prípade priemyselných katastrof, teroristických činov a mimoriadnych udalostí v oblasti verejného zdravia, nezabúdajúc na také dôležité situácie ako závažné suchá, ktoré sa vyskytujú čoraz častejšie najmä v niektorých oblastiach Stredomoria.
<P>
Okrem toho musíme dôrazne navrhovať zníženie prahovej hodnoty pre mobilizáciu Fondu z úrovne 3 000 miliónov EUR na úroveň 1 000 miliónov EUR spôsobených škôd, nezabúdajúc na regionálnu zložku. Tento nástroj musí reagovať formou finančnej pomoci na situácie mimoriadneho sucha, požiarov a záplav. V žiadnom prípade nesmieme zabúdať na obete, ktoré potrebujú okamžitú pomoc a podporu.
<P>
Fond solidarity je politický nástroj na riešenie problémov. Z tohto dôvodu musím opäť zdôrazniť potrebu vynaložiť všetko úsilie s cieľom dosiahnuť posun v tejto zásadnej záležitosti. Musíme však prijať zmeny, ktoré sú v súlade s dnešnou situáciou.
<SPEAKER ID="177" NAME="Jean Marie Beaupuy">
v mene skupiny ALDE. - (FR) Vážený pán predsedajúci, pani komisárka, kolegovia poslanci už uviedli niekoľko príkladov. Rád by som nadviazal na niektoré z nich a predstavil tak túto tému, pretože potrebujeme bojovať s prírodnými katastrofami. Kto si pamätá na udalosti spred sto rokov, keď v roku 1908 v Messine zomrelo 100 000 ľudí? Každý si zrejme pamätá udalosti v Černobyli. V posledných takmer 10 rokoch však došlo k búrkam a stroskotaniam lodí v roku 1999 a záplavám v strednej Európe, o ktorých sa práve hovorilo. Nemusíme spomínať udalosti z 11. septembra v New Yorku, teroristické útoky v marci 2004, problematické choroby, vírus chikungunya a podobné udalosti.
<P>
Nepoznáme druh alebo rozsah nasledujúcej katastrofy, ale sme si istí, že čoskoro k ďalšej opäť dôjde.
<P>
Keď nadíde ten čas, naši spoluobčania, ktorí boli 50 rokov svedkami budovania zdanlivo zjednotenej Európy, a niekoľko správ, o ktorých sme hlasovali tento týždeň, je toho dôkazom, sa na nás obrátia a položia rovnakú otázku, akú nám kladú v súvislosti so súčasnou finančnou krízou: Čo ste urobili?
<P>
V posledných týždňoch mohli niektorí z vás počuť vysvetlenie bývalého predsedu Medzinárodného menového fondu uvedené v predchádzajúcej správe z obdobia pred tromi alebo štyrmi rokmi: "V MMF sme sa vyjadrili, že nastane kríza, a vysvetlili sme, ako jej predísť."
<P>
Pani komisárka, dnes večer ste si teda prišli vypočuť naše slová a my dúfame, že nás vypočujete a ubezpečíte nás, že na rozdiel od udalostí v súvislosti so súčasnou finančnou krízou nebude Európa zaostávať, keď dôjde k prírodnej katastrofe.
<P>
Rád by som predložil dvojitý návrh. Najskôr návrh v súvislosti s druhom opatrenia, ktoré je potrebné prijať. Pani komisárka, vo svojich záverečných poznámkach ste sa odvolali na správu pána Michela Barniera.
<P>
Nemôžeme uskutočniť dve osobitné opatrenia, aj keď, rovnako ako každý z nás, konkrétne vo Výbore pre regionálny rozvoj, vy sama stále hovoríte, že potrebujeme integrované prístupy. Nemôžeme rozvíjať Fond solidarity na jednej strane a politiku prevencie na strane druhej. Tieto dve opatrenia by mali byť spojené nielen preto, aby presvedčili neslávne známych ministrov financií, ktorí nám vysvetľujú, že možno aj keby sme prispôsobili kritériá Fondu solidarity, ako ste tvrdili aj vy, stálo by to viac. Mali by čerpať inšpiráciu zo správy pána Barniera a pochopili by, že finančné prostriedky by sme ušetrili, keby sme súčasne uskutočnili politiku prevencie spojením opatrení a spojením predchádzania nešťastiam a prírodným katastrofám.
<P>
Preto je to nepochybne otázka nielen šetrenia finančných prostriedkov a predchádzania katastrofám, ale predovšetkým záchrany ľudských životov. V tom spočíva skutočná priorita.
<P>
Z tohto dôvodu vás, pani komisárka, spolu so všetkými kolegami poslancami naliehavo žiadame, aby ste vynaložili čo najväčšie úsilie a zabezpečili, že po skončení francúzskeho predsedníctva a počas českého predsedníctva získate skutočnú záruku zo strany švédskeho predsedníctva, že akčný plán sa nebude len skúmať, ale sa aj uskutoční.
<P>
Spoliehame sa na vaše odhodlanie. Potrebujeme ho. Viete, že Parlament vás podporuje. Dnes večer sme to vyjadrili nahlas a zreteľne. Teraz budeme rok netrpezlivo čakať na výsledky.
<SPEAKER ID="178" NAME="Elisabeth Schroedter" LANGUAGE="DE">
Vážený pán predsedajúci, pani komisárka, dámy a páni, Rada nie je prítomná, ale je to inštitúcia, ktorá bráni ďalšiemu postupu v súvislosti so správou. Táto diskusia by preto mala byť adresovaná Rade. Kto v konečnom dôsledku predkladá žiadosti pri šírení požiarov alebo povodňových vôd? Sú to členské štáty. A pripájajú všetky druhy osobitných požiadaviek. Chcú štedrú pomoc, ktorá však nie je vždy využitá primeraným spôsobom. Nedávno k tomu došlo v Spojenom kráľovstve.
<P>
Rada by som však využila túto príležitosť a vyjadrila iné znepokojenie nad postupom Komisie. Pôvodne sa Komisia pod vedením pána Berniera intenzívne venovala oblasti prevencie, pretože chápala, že s prírodnými katastrofami možno v skutočnosti bojovať len prostredníctvom preventívnych opatrení. V súčasnosti sa tomuto hľadisku nevenuje dostatočná pozornosť. Bola by som rada, keby Komisia vypracovala usmernenia pre uplatňovanie Fondu solidarity, ktoré budú skutočne zamerané na prevenciu.
<P>
Ešte raz by som rada upozornila, že Komisia už má možnosť klásť väčší dôraz na prevenciu, napríklad v rámci programu EFRR. Ako však v tejto súvislosti postupujú? Do tejto chvíle vykonala málo a na prevenciu výskytu prírodných katastrof sa vynaložili nízke investície. Žiadne investície neboli vynaložené na prírodné toky. Nedostatočne požadovala to, aby zalesňovanie zahŕňalo prirodzenú kombináciu druhov stromov, napríklad v Grécku, kde mimoriadne ľahko horia borovicové lesy.
<P>
Očakávam, že Komisia bude k súčasným žiadostiam pristupovať s väčším odhodlaním a že bude venovať pozornosť spôsobu vynakladania finančných prostriedkov a zabezpečí tak, aby sa katastrofy neopakovali. Ďalej očakávam, že umožní, aby investície boli vynakladané na plnenie cieľov, ktoré sú v súlade s prírodou. Nepostrehla som žiadne náznaky tohto záväzku, a Komisia musí preto niesť istú časť viny. Aj napriek tomu, že rozprávame o prírodných katastrofách, väčšinu z nich do veľkej miery spôsobuje človek. Dôvody spočívajú po prvé v neprimeranosti nášho boja proti zmene klímy a po druhé v ďalšej výstavbe na záplavových územiach a vo vysádzaní monokultúrnych lesov. V tejto súvislosti Komisia nesmie čakať, ale musí začať konať okamžite.
<SPEAKER ID="179" NAME="Pedro Guerreiro" LANGUAGE="PT">
V rozprave o úprave nariadenia o Fonde solidarity, ktorá sa uskutočnila 18. mája 2006 a ktorej sme sa aktívne zúčastnili predložením série návrhov, sme zdôraznili svoj nesúhlas so stanoviskom, ktoré prijala väčšina v Parlamente. Nesúhlasili sme predovšetkým s ustanovením v súčasnom nariadení, aby sa nezachovalo právo čerpať z Európskeho fondu solidarity pri oblastných katastrofách, ku ktorým dochádza najčastejšie. Nesúhlasili sme ani so zamietnutím možnosti intenzívnejšej finančnej pomoci pre kohézne krajiny a konvergenčné regióny. Nesúhlasili sme so znížením prahu pre mobilizáciu Fondu, takže práve krajiny Európskej únie s najvyšším hrubým domácim produktom budú z neho mať zjavne najväčší prospech.
<P>
V súlade so všetkým, čo sme do dnešného dňa vykonali, a okrem zmien a doplnení v uvedených otázkach, budeme pokračovať v boji o dosiahnutie inter alia týchto cieľov: uznania osobitnej povahy prírodných katastrof v oblasti Stredomoria; prispôsobenia Fondu solidarity, pokiaľ ide o časové obmedzenia (boli sme svedkami neodôvodniteľných a neprijateľných oneskorení pri jeho mobilizácii a poskytovaní finančných zdrojov Spoločenstva obetiam); prispôsobenia Fondu solidarity, pokiaľ ide o oprávnené opatrenia najmä v súvislosti s osobitnou povahou rôznych prírodných katastrof, akými sú suchá a požiare; zahrnutia, v rámci oprávnených opatrení, podpory opätovného zavedenia produktívnej činnosti v oblastiach postihnutých katastrofami a tiež činností na poskytnutie núdzového pozemného a leteckého zariadenia na boj s lesnými požiarmi.
<P>
V súvislosti so všetkými iniciatívami v oblasti civilnej ochrany sa domnievame, že prioritou by mala byť podpora prevencie a zvýšenie a koordinácia finančných zdrojov civilnej ochrany v každom členskom štáte.
<SPEAKER ID="180" NAME="Lambert van Nistelrooij" AFFILIATION="PPE-DE">
(NL) Vážený pán predsedajúci, pani komisárka, očakáva sa, že Európa bude aktívna. Občania v postihnutých oblastiach nemôžu pochopiť, prečo by malo trvať mesiace, kým Európa, zapletená vo vlastných postupoch, poskytne vysvetlenie.
<P>
Ako to prebieha? Niekde sa niečo stane a o niekoľko hodín to celé môžeme sledovať v televízii. Pristihneme sa pri pomyslení, že táto oblasť potrebuje našu pomoc a solidaritu. Nasleduje ohlušujúce ticho. Následne sa ocitáme medzi národným štátom a európskymi úradmi. Frustrujúce je, že v tomto štádiu chýba akákoľvek komunikácia. Uviazla v Rade a k posunu nedošlo posledné dva roky. Mali by sme sa však usilovať zistiť dôvod tohto prerušenia komunikácie a vypočuť si alternatívy. Uvedená otázka má veľký význam. Čoskoro, o šesť mesiacov, skončí volebné obdobie Parlamentu. Po zostavení nového Parlamentu sa bude očakávať, že odovzdáme dokumentáciu o tejto problematike. Bez toho, aby sme splnili naše ciele, a s dôkladnými návrhmi na stole.
<P>
Francúzske predsedníctvo sa zaoberá všetkými otázkami okrem tejto dokumentácie. V tejto oblasti sa nič nevykonalo a my by sme veľmi radi poznali dôvod. Rád by som však zablahoželal Európskej komisii. Pani Hübnerová a jej kolegovia v tejto oblasti nepochybne dosiahli pokrok a malo by byť možné, aby sme spoločnými silami úplne odstránili spomínanú prekážku. V tejto hre na mačku a myš musíme povedať, že Rada a francúzske predsedníctvo ju prehrali.
<SPEAKER ID="181" NAME="Wolfgang Bulfon" AFFILIATION="PSE">
(DE) Vážený pán predsedajúci, kedy občania potrebujú solidaritu zo strany Európy? Kedy členské štáty potrebujú solidaritu Európskej únie? V prvom rade, samozrejme, v prípade katastrofy. Presne takto znie otázka, ktorú som položil na jar tohto roka v súvislosti s hlasovaním o štvrtej správe o súdržnosti.
<P>
Vážený pán predsedajúci, dnes rokujeme o revízii Fondu solidarity, aby sme sa lepšie pripravili na budúce úlohy a umožnili poskytnúť okamžitú a účinnú pomoc. Na základe svojich uznesení sú Komisia a Parlament zajedno v súvislosti s cieľmi tejto legislatívnej iniciatívy. V júli tohto roka som sa spýtal Komisie na to, v akom štádiu je tento postup. Informovala ma, že, na rozdiel od Parlamentu, nevidí v súčasnosti dôvod na uskutočnenie iniciatívy. Vzhľadom na to, že bývalý francúzsky komisár a minister zdôraznil vo svojej správe potrebu revízie, postoju Rady nerozumiem. Preto som nemohol žiadať o lepšieho predsedu výboru, než je pán Galeote, ktorý nie je ochotný tolerovať prehliadanie rozhodnutí Parlamentu. Rád by som mu poďakoval najmä za tento prístup. Chcel by som vyzvať francúzske predsedníctvo, aby okamžite prehodnotilo svoj postoj k občanom Európy.
<SPEAKER ID="182" NAME="Agnes Schierhuber" AFFILIATION="PPE-DE">
(DE) Vážený pán predsedajúci, je najvyšší čas. Zároveň by som chcela čo najsrdečnejšie poďakovať pánovi spravodajcovi.
<P>
Domnievam sa, že toto je jedna zo zásadných otázok, ktorá drží Európu vcelku. Okrem toho je to otázka solidarity. Je najvyšší čas, aby členské štáty začali v tejto oblasti konať. EÚ musí poskytnúť finančnú podporu organizáciám, ktoré nám pomáhajú v krízových situáciách. V posledných rokoch postihli prírodné katastrofy mnoho členských štátov. Mám na mysli lesné požiare, ku ktorým opakovane dochádza v Grécku vrátane tých z minulého roka, a záplavy v strednej Európe v roku 2002, ktoré tiež hlboko zasiahli Rakúsko.
<P>
Katastrofy tohto druhu podkopávajú hospodársky život občanov. Pán predsedajúci, v takýchto situáciách sú potrebné mimoriadne zdroje, pretože nejde len o núdzovú pomoc, ale aj o prestavbu po stáročia budovanej infraštruktúry. Členské štáty samy osebe nemajú tieto zdroje. Nemali by sme zabúdať, že niektoré štáty sú, nanešťastie, náchylnejšie na tieto katastrofy. V tejto chvíli mám opäť na mysli Rakúsko. Občania Rakúska stále so značnou vďačnosťou spomínajú na okamžitú pomoc EÚ. Fond solidarity EÚ by mal pomáhať nielen pri financovaní rekonštrukcie, ale mal by aj podporovať pohotovostné organizácie. Činnosť dobrovoľníckeho požiarneho zboru, Červeného kríža a iných dobrovoľníckych organizácií je neoceniteľná. Je nepredstaviteľné, koľko by stálo to, keby tieto služby neboli poskytované na dobrovoľníckom základe. Uvedené organizácie vždy pomáhajú v núdzových situáciách a sú nevyhnutnou súčasťou sociálnej štruktúry vo vidieckych oblastiach.
<P>
Naliehavo preto potrebujeme prijať opatrenia zamerané na zachovanie a rozširovanie týchto štruktúr pomoci. Dúfam, že v Parlamente čoskoro dosiahneme dohodu, aby sme nemuseli ľutovať, keď dôjde k ďalšej katastrofe a my nebudeme môcť konať dostatočne rýchlo.
<SPEAKER ID="183" NAME="Evgeni Kirilov" AFFILIATION="PSE">
(BG) Ako uviedol pán spravodajca Galeote a niekoľko ďalších poslancov, Fond solidarity je potrebný nástroj. Jeho účelom, ktorý je obsiahnutý aj v jeho názve, je spĺňať jednu z najdôležitejších zásad Európskej únie, zásadu solidarity medzi členskými štátmi. V období využívania Fondu došlo k prehliadaniu a neplneniu úloh. Preto je potrebné uskutočniť reformu s cieľom odstrániť uvedené nedostatky a reagovať na nebezpečenstvá, ktorým čelíme. Ako bolo uvedené, existuje mechanizmus reformy a Európsky parlament uviedol svoje stanovisko. Je dôležité objasniť všetky prípadné problémy, s ktorými sa Fond môže stretnúť, aby sa stal naozaj účinným nástrojom a aby ľudia videli, že sa niečo deje. Nikto nepotrebuje zbytočný nástroj, ktorý síce má potenciál na využitie, ale ktorý v skutočnosti sotva funguje. Zároveň si jasne povedzme, že najväčší účinok dosiahneme okamžitou reakciou. Sme stále veľmi vzdialení od vytvorenia účinného systému. Menšie členské štáty nemajú zdroje väčších štátov a o spolupráci a koordinácii na európskej úrovni môžeme iba snívať. Ako však bolo uvedené, neznamená to vždy nevyhnutne väčšiu hotovosť.
<P>
V lete tohto roka došlo v našej krajine, Bulharsku, k obrovskému požiaru v Rilských horách, najmalebnejších a najneprístupnejších horách v krajine. Požiar sme zvládli vďaka francúzskym protipožiarnym vrtuľníkom, za čo im srdečne ďakujeme. Riadenie a koordinácia operácie však trvala veľmi dlho. Občania Európskej únie netrpezlivo čakajú na účinné rozhodnutia a nie nevyhnutne na vysoké sumy v rámci financovania. Účinné rozhodnutia, ktoré, ako uviedol pán Beaupuy, by nám dokonca mohli ušetriť peniaze.
<SPEAKER ID="184" NAME="James Nicholson" AFFILIATION="PPE-DE">
Vážený pán predsedajúci, všetci si uvedomujeme, že súvislosti a pôvod vzniku Fondu solidarity EÚ spočívajú v ničivých povodniach v strednej a východnej Európe v roku 2002. Nevyhnutnosť jeho existencie bola posilnená ďalšími prírodnými katastrofami, napríklad lesnými požiarmi v Grécku. Na základe nedávnych povodní v mojom vlastnom volebnom obvode, v Severnom Írsku, som si uvedomil jeho zásadný význam.
<P>
Napriek širokej podpore a zanieteniu pre Fond, ktoré vyjadrili Parlament, Komisia a občania EÚ, neochota Rady spolupracovať bráni jeho úplnému uplatňovaniu. Európska únia chce rozhodne poskytovať pomoc členským štátom postihnutým prírodnou katastrofou. Aby bola táto pomoc účinná, musí sa poskytovať rýchlym a uváženým spôsobom. Rada však v súčasnosti kladie do cesty prekážky, ktoré bránia plynulému fungovaniu Fondu. Som preto rád, že predloženie tejto otázky na ústne zodpovedanie a jej naliehavosť je záležitosťou, ktorú výbor zdôrazňuje.
<P>
Okrem toho by som rád zdôraznil časť otázky, ktorú položil výbor. Pýtal sa v nej na to, ktoré členské štáty nesúhlasia s existenciu Fondu, a na uvedenie dôvodov. Fond solidarity je mimoriadne dôležitý mechanizmus, ktorý má mať Európska únia k dispozícii. Problémy s jeho uplatňovaním však trvajú príliš dlho a podľa môjho názoru je potrebné túto záležitosť čo najskôr vyriešiť.
<P>
Nezáleží na tom, či ide o povodne alebo lesné požiare, keď majú ľudia problémy, potrebujú pomoc a podporu. Vyžadujú predovšetkým finančnú podporu, a to vopred a okamžite. Nie tak, ako funguje súčasný systém, ktorý potreboval mesiace a roky a bol úplne pohltený v byrokracii. Ak naozaj chcete vykonať niečo pozitívne, urobte toto a tento krok vzbudí viac dôvery v Európu než ktorýkoľvek z vašich návrhov alebo všetky z nich dohromady.
<P>
Toto chcem Rade povedať veľmi jednoznačne. Rada nesúhlasila, pretože, podľa môjho názoru, a je to iba môj názor, nechce Parlament, a najmä nechce poslancov tohto Parlamentu v miestnom regióne, v ktorom zohrávame dôležitejšiu úlohu než vy, Komisia, alebo oni, Rada. Pretože, ak sa niečo stane, občania sa obracajú na poslancov. Neobrátia sa na Komisiu, neobrátia sa na Radu. Ani vás nepoznajú. Ste nedotknuteľný, anonymný, byrokratický úrad v Bruseli. Takže sú to poslanci, nepopierajme to, my, Parlament, sme ľudia, ktorí žijú celý čas mimo inštitúcie s ľuďmi, a my potrebujeme túto podporu. V živote som ešte nepočul také chabé výhovorky. Nastal čas dokončiť, čo sme začali.
<SPEAKER ID="185" NAME="Stavros Arnaoutakis" AFFILIATION="PSE">
(EL) Vážený pán predsedajúci, pani komisárka, zvyčajne tvrdíme, že sme Únia, ktorej základnou zásadou je solidarita. Dnes naši občania potrebujú Úniu, ktorá môže uplatniť túto zásadu v praxi. Potrebujú činy, nie iba slová. Dnes vyzývame Radu, aby vzala do úvahy očakávania občanov a ukázala, že vie priložiť ruku k dielu v súvislosti s Fondom solidarity.
<P>
Všetci z nás máme vo svojich krajinách skúsenosti s dôsledkami často sa vyskytujúcich prírodných katastrof. Všetci sme boli svedkami zúfalstva našich spoluobčanov, ktorých postihla katastrofa, a všetci vieme a chápeme, aké dôležité je, aby títo občania cítili, že Európska únia stojí po ich boku. V máji roku 2006 prijal Európsky parlament plán Európskej komisie na nový Fond solidarity. Na nový, rýchlejší, pružnejší a účinnejší Fond, ktorý plánovala zaviesť v období rokov 2007 až 2013. Tento plán však doteraz zapadá prachom na pracovnom stole Rady.
<P>
Úprimne povedané, nerozumiem tomu, ako je možné, že máme taký kvalitný nástroj a stále ho nemôžeme zaviesť. V súčasnosti potrebuje Európska únia nový Fond solidarity viac než kedykoľvek predtým.
<SPEAKER ID="186" NAME="Oldřich Vlasák" AFFILIATION="PPE-DE">
(CS) Vážený pán predsedajúci, pani komisárka, dámy a páni, ako člen Výboru regiónov som mal príležitosť na vlastné oči vidieť lesy zničené víchricou vo Vysokých Tatrách na Slovensku, požiare v Portugalsku a povodne v Českej republike. V rozhovoroch s miestnymi obyvateľmi som si v plnej miere uvedomil, nakoľko intenzívne bolo využitie európskych fondov na opravu škôd a obnovu Tatranského národného parku vnímané ako konkrétny prejav európskej solidarity. Fond solidarity je schopný v určitých krízových situáciách pomáhať jednotlivým štátom a posilňuje tak povedomie o európskej spolupatričnosti. Vlastné administratívne riadenie tohto fondu nie je, nanešťastie, veľmi účinné, takže pomoc často prichádza s niekoľkomesačným oneskorením. Z toho dôvodu sa Európsky parlament dlho snaží o zmenu právneho rámca, aby právo lepšie zohľadňovalo nové potreby pri využívaní týchto finančných zdrojov a umožňovalo poskytnúť rýchlu a účinnú pomoc v kratšom časovom období.
<P>
Vzhľadom na zmeny klímy možno na našom starom kontinente očakávať častejší výskyt katastrof v podobe povodní, súch, víchric a požiarov. Pribúdajú aj nové hrozby v podobe teroristických útokov a zdravotných pandémií. Jednotlivé štáty sa v skutočnosti snažia spolupracovať na bilaterálnom základe a uskutočňujú spoločné cvičenia a zásahy svojich núdzových služieb. Týmto spôsobom nepriamo podporujú niektoré predstavy o civilnej ochrane, ktoré načrtol pán Michel Barnier v roku 2006. V tejto diskusii musíme, nanešťastie, ešte pokračovať.
<P>
Dámy a páni, rýchle reakcie, účinnejšie využívanie Fondu solidarity a medzinárodná spolupráca pri prevencii a bojoch proti dôsledkom katastrof sú veľmi horúce témy, najmä pred blížiacimi sa európskymi voľbami. Úplne preto rozumiem predloženým otázkam a vyzývam Európsku komisiu a Radu, aby situáciu rýchlo vyriešili.
<SPEAKER ID="187" NAME="Gábor Harangozó" AFFILIATION="PSE">
(HU) Veľmi pekne vám ďakujem, pán predsedajúci. Vážená pani komisárka, dámy a páni, Európske spoločenstvo vytvorilo Fond solidarity s cieľom umožniť rýchlu, účinnú a pružnú reakciu v núdzových a naliehavých prípadoch. Nemôžeme však tvrdiť, že rýchlosť a účinnosť charakterizujú postup Rady v súvislosti s formulovaním spoločného stanoviska.
<P>
Najväčšie prírodné katastrofy však, nanešťastie, nečakajú na formuláciu spoločného stanoviska. Napriek pozitívnym výsledkom dosiahnutým od vzniku Fondu solidarity je nevyhnutné uskutočniť ďalšie zlepšenia, aby bolo možné poskytovať pomoc rýchlejšie a účinnejšie tým, ktorí ju potrebujú. Čelíme obrovským výzvam a z toho dôvodu nemôžem pochopiť, prečo plynú roky bez toho, aby Rada prijala akékoľvek rozhodnutie. Naši občania to pochopia ešte ťažšie než ja.
<P>
Nesmieme umožniť ďalšie oneskorenie. Musíme sa snažiť viesť rozpravu, ktorá prináša výsledky, a čo najskôr dosiahnuť dohodu s cieľom vyriešiť problémy, ktoré prichádzajú so stále častejšími prírodnými katastrofami. Ďakujem vám za pozornosť.
<SPEAKER ID="188" NAME="Rumiana Jeleva" AFFILIATION="PPE-DE">
(BG) V posledných rokoch sme museli čeliť rastúcemu počtu katastrof, prírodných a tých, ktoré spôsobil človek. Tieto katastrofy priniesli nielen vážne finančné straty, ale, nanešťastie, aj straty na ľudských životoch. V niekoľkých posledných rokoch sme sa v Bulharsku museli zaoberať povodňami, suchami a lesnými požiarmi. Minulý víkend došlo v Bulharsku k zemetraseniu, ktoré, našťastie, nebolo veľmi intenzívne. Aj napriek malej úteche sa tým potvrdzuje nevyhnutnosť existencie účinného Fondu solidarity EÚ.
<P>
Rada by som upozornila na to, že nie sme jedinou krajinou Európy, ktorú postihujú podobné katastrofy. Napríklad susedné Grécko muselo v roku 2007 čeliť zničujúcim lesným požiarom. Znamená to, že sa musíme viac snažiť, aby sme mohli odstraňovať dôsledky týchto katastrof. Je jasné, že potrebujeme prijať zmeny nariadení, aby sme mohli poskytnúť pružnejší nástroj. Ako v závere svojej správy v roku 2006 správne uviedol pán Berend, musíme urýchliť poskytovanie pomoci a znížiť množstvo byrokracie. Musíme zabezpečiť, aby sa pomoc dostala k občanom vtedy, keď ju potrebujú, a nie o niekoľko dní alebo dokonca týždňov neskôr. Z tohto dôvodu vítam zníženie prahu a zavedenie nových, okamžitých platieb, ktoré sú prejavom skutočnej solidarity. Ďalším veľmi dôležitým hľadiskom je to, že nový, revidovaný návrh sa vzťahuje aj na priemyselné katastrofy. Ak by napríklad v Bulharsku došlo k výbuchu ropovodu alebo k nehode lode, pomoc z Fondu solidarity by sa vzťahovala aj na tieto katastrofy.
<P>
Na záver by som rada predložila predstavu financovania. Z dlhodobého hľadiska by sme mohli uvažovať nad finančnými nástrojmi, napríklad Fondom solidarity, využitím časti finančných prostriedkov, ktoré sa stratia v rámci pravidiel N+2 a N + 3. V tejto chvíli sa však musíme sústrediť na skutočnú zmenu, a preto naliehavo žiadam Komisiu a najmä Radu, aby podporili úpravu Fondu solidarity EÚ.
<SPEAKER ID="189" NAME="Emmanouil Angelakas" AFFILIATION="PPE-DE">
(EL) Vážený pán predsedajúci, pani komisárka, Fond solidarity je dôležitým nástrojom na vykonávanie sociálnej politiky v členských štátoch postihnutých prírodnými katastrofami. Je praktickým prejavom solidarity s európskymi občanmi zasiahnutými týmito katastrofami. Práve prostredníctvom týchto postupov vykonávame spravodlivosť a napĺňame predstavu aktívnej podpory, ktorú Európska únia poskytuje svojim občanom.
<P>
Významný prínos Fondu v boji proti veľkým katastrofám sa prejavil počas povodní v strednej Európe, zemetrasení v Taliansku a požiarov v Portugalsku a v mojej krajine, Grécku, v roku 2007. Spomínané udalosti sú dôkazom, že mnoho členských štátov využilo rozpočtové prostriedky Fondu. Zároveň, vzhľadom na súčasné nariadenie a existujúce finančné zdroje, Európska únia nemôže reagovať na ďalšie takéto krízy, ktoré nie sú spôsobené výlučne prírodou, ako napríklad priemyselné znečistenie, prípadná pandémia v Európe, suchá a podobne.
<P>
Navrhovaná reforma nariadenia sa týka širších požiadaviek, urýchľuje postupy, zavádza inovácie v podobe zálohových platieb a vo všeobecnosti prijíma praktické a pozitívne opatrenia. Vzhľadom na uvedené skutočnosti a na to, že Európsky parlament prijal návrh Komisie, nevidím dôvody a príčiny na oneskorenie schválenia tohto nariadenia.
<P>
Pani komisárka, jasná podpora našich stanovísk vo vašom dnešnom vystúpení pôsobí povzbudivo. Toto oneskorenie nie je v súlade s duchom solidarity, ktorým by sme sa mali riadiť. Rada nesie veľkú časť zodpovednosti a my dúfame, že bude reagovať na žiadosť Európskeho parlamentu a okamžite ju prijme aj napriek tomu, že dnes nie je prítomná.
<SPEAKER ID="190" NAME="Maria Petre" AFFILIATION="PPE-DE">
(RO) Vážený pán predsedajúci, pani komisárka, vážení kolegovia, najskôr by som chcela vyjadriť svoju radosť z toho, že konečne prebieha rozprava na túto tému. Dúfam, že v dnešnej rozprave dospejeme k výsledkom, ktoré nám už pani komisárka sľúbila. Všetci vieme, že súčasné postupy pre prístup k Fondu solidarity trvajú dlho. Navrhujem preto zmenu a doplnenie rozpočtu Únie.
<P>
Keď napríklad Rumunsko chcelo získať pomoc z Fondu solidarity po povodniach, ku ktorým došlo na prelome jari a leta v roku 2005, na finančné prostriedky muselo čakať takmer rok. V ustanovení nariadenia je uvedené, že žiadosť by sa mala predložiť najneskôr do desiatich týždňov od katastrofy a je potrebné uviesť celkovú výšku spôsobených škôd. Tým sa ľahšie klasifikuje druh katastrofy. V prípade povodní je napríklad pomerne zložité splniť uvedené požiadavky. Aby bolo možné podrobne vyčísliť škody, je potrebné úplne odviesť vodu zo zaplavených oblastí. Toto v žiadnom prípade nezávisí od národných inštitúcií a úradov. V rámci ďalšieho postupu Komisia overí splnenie podmienok, predovšetkým tých, ktoré súvisia s vážnou katastrofou. Tento postup si vyžaduje veľké množstvo času vrátane dodatočných informácií a vysvetlení. Napokon, po schválení zmeny a doplnenia rozpočtu Komisia pripraví a schváli rozhodnutia na poskytnutie dotácií. Posledný krok spočíva v prevode finančných prostriedkov, ktoré sa musia minúť najneskôr do jedného roka. V praxi to znamená, že tieto finančné prostriedky sú určené na pokrytie výdavkov, ktoré vyplatil prijímajúci štát po katastrofe. Na základe uvedených podmienok si všetci kladieme otázku, či toto je naozaj núdzová pomoc.
<P>
Rada by som na záver uviedla, že zamietnutie návrhu Komisie na úpravu nariadenia po rokovaní Pracovnej skupiny finančných poradcov bez konzultácie so skupinou pre "štruktúrované opatrenia", môže viesť k záveru, že ministri financií sa v skutočnosti nedohodli. Uvedený záver nám spôsobuje mnoho problémov, najmä v súčasnej zložitej situácii a tiež na úrovni členských štátov.
<SPEAKER ID="191" NAME="Mairead McGuinness" AFFILIATION="PPE-DE">
Vážený pán predsedajúci, niektoré najlepšie otázky sú kladené neskoro večer a toto je jedna z nich. Z dôvodu neprítomnosti Rady na tejto rozprave však pripomína "rozhovor medzi hluchými".
<P>
Sú dve slová, o ktorých v Európe veľmi často rozprávame. Jedným je "subsidiarita" a ďalším "solidarita". Význam subsidiarity spočíva v rešpektovaní členských štátov a ich práv. Význam solidarity odzrkadľuje, podľa môjho názoru, jednotnosť Európskej únie a našu vzájomnú podporu. Prečo teda spomínaný fond neplní túto úlohu? Jedným z nebezpečenstiev a jednou zo škôd v dôsledku jeho nefunkčnosti je naozaj to, že informujeme o dostupnosti financovania a následne ho neposkytneme, pretože systém je komplikovaný, byrokratický a veľmi nepružný na to, aby s ním spoločenstvá a jednotlivci pracovali.
<P>
Predpokladám, že tento stav súvisí v konečnom dôsledku s rozpočtom a peniazmi. Minulý týždeň som si veľmi pozorne vypočula poznámky pani komisárky zodpovednej za oblasť finančného plánovania a rozpočtu k rôznym témam, od spoločnej poľnohospodárskej politiky po ostatné otázky. Zaujala ma však najmä jej žiadosť o vytvorenie pružnejšieho rozpočtu, rozpočtu, ktorý by umožnil rýchlo reagovať na udalosti vo svete, a aby Európska únia nemusela udalosti naháňať.
<P>
Je mi ľúto, že nespomenula potrebu pružnej reakcie na udalosti v Európskej únii, pretože sa domnievam, že dnešná rozprava sa týka práve tejto témy. Pochádzam z krajiny, ktorá povedala Lisabonskej zmluve "nie" a v ktorej čoraz viac diskutujeme o úsilí priviesť občanov bližšie k Európskej únii. Najlepším spôsobom, ako to urobiť, je vidieť Európu v akcii, nie za rečníckym pultom. Obávam sa, že je príliš veľa informácií o záležitostiach v Európskej únii a príliš málo konkrétnych činov, kde by ľudia videli výsledky jej snahy.
<P>
Pozitívna správa znie, že dnes ráno bol v novinách uverejnený prieskum, podľa ktorého írska verejnosť možno zmení svoj názor na Lisabonskú zmluvu. Veľmi nerada by som zanechala v rokovacej sále dojem skľúčenosti.
<SPEAKER ID="192" NAME="Sérgio Marques" AFFILIATION="PPE-DE">
(PT) Vážený pán predsedajúci, pani komisárka, dámy a páni, otázka na ústne zodpovedanie, ktorú predložil Európskej komisii pán Gerardo Galeote v mene Výboru pre regionálny rozvoj, je odôvodnená a závažná. Mali by sa vysvetliť dôvody, pre ktoré Rada zastavila reformu Fondu solidarity vzhľadom na svoju neschopnosť dosiahnuť dohodu o spoločnej pozícii, ktorá by umožnila pokračovanie legislatívneho procesu.
<P>
Je zložité predpokladať dôvody pozície Rady, možno okrem finančných dôvodov. Nechce Rada dosiahnuť pohotovejšiu a rýchlejšiu reakciu v prípade prírodných katastrof? Nechce Rada, aby tento druh rýchlej reakcie bol dostupný v prípade iných druhov katastrof, ako napríklad závažných priemyselných katastrof, teroristických činov alebo ohrozenia verejného zdravia?
<P>
Jasná odpoveď na tieto otázky je nevyhnutná rovnako, ako je nevyhnutné objasniť názor Európskej komisie na tento stav a to, či zamýšľa prijať isté opatrenia, aby legislatívny proces pokračoval.
<P>
Hodnotu solidarity musíme v tejto oblasti zabezpečiť v plnej miere. Občania by naozaj nepochopili, keby sa tak nestalo.
<SPEAKER ID="193" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, občania často posudzujú Európsku úniu na základe činnosti tohto fondu. V posledných rokoch sme boli svedkami rastúceho počtu prírodných katastrof, ktoré boli čoraz intenzívnejšie. Stále viac počúvame o povodniach, suchách, požiaroch alebo búrkach v rôznych členských štátoch. Nie sú jedinými problémami. Potrebujeme umožniť poskytovanie pomoci pri udalostiach ako únik chemikálií, explózie, priemyselné požiare alebo nehody v jadrových elektrárňach.
<P>
Musíme byť pripravení aj na nové problémy, ako napríklad boj proti teroristickým útokom a odstraňovanie ich dôsledkov. Nemali by sme zabúdať ani na krízové situácie v súvislosti so zdravím našich občanov alebo s chorobami zvierat. V súvislosti so spomínanými hrozbami je pri riešení takýchto situácií obrovskou prekážkou cena liekov, vakcín a zariadenia. Fond musí byť pružný, aby mohol primerane a dôkladne reagovať na situácie. Postup žiadosti o pomoc sa musí tiež čo najviac zjednodušiť.
<SPEAKER ID="194" NAME="Mieczysław Edmund Janowski" AFFILIATION="UEN">
(PL) Vážený pán predsedajúci, pani komisárka Hübnerová sa dnes ocitá vo veľmi zložitej situácii. Musí odpovedať v mene Rady, ktorej predstavitelia nie sú prítomní. Počas dánskeho predsedníctva v roku 2002, keď došlo k náhlej povodni, sa Rada dokázala zmobilizovať a pripraviť potrebné podklady v priebehu niekoľkých týždňov. Dnes by sme z tejto stagnácie pri reforme Fondu solidarity mali obviňovať štyri predsedníctva. Tento fond potrebujeme. Pomoc z neho by nemala byť iba znakom našej solidarity, ale mala by byť rýchla a účinná s minimálnym byrokratickým zaťažením.
<P>
Som presvedčený, že dnes sa musíme venovať dvom otázkam. Jedna spočíva v tom, ako a kedy riadiť Fond solidarity, a druhá v tom, ako využiť ostatné finančné prostriedky z iných zdrojov, napríklad Kohézneho fondu, na činnosti súvisiace s dlhodobou prevenciou katastrof. Toto je však osobitná téma. Rád by som využil túto príležitosť a položil pani komisárke otázku. Raz sa rokovalo o otázke vytvorenia "nástroja rýchlej reakcie" a o pripravenosti na vážne katastrofy. V rozpočte bolo v tejto súvislosti vyčlenených približne 200 miliónov EUR. Neviem, v akom štádiu je tento projekt, ktorý sa tiež týka predmetu rokovania.
<SPEAKER ID="195" NAME="Rolf Berend" AFFILIATION="PPE-DE">
(DE) Vážený pán predsedajúci, je nezvyčajné opäť dostať slovo v rámci postupu "catch the eye", ale na konci rozpravy som chcel znova zdôrazniť kritiku, ktorá dnes večer odznela a ktorá vo väčšine prípadov nebola vôbec adresovaná Komisii.
<P>
Komisia nám neustále pomáhala pri vypracovávaní návrhov revízií tejto zmluvy a pri snahe zavádzať ich stála vždy na strane Parlamentu. Vinu nesie Rada a my sme chceli formulovať túto otázku, aby sme mohli vyjadriť svoju kritiku voči Rade. Jej neprítomnosť je prejavom pohŕdania Parlamentom a my by sme nemali takéto odmietanie tolerovať.
<P>
Pani Hübnerová, máte našu plnú podporu pri všetkých vašich rokovaniach s Radou zameraných na riešenie otázky revidovaného Fondu.
<SPEAKER ID="196" NAME="Danuta Hübner">
členka Komisie. - Vážený pán predsedajúci, chcem vám predložiť tri vysvetlenia. Nie je to fond solidarity pre núdzovú pomoc. Je to fond založený na úhrade osobitných nákladov na núdzové operácie po katastrofách, ktorý umožňuje návrat do bežných životných podmienok. Komisia navrhuje, Parlament a Rada rozhodujú.
<P>
Po druhé, v zmene a doplnení nariadenia navrhujeme zväčšiť rozsah, znížiť prah a zmeniť postup, ktorý osobitne pripúšťa možnosť zálohovej platby.
<P>
Po tretie, zoznam mojich intervencií a intervencií pána predsedu Barrosa v súvislosti so siedmimi predsedníctvami je veľmi dlhý. Má skoro dve strany a obsahuje všetky stretnutia a listy. Aj napriek tomu, že niektoré predsedníctva pôvodne prejavili pozitívny postoj, žiadnemu z nich sa v Rade nepodarilo dosiahnuť súhlas na zmenu a doplnenie nariadenia. Odmietla som stiahnuť návrh z Rady, pretože som dúfala, že na základe novej správy, ktorú ako Komisia vypracujeme a prijmeme začiatkom budúceho roka, sa uskutoční rozprava, ktorá nám umožní ďalej spracovať pozmeňujúce a doplňujúce návrhy. V súčasnosti možno tiež máme nové predstavy, možno máme širší rozsah pozmeňujúcich a doplňujúcich návrhov v súvislosti s týmto fondom. V tomto smere pevne dúfam, že sa zúčastníte na tejto rozprave a podporíte návrh Komisie.
<P>
V krátkosti k ďalšej otázke. Ide o otázku prevencie. Koncom tohto roka prijmeme oznámenie s názvom "Smerom ku komplexnému novému prístupu pri prevencii katastrof". Už sme dokončili dve prieskumné štúdie. Uzavreli sme aj konzultácie a v súčasnosti pripravujeme hodnotenie vplyvov. Pokiaľ ide o kohéznu politiku, myslím, že pán Janowski navrhoval jej zahrnutie v rámci preventívnych opatrení. Jednou z priorít tejto politiky sú preventívne opatrenia, najmä v oblasti životného prostredia.
<P>
Vážený pán predsedajúci, to je všetko. Dúfam, že budeme pokračovať v spolupráci, aby sme v tomto fonde dosiahli zmeny a doplnenia tak, aby mal väčší význam a bol citlivejší voči potrebám európskych občanov.
<SPEAKER ID="197" NAME="Predsedajúci">
Rozprava sa skončila.
<P>
Písomné vyhlásenia (článok 142)
<SPEAKER ID="198" NAME="Margie Sudre  " LANGUAGE="FR">
Pred vyše dvoma rokmi dosiahli Parlament a Komisia dohodu o rozšírení rozsahu Fondu solidarity, aby sa nevzťahoval len na prírodné katastrofy, ale aj na priemyselné nehody, teroristické útoky a závažné krízy verejného zdravia.
<P>
V dohode je uvedené, že mimoriadna pozornosť bude venovaná najvzdialenejším regiónom, dokonca aj keď nesplnia kritériá spôsobilosti v plnej miere, aby im bola v prípade neočakávaných udalostí poskytnutá núdzová pomoc.
<P>
Vzhľadom na to, že Rada nedokázala prijať rozhodnutie, uvedená reforma ešte stále nenadobudla účinnosť. Výsledkom je ďalšie oneskorenie prijatia spoločnej pozície.
<P>
Aj napriek tomu, že tento fond bol nedávno pripravený pomôcť Réunionu po cyklóne Gamede a Martiniku a Guadeloupe, v obidvoch prípadoch obetiam hurikánu Dean, v súvislosti s prijatím každej žiadosti sa spája neistota, pretože Rada neprijala rýchle rozhodnutie o tejto reforme.
<P>
Komisia by tiež mala preskúmať svoje návrhy, aby sa posilnili kapacity Únie v oblasti civilnej ochrany s cieľom využiť skúsenosti a geografickú polohu najvzdialenejších regiónov a zámorských krajín a území, ktoré sa chcú stať podpornými oblasťami v prípade zásahu mimo Európy.
<P>
Najvzdialenejšie regióny očakávajú v obidvoch uvedených otázkach smelú odpoveď EÚ, aby sa tým zaručila ich bezpečnosť.
