<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Na úvod by som chcel uviesť niekoľko informácií. Po prvé, v Európskej únii si dnes pripomíname Medzinárodný deň boja proti homofóbii. Presne pred 20 rokmi Svetová zdravotnícka organizácia vyňala homosexualitu z medzinárodnej klasifikácie chorôb. Európska únia bojuje proti diskriminácii na všetkých frontoch. To sa týka aj homofóbie. Povinnosť chrániť diskriminovaných je zakotvená v našich najdôležitejších právnych aktoch - v zmluve a v Charte základných práv, na ktorú sa zmluva odvoláva.
<P>
Po druhé, tento mesiac sme oslávili 60. výročie Schumanovej deklarácie a 8. a 9. mája sa v našom Parlamente v Bruseli a v Štrasburgu uskutočnili dni otvorených dverí. Návštevníci mali možnosť vidieť prácu Parlamentu a dozvedieť sa viac o našich každodenných aktivitách. Budovy Parlamentu boli otvorené pre všetkých občanov. Parlament v Bruseli a v Štrasburgu navštívilo celkovo vyše 33 000 občanov Európskej únie. V tejto rokovacej sále sa uskutočnilo aj stretnutie s 800 mladými ľuďmi zo všetkých krajín Európskej únie. Spolu so mnou sa ho zúčastnilo 11 poslancov Európskeho parlamentu. Rozprávali sme sa s nimi, sedeli sme spolu a diskutovali o záležitostiach týkajúcich sa Únie.
<P>
Tretia informácia. Minulý týždeň, v utorok 11. mája, som mal tú česť odovzdať Mládežnícku cenu Karola Veľkého v Aachene. Prvé miesto získal projekt z Nemecka s názvom "Vlak pre Európu". Na druhom mieste sa umiestnil projekt z Írska a tretie miesto získal projekt z Bulharska. Súťaže sa zúčastnili mladí ľudia zo všetkých krajín Únie. Nemecký projekt spojil zástupcov 21 európskych krajín a na návrhu a výrobe vlaku sa podieľalo 24 odborných škôl. Hlavná cena Karola Veľkého bola udelená 13. mája, dva dni po udelení mládežníckej ceny, tiež v Aachene, premiérovi Poľska Donaldovi Tuskovi.
<P>
Po štvrté, minulý týždeň som sa zúčastnil konferencie hovorcov parlamentov Európskej únie v Štokholme. Na tejto konferencii boli prítomní hovorcovia všetkých 40 národných parlamentov. Hovorili sme o budúcej spolupráci a aj o nadchádzajúcom belgickom predsedníctve. Konferenciu zorganizovali naši priatelia zo švédskeho parlamentu a taktiež zo španielskeho parlamentu, z krajiny, ktorá v súčasnosti predsedá Európskej únii. Okrem iného sa budú konať pravidelné stretnutia parlamentných výborov a spoločné zasadnutia európskych národných parlamentov.
<P>
Chcel by som vyjadriť aj svoje blahoželanie a gratuláciu. Dva členské štáty Európskej únie, Spojené kráľovstvo a Maďarsko, majú nové vlády. Želáme im stabilitu. V Európskej únii naliehavo potrebujeme stabilné vlády, ktoré okrem iného umožnia rýchle prijímanie rozhodnutí. V Európskej únii symbolizujeme metódu Spoločenstva, ale spolupráca s vládami má pre nás vzhľadom na účinnosť aktivít Európskej únie a ich efektívnosť vo vzťahu k občanom zásadný význam.
