<CHAPTER ID="021">
Harmonizované podmienky uvádzania stavebných výrobkov na trh (rozprava) 
<SPEAKER ID="494" NAME="Predsedajúci">
Ďalším bodom programu je správa pani Nerisovej v mene Výboru pre vnútorný trh a ochranu spotrebiteľa o návrhu nariadenia Európskeho parlamentu a Rady, ktorým sa stanovujú harmonizované podmienky uvádzania stavebných výrobkov na trh - C6-0203/2008 -.
<SPEAKER ID="495" NAME="Catherine Neris" LANGUAGE="FR">
Vážený pán predsedajúci, pán komisár, dámy a páni, dnes večer dokončujeme prvú fázu preskúmania návrhu Komisie o podmienkach uvádzania stavebných výrobkov na trh.
<P>
V tejto súvislosti by som chcela Komisii poďakovať za technickú podporu a chcela by som poďakovať aj všetkým tieňovým spravodajcom za pochopenie a ochotu zúčastniť sa na dialógu, ktorý nám umožnil postupne dosiahnuť rovnaké stanoviská a dohodu o hlavných bodoch tejto otázky.
<P>
Hoci je pravda, že úplne podporujeme ciele reformy, ktoré sa zameriavajú na zlepšenie fungovania trhu, zvýšenie dôveryhodnosti značky CE a zjednodušenie systému, a že máme nepochybný záujem mať spoločný technický jazyk, veľká väčšina členov Výboru pre vnútorný trh a ochranu spotrebiteľa veľmi chcela vyjadriť svoje pochybnosti.
<P>
Tieto pochybnosti je možné vysvetliť predovšetkým naším jednomyseľným želaním vyhnúť sa zjednodušovaniu a uvoľneniu postupov, čím by sa obmedzila kontrola výrobkov a špecifikácií.
<P>
Vznikajú tiež z pozície Komisie, ktorá je podľa nášho názoru obyčajne spokojná so situáciou, keď sú kritériá posudzovania výrobkov čiastočne ponechané členským štátom, takže skutočný význam značky CE závisí od štátu, v ktorom sú výrobky uvedené na trh, a to spôsobuje problémy s dôveryhodnosťou.
<P>
Naše výhrady sú v podstate založené na tom, že v čase, keď chceme Európu nasmerovať na cestu ekologického hospodárstva, sa navrhovaný text nezaoberá ani energetickou charakteristikou výrobkov, ani ich čiastočnou škodlivosťou pre užívateľov.
<P>
Výbor pre vnútorný trh a ochranu spotrebiteľa predstavil niekoľko zmien s cieľom vyriešiť tieto obavy. Ja spomeniem iba päť z nich.
<P>
V prvom rade navrhujeme zachovať povinnosť, aby stavebné výrobky uvedené na trh museli mať značku CE, aby sme zaručili, že všetky výrobky predávané v Európe sa podrobili príslušným kontrolným postupom.
<P>
To však nesmie prispieť k vytvoreniu dodatočného zaťaženia najslabších spoločností, čo by ich znevýhodnilo v ich činnosti. Preto sme podporili zachovanie zjednodušených postupov pre mikropodniky a preto sme zaviedli opatrenie vynímajúce malých remeselníkov z povinnej značky CE.
<P>
Druhá zmena sa týka zjednodušenia postupov, čím by sa uľahčil prístup k značke CE. Rozhodli sme sa však vyhradiť prístup k týmto postupom výrobcom stavebných výrobkov, a nie dovozcom. Tento prístup zameraný na zlepšenie dohľadu nad trhom nám umožní predchádzať dovozu výrobkov nízkej kvality pochybnými dovoznými spoločnosťami.
<P>
Treťou významnou zmenou je zavedenie minimálnej úrovne harmonizácie kritérií na posudzovanie stavebných výrobkov v Európe. To zabezpečí, aby mali všetky značky CE rovnaký význam v každej krajine, v ktorej je výrobok uvedený na trh.
<P>
Ak by to bolo možné, v skutočnosti by sme chceli, aby boli požiadavky uplatňované na posúdenie výrobku v Európe rovnaké vo všetkých členských štátoch. V tejto súvislosti sme tiež zaviedli možnosť vytvorenia nových hodnotiacich kritérií, ktoré nie sú iba technické, ale môžu sa použiť aj na zisťovanie vplyvov na veci všeobecného záujmu, napríklad životné prostredie, bezpečnosť a zdravotné riziká.
<P>
V tej istej súvislosti, a bude to moja štvrtá pripomienka, sme pomohli významne skvalitniť informácie pre užívateľov poskytované výrobcami vo vyhlásení o úžitkových vlastnostiach. Výrobcovia budú predovšetkým musieť špecifikovať akékoľvek škodlivé látky uvedené na priloženom zozname, ktorý obsahuje aj látky uvedené v smernici REACH.
<P>
Na záver by som chcela uviesť pripomienku, že Výbor pre vnútorný trh a ochranu spotrebiteľa sa pokúsil zaviesť väčšiu transparentnosť v súvislosti s podmienkami certifikácie stavebných výrobkov, väčšiu transparentnosť v súvislosti s úlohou spoločností v procese certifikácie a väčšiu transparentnosť aj v súvislosti s vysvetlením podmienok prístupu k značke CE. Takto sa odlíšia spôsoby prístupu pre výrobky podliehajúce harmonizovanej norme od spôsobu vyhradeného pre výrobky, ktoré jej nepodliehajú a ktoré sa často nazývajú inovatívnymi výrobkami.
<P>
Táto práca sa v podstate končí, ale nedostala sa do štádia, ktoré sme chceli. Problémy, s ktorými sme sa stretli v Rade v súvislosti s formulovaním pozície, znamenali, že sme ju nedosiahli napriek dobrej spolupráci s francúzskym a českým predsedníctvom.
<P>
Dnes to ľutujem, ale uvedomujem si, že čas navyše, ktorý sme dostali, by nám mohol umožniť v druhom čítaní dosiahnuť oveľa širší konsenzus a predovšetkým viesť zmysluplné diskusie, počas ktorých sa vyjadria pozície v súvislosti s týmto sektorom.
<SPEAKER ID="496" NAME="Günter Verheugen">
podpredseda Komisie. - (DE) Vážený pán predsedajúci, vážené poslankyne a vážení poslanci, chcel by som poďakovať pani spravodajkyni Nerisovej za jej úsilie pri spracovaní takého komplexného a technicky náročného návrhu. Toto je zákonodarný proces, ktorý pre nás všetkých predstavuje veľké úlohy, ale musí nám byť jasné, že tu hovoríme o budúcnosti mimoriadne dôležitého sektora.
<P>
Stavebné výrobky samy tvoria už 3 % výrobkov na vnútornom európskom trhu. Ak k nim prirátame aj stavebnú činnosť, sektor stavebníctva predstavuje 10 % celkového hospodárskeho produktu Európskej únie. Preto je celkom jasné, že snaha o zvýšenie konkurencieschopnosti tohto sektora je najmä v súčasnej kríze veľmi dôležitá.
<P>
Cieľom tohto návrhu je vytvorenie pevného základu pre konsolidáciu vnútorného trhu stavebných výrobkov. Len týmto spôsobom dokážeme zabezpečiť potrebný rast a pracovné miesta po fáze obnovy. Aby sme dosiahli tento cieľ, musí sa platná smernica o stavebných výrobkoch zosúladiť so zásadami lepšieho zákonodarstva.
<P>
Teraz načrtnem, čo sme sa pokúsili dosiahnuť. Chceli sme vysvetliť základné koncepty a použitie značky CE, zjednodušiť postupy s cieľom znížiť náklady pre podniky, predovšetkým malé a stredné podniky, a zvýšiť dôveryhodnosť celého systému.
<P>
Pokiaľ ide o mňa, išlo o vyhnutie sa akejkoľvek zbytočnej dodatočnej záťaži pre podniky, predovšetkým pre najmenšie spoločnosti. Preto si myslím, že je dôležité, že neboli zavedené žiadne administratívne alebo hodnotiace postupy. To je životne dôležité predovšetkým pre najmenšie miestne podniky.
<P>
V súlade so zásadami iniciatívy "Small Business Act", ktorú, chcel by som zdôrazniť, Parlament mimoriadne vrelo uvítal len nedávno, predkladá návrh Komisie zjednodušené postupy pre mikropodniky v prípade výrobkov, ktoré nevedú k žiadnym vážnym bezpečnostným obavám. Nechcem, aby sa tento prístup zmenil a to je jedným z kľúčových bodov tohto návrhu. Je to preto, že v praxi platí pre niekoľko druhov stavebných výrobkov, napríklad pre okná, interiérové dvere a podlahy, že existencia veľmi malých výrobcov je nesmierne dôležitá pre fungovanie trhu a je aj v záujme spotrebiteľov. Potenciál týchto malých výrobcov sa musí účinne využiť v prospech európskeho stavebného priemyslu.
<P>
Nesúhlasím s názorom, že je potrebné stanoviť, aby špecifikácia nebezpečných látok išla nad rámec pravidiel, ktoré sme už zaviedli v rámci nariadenia REACH. So všetkou vážnosťou vás ubezpečujem, že pravidlá stanovené v nariadeniach REACH pokrývajú všetko. Nie je potrebné robiť nič navyše pre sektor stavebníctva. Všetky obavy, ktoré som počul, komplexne pokrýva nariadenie REACH. Naozaj sa čudujem. Aký zmysel by mali komplexné a integrované právne predpisy o chemikáliách, keby sme potom zaviedli nové, iné nariadenia pre jednotlivé výrobky? Komisia by takúto myšlienku v žiadnom prípade nepodporila.
<P>
Na záver sa budem venovať označovaniu značkou CE a zrušeniu národného označovania. Dovoľte mi vyjadriť sa v tejto veci celkom jasne: prípadne nariadené národné označovanie pridáva ďalšie požiadavky na testovanie stavebných výrobkov nad rámec ustanovení harmonizovaných európskych noriem, ale neposkytuje vôbec žiadnu pridanú hodnotu z hľadiska obsahu. Pridáva len viac byrokracie a viac práce pre podniky, ktorých sa týka. To je v priamom rozpore s hlavným cieľom návrhu.
<P>
Situácia sektora stavebníctva sa odlišuje od tradičných oblastí toho, čo sa nazýva náš "nový prístup k zákonodarstvu", ktorý bol nedávno predmetom balíka vnútorného trhu. Nemôžeme jednoducho kopírovať riešenia "nového prístupu k zákonodarstvu" uplatnené v iných sektoroch v stavebnom priemysle, keďže má celkom inú štruktúru a pracuje s úplne inými materiálmi.
<P>
Z pochopiteľných príčin som sa nezaoberal každým pozmeňujúcim a doplňujúcim návrhom. O pozícii Komisie vo vzťahu k ostatným pozmeňujúcim a doplňujúcim návrhom Parlamentu budeme informovať jeho členov písomne.
<P>
Návrh nariadenia o stavebných výrobkoch je podľa môjho názoru veľmi dôležitý. Dnešnú rozpravu považujem za dôležitú a súhlasím s názorom pani spravodajkyne, že s trochou času navyše budeme mať stále dobrú príležitosť spoločne dosiahnuť výsledok a rozumný kompromis.
<SPEAKER ID="497" NAME="Den Dover">
spravodajca stanoviska Výboru pre priemysel, výskum a energetiku. - Vážený pán predsedajúci, chcel by som povedať, že pán komisár preukázal, že dobre rozumie stavebnému priemyslu. Chcem povedať iba to, že si myslím, že predstavuje vyšší percentuálny podiel HDP, okolo 12 % až 13 %, a materiály predstavujú približne 4 % alebo 5 %, takže je to veľmi dôležitý sektor.
<P>
Povolaním som stavebný inžinier a bolo pre mňa cťou vypracovať stanovisko v mene Výboru pre priemysel, výskum a energetiku. Bol som veľmi rád, že nakoniec sa dosiahla jednohlasná podpora stanoviska, ktoré sme vypracovali. Viac ako uvádzaniu na trh sme sa venovali technickým otázkam, pretože v podstate dnes diskutujeme o prístupe k vnútornému trhu.
<P>
Stavebný priemysel naozaj potrebuje nariadenie po 20 rokoch platnosti smernice. Chcel by som zdôrazniť potrebu väčšieho rozsahu označovania CE, pretože je to absolútne nevyhnutné. Nechceme žiadne ďalšie národné normy a želám celému tomuto procesu v budúcnosti veľa úspechov. Je to veľmi dôležité opatrenie vo veľmi dôležitom odvetví.
<SPEAKER ID="498" NAME="Zita Pleštinská">
v mene skupiny PPE-DE. - (SK) V súčasnosti existuje mnoho rozdielov vo vnútroštátnych požiadavkách pre stavebné výrobky a ich zabudovanie do stavieb.
<P>
Keďže sektor stavebníctva patrí medzi odvetvia, kde sa najviac porušuje zásada vzájomného uznávania, vítam návrh nariadenia o uvádzaní stavebných výrobkov na trh. Je to komplexná legislatíva, ktorej úlohou je aktualizovať 20 rokov starú smernicu o stavebných výrobkoch a niekoľko vykonávajúcich predpisov. Toto nariadenie prináša zmeny v oblasti podmienok na zostavenie vyhlásenia o zhode, zosúladenie právnej terminológie a definuje výnimky pre malé a stredné podniky. Podľa mojich informácií majú výrobcovia stavebných materiálov eminentný záujem o značku CE. Okrem toho pre exportérov a importérov by sa výrazne zjednodušila administratíva, značka CE má cenu aj z marketingového hľadiska.
<P>
Z pohodlia značky CE už ťažia napríklad výrobcovia vápna, cementu či tehál. V stavebnom sektore CE neoznačuje bezpečnosť a národné označovania neprinášajú dodatočnú hodnotu pre používateľov. Predstavujú skôr bariéru vnútorného trhu. Národné označenia neznamenajú, že sa testovali dodatočné vlastnosti výrobku, ani nehovoria nič o kvalite stavebných výrobkov. Napriek tomu musia výrobcovia často platiť za testy a za možnosť označiť svoje výrobky národnou značkou.
<P>
Nenamietam voči dobrovoľným označeniam, ktoré majú za úlohu testovať kvalitatívne vlastnosti výrobku, ako napríklad ECO dizajn. Som presvedčená, že naším cieľom musí byť posilnenie značky CE a povinnosť ju používať. Pán komisár Verheugen, teší ma vaše stanovisko k používaniu národných značiek pri stavebných výrobkoch, ja podporujem ako tieňová spravodajkyňa pôvodný návrh Komisie.
<P>
Harmonizované normy sú najúčinnejším a najvhodnejším nástrojom výrobcov na trhu so stavebnými výrobkami, preto som hrdá, že z môjho pera v Európskom parlamente bol pripravený rámec na financovanie európskej normalizácie. Chcela by som sa poďakovať spravodajkyni pani Nerisovej, pani Fourtouovej, pani Rühleovej a ich tímom za excelentnú spoluprácu, rovnako aj mojim kolegom Denovi Doverovi, Malcolmovi Harbourovi, Andreasovi Schwabovi a našej kolegyni Tereze Pintovej de Rezendeovej za veľký kus práce. Vyjadrujem vďaku aj kolegom z Komisie a z českého predsedníctva za ústretový a konštruktívny prístup. Želám tejto legislatíve veľký úspech.
<SPEAKER ID="499" NAME="Jan Cremers">
v mene skupiny PSE. - (NL) Stanovenie noriem pre výrobky nie je iba technickou záležitosťou. Pred dvadsiatimi rokmi som sa zúčastnil prvého stanovovania noriem v úplne inej oblasti, a to v stavebníctve. Musím povedať, že sa teším z výsledku, ktorý dosiahla pani Nerisová.
<P>
Ide o to, že charakteristika stavebného výrobku by sa nemala posudzovať iba z hľadiska technických vlastností a základnej charakteristiky, ale aj z hľadiska zdravotných a bezpečnostných vplyvov jeho používania počas celého životného cyklu. Naša skupina preto usilovne pracovala na začlenení ustanovení, ktoré sú prospešné pre bezpečnosť zamestnancov, užívateľov a životné prostredie. Ďakujem pani spravodajkyni za jej podporu v tejto oblasti.
<P>
Naša skupina má názor, že všetky informácie, ktoré má výrobca, by sa mali začleniť do vyhlásenia o úžitkových vlastnostiach, vrátane informácií o nebezpečných látkach. Členské štáty by mali zabezpečiť správne uplatňovanie právnych predpisov a ustanoviť pokuty za ich porušenie vrátane trestných postihov za ich vážne porušenie.
<P>
Vážený pán predsedajúci, pokiaľ ide o harmonizáciu výrobkov, príliš často sa používa argument, že je to technická záležitosť, ktorá sa nemôže miešať so sociálnymi opatreniami. V tomto prípade som spokojný, že sme boli schopní odolať tomuto argumentu, a dúfam, že túto otázku budeme môcť zajtra uzavrieť.
<SPEAKER ID="500" NAME="Janelly Fourtou" LANGUAGE="FR">
Vážený pán predsedajúci, pán komisár, dámy a páni, najprv by som chcela zablahoželať pani Nerisovej za to, čo dosiahla v tejto technickej otázke, ktorá je pre nás laikov veľmi zložitá.
<P>
Cieľom nariadenia navrhovaného Komisiou je dosiahnuť harmonizovaný legislatívny rámec, pričom sa zachová flexibilita a znížia sa administratívne výdavky a náklady. Neviem, či sa nám tento cieľ v každom prípade podarilo splniť, ale aspoň sme sa spolu s pani spravodajkyňou a ostatnými tieňovými spravodajcami pokúsili posunúť túto prácu do druhého čítania, keďže Rada nebola schopná dosiahnuť spoločnú pozíciu.
<P>
Nebudem zachádzať do podrobností, ale ostávajúci čas využijem na vyjadrenie stanoviska Skupiny Aliancie liberálov a demokratov za Európu v súvislosti so značkou CE, ktorá je jedným z kľúčových bodov tejto správy. V tejto otázke skupina ALDE úplne súhlasí s Komisiou a vždy bola proti rozširovaniu národných značiek.
<P>
Budeme preto hlasovať v prospech výhradnosti značky CE, zjednodušenia postupov získavania tejto značky a zjednodušenia pre mikropodniky.
<SPEAKER ID="501" NAME="Andreas Schwab" AFFILIATION="PPE-DE">
(DE) Vážený pán predsedajúci, pán komisár, dámy a páni, aj ja by som určite rád poďakoval pani spravodajkyni, tieňovým spravodajcom, predovšetkým pani Pleštinskej, a chcel by som pokračovať tam, kde prestala pani Fourtouová.
<P>
Pred rokom sme sa nakoniec dohodli na balíku o tovare a museli sme vtedy vyriešiť zložitý problém označovania CE. Pán komisár Verheugen, rozhodnutie Socialistickej skupiny v Európskom parlamente začleniť predtým dosiahnutý kompromis do tejto smernice sa týka aj skutočnosti, že štúdia, ktorou ste boli poverený, možno nebola účinne predstavená vo všetkých častiach Parlamentu. Pán komisár, teraz máte veľkú príležitosť vyvinúť na Skupinu socialistov väčší tlak, aby neignorovala výsledky tejto štúdie. Možno by sa tejto štúdii mohlo dostať viac uznania počas zajtrajšieho hlasovania, najmä preto, že označenie CE v tejto smernici - na rozdiel od balíka o tovare - sa nevzťahuje na informácie relevantné pre spotrebiteľov, ale výhradne na charakteristiku výrobku, ktorá v každom prípade slúži na iný účel.
<P>
Mojou druhou pripomienkou je, že nariadenie o stavebných výrobkoch veľmi úspešne pomohlo v posune smerom k vnútornému trhu. Na jednej strane sme mohli úspešne zjednodušiť nariadenia pre malé a stredné podniky v mnohých oblastiach a na druhej strane sme zaviedli úľavy pre mikropodniky, ktoré boli oznámené v iniciatíve "Small Business Act" a ktoré sme otvorene a často požadovali na rôznych miestach.
<P>
Úplne súhlasím s pripomienkami, ktoré odzneli na adresu národných normovacích inštitúcií. V tejto súvislosti potrebujeme oveľa silnejší európsky vnútorný trh. Musí byť možné, aby španielsky výrobca dostal oprávnenie pre Nemecko alebo Švédsko od normovacej inštitúcie v Španielsku a aby sa nemusel spoliehať len na schválenie každej národnej inštitúcie, čo je často ako prevliekať niť uchom ihly.
<P>
Pán komisár, okrem toho veľmi vítam, čo ste povedali v súvislosti s nariadením o chemikáliách. Vynaložili sme obrovské úsilie, aby sme zaviedli nové nariadenie REACH, a nemali by sme k nemu pridávať nové nariadenia pri každom legislatívnom návrhu, ktorý sa týka materiálov v tej alebo onej chemickej súvislosti.
<P>
Je niekoľko bodov, ktorými sa budeme musieť znova zaoberať v druhom čítaní. Prvým je otázka nariadení upravujúcich informácie o výrobkoch. Myslím si, že v tejto oblasti ich musí byť viac, aby užívatelia získali účinný prehľad. Musíme tiež zabrániť dvojitej regulácii. Príloha 6 podľa môjho názoru zachádza priďaleko. Smernica o nízkom napätí a smernica o strojových zariadeniach pokrývajú veľa otázok v tejto súvislosti. Musí sa starostlivo prehodnotiť, či by v tomto prípade mali vzniknúť nariadenia lex specialis. Pokiaľ ide o ostatné veci, pani Nerisová vypracovala veľmi pevný základ pre hlasovanie v prvom čítaní.
<SPEAKER ID="502" NAME="Günter Verheugen">
podpredseda Komisie. - (DE) Vážený pán predsedajúci, ďakujem vám opäť za slovo, ale už nemám čo dodať. Jediné, čo mi ostáva, je poďakovať všetkým za konštruktívnu a užitočnú rozpravu.
<SPEAKER ID="503" NAME="Catherine Neris" LANGUAGE="FR">
Ďakujem vám, vážený pán predsedajúci, ďakujem, vážený pán komisár, ďakujem, dámy a páni, že ste k tejto práci výrazne prispeli.
<P>
Mám len jednu poznámku. Samozrejme, beriem do úvahy všetko, čo sa povedalo, pretože si myslím, že by sme v tejto práci mali pokračovať. Je pre nás dôležité, aby toto odvetvie bolo v rámci Spoločenstva trochu štruktúrovanejšie, ale predovšetkým, aby norma, ktorú by sme si v súvislosti so značkou CE želali mať vyčerpávajúcejšiu, bola omnoho konzistentnejšia. V tomto zmysle je naším želaním najmä pokračujúca európska integrácia v záujme lepšej Európy a, samozrejme, pokračujúca integrácia týchto citlivých odvetví, pretože vieme, že sú podstatou našich hospodárstiev a pákami hospodárskej obnovy. Musíme sa venovať aj všetkým bodom, ktoré sme spomenuli.
<P>
Posledná vec, ktorú som chcela spomenúť, sa týka toho, čo hovoril pán Schwab o všetkých štúdiách. Samozrejme, budeme ukončené štúdie brať do úvahy, nielen aby sme dokázali, čo sme urobili, ale aj prehodnotili, čo bude treba urobiť. Myslím, že podstatné pre nás je, aby sme v tomto odvetví dali hlavy dohromady, a to aj spravíme.
<P>
Ďakujem, vážený pán komisár, za plodnú výmenu názorov a v každom prípade dúfam, že sa tento text v druhom čítaní prispôsobí najmä potrebám našich spoločností a bude im zodpovedať.
<SPEAKER ID="504" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
