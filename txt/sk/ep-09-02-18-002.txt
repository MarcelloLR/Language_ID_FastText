<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Vážené dámy a páni, pred dvomi týždňami poľského inžiniera, Piotra Stańczaka, ktorého od minulého septembra zadržiavali teroristi v Pakistane ako rukojemníka, zavraždili jeho väznitelia. V mene Európskeho parlamentu by som chcel vyjadriť svoje pobúrenie nad touto ohavnou vraždou nevinného človeka, ktorý bol poľským občanom a občanom Európskej únie. Európsky parlament tento trestný čin čo najráznejšie odsudzuje. Všetkým rodinným príslušníkom a príbuzným zosnulého by sme chceli vyjadriť úprimnú sústrasť.
<P>
Terorizmus je priamym útokom na slobodu, ľudské práva a demokraciu. Terorizmus je pokusom dosiahnuť niečie ciele prostredníctvom slepého násilia a zničiť naše spoločné hodnoty. Predstavuje veľké nebezpečenstvo pre bezpečnosť a stabilitu medzinárodného spoločenstva. Terorizmus je zločin, ku ktorému nemôžeme byť zhovievaví.
<P>
Vážené dámy a páni, v rodnom jazyku zosnulého by som rád povedal: Niech spoczywa w wiecznym pokoju [Nech odpočíva v pokoji].
<P>
Na pamiatku Piotra Stańczaka, by som vás chcel požiadať, aby ste povstali a pripomenuli si ho.
<P>
(Parlament povstal a zachoval minútu ticha.)
<P>
Vážené dámy a páni, lesné požiare v Austrálii mali v ostatných dňoch za následok tragické straty na životoch. Tieto požiare, najhoršie v dejinách Austrálie, si vyžiadali mnoho životov, ktoré vyhasli za strašných okolností. Všetkých nás ohromila prudká sila tejto prírodnej katastrofy a jej strašné následky. Napísal som austrálskemu premiérovi, aby som vyjadril úprimnú sústrasť Európskeho parlamentu. V mene Európskeho parlamentu by som na dnešnom plenárnom zasadnutí chcel opäť vyjadriť solidaritu s Austráliou, jej obyvateľmi a úradmi v týchto smutných časoch.
<P>
Budúci týždeň pocestuje do Austrálie delegácia z Parlamentu, aby našu sústrasť vyjadrila aj osobne. Rád by som však využil túto príležitosť, aby som vyjadril našu úprimnú sústrasť rodinám všetkých tých, ktorí prišli o život. V myšlienkach sme s vami.
<P>
Vážené dámy a páni, z Iránskej islamskej republiky opäť prichádzajú znepokojujúce správy. Sedem vedúcich predstaviteľov bahájskeho náboženského spoločenstva bolo v máji 2008 vzatých do väzby. Osem mesiacov im odopierali možnosť právneho zastúpenia. Tento týždeň sa má spomínaných sedem cirkevných hodnostárov bahájskeho náboženského spoločenstva podrobiť súdnemu procesu, ktorý nespĺňa ani len tie najzákladnejšie požiadavky princípov právneho štátu. Samotná nositeľka Nobelovej ceny, iránska právnička Shirin Ebadiová, ktorá bola pripravená obhajovať uväznených vedúcich predstaviteľov, čelila vyhrážkam smrti.
<P>
Európsky parlament opätovne a čo najnaliehavejšie vyzýva iránske úrady, aby rešpektovali ľudské práva a práva náboženských menšín a prehodnotili svoju žalobu proti siedmym vedúcim predstaviteľom bahájskeho spoločenstva - Faribe Kamalabadiovej, Jamaloddinovi Khanjaniovi, Afifovi Naeimimu, Saeidovi Rasaiemu, Mahvash Sabetovej, Behrouzovi Tavakkolimu a Vahidovi Tizfahmovi. Títo ľudia boli uväznení len pre svoje náboženské presvedčenie a mali by byť okamžite prepustení.
<P>
(potlesk)
<P>
Vážené dámy a páni, minulý piatok, 13. februára 2009, španielskeho poslanca, pána Herrera, zatkla venezuelská vláda v hlavnom meste Caracas a následne ho vyhostila z krajiny pre vyhlásenia, ktoré urobil v médiách na adresu venezuelskej vlády. Pán Herrero do krajiny pricestoval ako člen oficiálnej delegácie Skupiny Európskej ľudovej strany (kresťanských demokratov) a Európskych demokratov, ktorú pozvala opozičná strana v súvislosti s referendom o zmene ústavy. Pri jeho zatýkaní polícia násilím vnikla do jeho hotelovej izby a následne ho posadila do lietadla do Brazílie. Urobila tak bez akéhokoľvek oficiálneho vysvetlenia alebo možnosti zbaliť si osobné veci. Takéto konanie považujeme za neprijateľné!
<P>
V mene Európskeho parlamentu proti takýmto metódam čo najráznejšie protestujem. Dôrazne odsudzujem tento incident, ktorý je znakom porušenia ľudských práv a znevažovania demokratickej inštitúcie, akou je Európsky parlament.
<P>
(potlesk)
<SPEAKER ID="007" NAME="Giles Chichester" AFFILIATION="PPE-DE">
Vážený pán predseda, hlásim sa ako predseda Delegácie Európskeho parlamentu pre vzťahy s Austráliou a Novým Zélandom, aby som sa plne stotožnil s vyhlásením, ktoré ste práve urobili, a poďakoval vám zaň. Budúci týždeň mi bude cťou odovzdať tento odkaz priamo v Austrálii.
<SPEAKER ID="008" NAME="Predseda">
Veľmi pekne vám ďakujem, pán Chichester.
