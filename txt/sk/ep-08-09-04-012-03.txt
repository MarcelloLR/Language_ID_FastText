<CHAPTER ID="012-03">
3. Vraždenie albínov v Tanzánii
<SPEAKER ID="233" NAME="Predsedajúci">
Ďalším bodom programu je rozprava o šiestich návrhoch uznesení týkajúcich sa vraždenia albínov v Tanzánii.
<SPEAKER ID="234" NAME="Ryszard Czarnecki">
autor. - (PL) Vážený pán predsedajúci, v 21. storočí sa ľudia vraždia jednoducho preto, že sú albíni. To sa deje v Tanzánii, krajine, kde viac než tretina obyvateľov žije pod hranicou chudoby. Nedávno bolo zatknutých 173 osôb podozrivých zo zabíjania alebo mrzačenia albínov. To vypovedá o rozsahu problému. Za posledných šesť mesiacov bolo pre svoj albinizmus zabitých alebo zmrzačených dvadsaťpäť ľudí.
<P>
Na svete je veľa obyvateľov, ktorí sú albínmi. V skutočnosti pripadá na milión obyvateľov 50 albínov. Iba v Tanzánii sa k nim však chovajú tak kruto. V tejto krajine sa obchoduje s krvou a časťami tiel albínov. Zodpovednosť leží na animistických šamanoch a gangoch, ktoré zamestnávajú. Je potrebné poznamenať, že určitý podiel viny má aj polícia, pretože nad týmto priviera oči.
<P>
Na záver by som chcel poukázať na to, že svoj dnešný protest na tejto pôde budeme môcť považovať za účinný len vtedy, ak sa albínom v Tanzánii umožní prístup k zdravotnej starostlivosti, vzdelávaniu a začleneniu do spoločnosti.
<SPEAKER ID="235" NAME="Laima Liucija Andrikienė" LANGUAGE="LT">
Dnes diskutujeme o prípade diskriminácie menšiny. Touto menšinou sú albíni, ktorých v Tanzánii zabíjajú a mrzačia, a to vrátane malých detí. Tento problém je závažný aj v subsaharskej Afrike. Chcela by som pripomenúť, že albinizmus sa týka jedného z 20 000 obyvateľov sveta. Ako už bolo spomenuté v predchádzajúcom vystúpení, šamani v Tanzánii predávajú oddelené časti tiel a krv albínov baníkom a rybárom, ktorí naivne veria, že im prinesú šťastie, zdravie a bohatstvo. Naše stanovisko je jasné - zabíjanie albínov a ich diskriminácia sú absolútne neprijateľné a nesmú sa tolerovať. Tanzánijská vláda musí prijať stále opatrenia, aby túto hrôzostrašnú situáciu ukončila. Vláda a prezident Tanzánie už začali realizovať opatrenia, ktoré si vážime, ale nestačia. Súd, na ktorom sa bude súdiť 173 osôb podozrivých zo zabíjania albínov, bude lakmusovým papierikom, ktorý odhalí dispozície vládnucich predstaviteľov Tanzánie. Vina sa musí potrestať. Najlepším spôsobom na riešenie problémov je však zabezpečenie lepšieho vzdelávania a primeranej zdravotnej starostlivosti dostupnej pre všetkých občanov krajiny vrátane albínov. Medzinárodné spoločenstvo, ako aj Európska únia, by mali poskytnúť pomoc pri prekonávaní týchto problémov. Väčšina ľudí s albinizmom umiera na rakovinu kože pred dosiahnutím 30. roku veku.
<SPEAKER ID="236" NAME="Marios Matsakis">
autor. - Vážený pán predsedajúci, ľudia s genetickou poruchou albinizmu trpia okrem závažných zdravotných problémov rôznymi formami diskriminácie na celom svete.
<P>
Okrem toho však od istého času albíni v subsaharskej Afrike, a najmä v Tanzánii, trpia neospravedlniteľnými barbarskými útokmi mrzačenia, pričom časti ich tiel využívajú šamani ako prísady na výrobu magických odvarov, ktoré ľuďom sľubujú bohatstvo. Takýto stav, okrem svojej zjavnej trestnej podstaty, poukazuje na spiatočnícku spoločnosť, v ktorej sa stále vyskytujú choré a brutálne šamanské praktiky.
<P>
Vláda Tanzánie má povinnosť konať rýchlo a rozhodne z týchto hľadísk: po prvé, chrániť všetkých albínov pred ďalšími útokmi; po druhé, úplne vyšetriť všetky zločiny proti albínom a zodpovedných postaviť pred súd; po tretie, dostatočne vzdelávať svojich občanov, aby sa zbavili prekliatia šamanstva a povier a po štvrté, zabezpečiť aby mali ľudia s albinizmom prístup k najlepšej dostupnej zdravotnej a sociálnej starostlivosti, ktorú potrebujú, aby mohli viesť čo najnormálnejší, bezpečný a pokojný život.
<SPEAKER ID="237" NAME="Erik Meijer" LANGUAGE="NL">
Vážený pán predsedajúci, to, čo sa deje v Tanzánii, nie je násilie páchané štátom. Diskriminácia a násilie sú praktiky, ktoré prežili ešte z čias pred židovskou, kresťanskou a islamskou civilizáciou, z čias, v ktorých sa nepredpokladala rovnosť všetkých ľudí.
<P>
Tanzánia má 150 000 obyvateľov, ktorí majú pre nedostatok melanínového farbiva červené oči, bledú pokožku a svetlé vlasy. Považujú ich za posadnutých. Mnohých z nich vraždia, skalpujú a ich koža a iné časti tiel sa používajú pri magických rituáloch. Pre veľký počet albínov je Tanzánia najväčším dodávateľom častí ľudských tiel pre celú Afriku.
<P>
Bez aktívneho vzdelávania obyčajných ľudí v Tanzánii a v Afrike, bez poskytovania lepšej zdravotnej starostlivosti a zabezpečenia lepšieho prístupu albínov k významným pracovným miestam nebude možné ukončiť tieto strašné praktiky. Tanzánijská vláda prijíma opatrenia vrátane registrácie všetkých albínov, aby ich ochránila. Bez zmeny prístupu k albínom sa však tento register v budúcnosti zneužije na ich vyhľadanie a vyhladenie. S registráciou ohrozených skupín obyvateľstva máme v Európe zlé skúsenosti zo 40. rokov 20. storočia.
<SPEAKER ID="238" NAME="Charles Tannock">
v mene skupiny PPE-DE. - Vážený pán predsedajúci, situácii albínov v Tanzánii v tomto storočí je hádam aj ťažké uveriť. Keď som o tom prvýkrát počul, znelo to ako čudný úryvok z knihy Srdce tmy od Josepha Conrada. Rád by som veril v renesanciu a potenciál Afriky tak ako mnohí moji kolegovia v tomto Parlamente, ale vraždenie albínov pre časti ich tiel obraz tohto kontinentu v medzinárodnom meradle nijako nezlepšuje. Smutné je, že utrpenie albínov sa neobmedzuje iba na Tanzániu, ale vyskytuje sa v celej Afrike.
<P>
Okrem lekárskych dôsledkov albinizmu v tropických oblastiach, ku ktorým patrí aj vysoké riziko rakoviny kože, sa albíni vystavení dlhému utrpeniu v najlepšom prípade bežne považujú za monštrá alebo kuriozity a v najhoršom prípade sa vraždia, aby uspokojili potrebu tradičnej medicíny, ktorá viac pripomína stredoveké čarodejníctvo.
<P>
EÚ by pri riešení tejto otázky nemala váhať a mala byť vyvíjať nátlak na krajiny ako Tanzánia, v ktorých je očividne bežné venovať ľudským právam a dôstojnosti len okrajovú pozornosť. Povzbudzuje ma však, že tanzánijský prezident vyzval svoj ľud, aby zmenil tradičný spôsob života. Budeme dúfať, že tento odkaz svojim národom odovzdajú aj ďalší africkí vodcovia.
<SPEAKER ID="239" NAME="Lidia Joanna Geringer de Oedenberg">
v mene skupiny PSE. - (PL) Vážený pán predsedajúci, v marci tohto roka bolo brutálne zavraždených alebo zmrzačených 25 albínov žijúcich v okolí Viktóriinho jazera. K obetiam patrili aj deti. Ľudia, ktorým sa pripisujú nadprirodzené vlastnosti, boli obeťami útokov v tejto oblasti už aj predtým.
<P>
Malo by sa opäť zdôrazniť, že 36 % tanzánijského obyvateľstva žije pod hranicou chudoby. Napriek všetkému nemajú títo ľudia prístup k zdravotnej starostlivosti. Bežnou praxou je obracať sa s problémami na miestnych šamanov. Nízka vzdelanostná úroveň miestneho obyvateľstva prispieva k viere v ich nadprirodzené schopnosti. Na území subsaharskej Afriky žije množstvo albínov, ktorí sa pre svoju odlišnosť stávajú obeťami otvorenej diskriminácie. Nielenže sa im odopiera právo na zdravotnú starostlivosť, ale aj právo na sociálnu a právnu pomoc. Albíni sú bežne diskriminovaní v školách, verejných inštitúciách a na pracovnom trhu. Cítia, že sa s nimi neustále zaobchádza ponižujúco a ako s druhotriednymi občanmi.
<P>
Súčasná netolerancia sa dá riešiť a počet útokov proti albínom znížiť potrestaním vinníkov vrážd a zároveň zvyšovaním základnej informovanosti v rámci tanzánijskej spoločnosti. Je mimoriadne dôležité podporiť iniciatívy tanzánijskej vlády v tomto smere. K takýmto iniciatívam patrí osobitná ochrana albínskych detí, ako aj spolupráca s občianskou spoločnosťou a mimovládnymi organizáciami. Činnosť by sa mala zamerať predovšetkým na vidiecke oblasti, kde je sociálna informovanosť najnižšia. Okrem toho by mala Komisia a členské štáty dôrazne podporiť núdzové opatrenia prijaté spoločnosťou tanzánijských albínov Tanzania Albino Society. Dlhodobé opatrenia by sa mali zamerať na zabezpečenie plných práv albínskym obyvateľom v oblasti prístupu k vzdelávaniu, pracovnému trhu, ako aj k sociálnej a zdravotnej ochrane.
<SPEAKER ID="240" NAME="Ewa Tomaszewska">
v mene skupiny UEN. - (PL) Vážený pán predsedajúci, od marca tohto roka bolo v Tanzánii zavraždených 25 albínov. Tieto vraždy súvisia s poverčivými praktikami v tejto oblasti a sú založené na viere, že časti ľudského tela albínov, ako napríklad nohy, ruky, vlasy a krv, prinesú človeku zdravie a bohatstvo. Poslednou obeťou bolo sedemročné dieťa. Vlani prišlo o svoje životy tiež 25 albínov.
<P>
Tieto okultné praktiky sa vyskytujú na pobreží Viktóriinho jazera, v poľnohospodárskych oblastiach a aj medzi rybármi a baníkmi. Albíni sú často obeťami diskriminácie a prenasledovania. Prezident Kikwete využíval políciu na súdenie a vyhľadávanie úkrytov albínov. Prezident sľúbil albínom ochranu, ale oni mu nedôverovali, pretože aj niektorí policajní dôstojníci sa zapájajú do okultných praktík. Gangy šamanov sú zodpovedné za organizovanie vrážd albínov. 178 miestnych obyvateľov bolo zatknutých na základe podozrenia z účasti na vraždách.
<P>
Prezident Tanzánie prakticky vymenoval pani Kway-Geer za prvú albínsku poslankyňu parlamentu, čím uznal jej boj proti diskriminácii. Vítame toto menovanie ako krok správnym smerom. Podporujeme aktivity spoločnosti Tanzania Albino Society a veríme, že Komisia ponúkne svoju podporu.
<SPEAKER ID="241" NAME="Urszula Krupa">
v mene skupiny IND/DEM. - (PL) Vážený pán predsedajúci, dnes rokujeme o poručovaní ľudských práv v Tanzánii. Je to subtropická krajina, v ktorej sú albíni diskriminovaní tak, ako aj v mnohých iných afrických krajinách.
<P>
Albíni sa však v Tanzánii vraždia veľmi brutálnym spôsobom. Vlani takto prišlo o život viac než 25 osôb. Tanzánijcov je 39 miliónov, z toho 270 tisíc ich trpí genetickou poruchou spôsobenou prítomnosťou recesívneho génu, čo znamená, že ich pokožke chýba pigment. V dôsledku toho trpia albíni problémami so zrakom, spálením kože, rakovinou a predčasnou smrťou. Aby sa narodilo takto postihnuté dieťa, nositeľom tohto génu musia byť obaja rodičia. Ženy, ktoré porodia albínske dieťa, sú donútené k rozvodu. Tieto deti sa považujú za prekliatie rodiny. Považujú sa za posadnuté zlými duchmi a chovajú sa k nim ako k zvieratám. Na druhej strane rozširujú šamani legendy o magických vlastnostiach bielej pokožky albínov, ktorá má prinášať šťastie a bohatstvo. To vedie k zabíjaniu albínov, ktorých potom brutálne štvrtia, a ich časti tiel sa používajú na prípravu magických odvarov.
<P>
Je ťažké pochopiť dôvod na takúto krutosť, aj to, akému účelu má slúžiť. Možno je to pokus vyhladiť chorých, ktorí majú genetickú poruchu. Nedávno vláda odsúdila používanie násilia na Afričanov s bielou pokožkou a spustila vzdelávacie kampane. Dokonca bola vymenovaná aj albínska poslankyňa parlamentu. Tragédia, ktorá týchto ľudí postihuje, však stále pokračuje. Okrem toho je nedostatok financií na ochranné oblečenie a inú pomoc pre túto okrajovú populáciu, ktorá sa diskriminuje a ktorej sa odopiera práca a vzdelanie.
<P>
Protesty a výzvy medzinárodného spoločenstva spolu so vzdelávacou a finančnou pomocou prispejú k boju proti extrémnej diskriminácii týchto ľudí. Právne kroky proti 173 pravdepodobným šamanom zatknutým a obvineným z vrážd a z podnecovania vrážd, ako aj z obchodovania s ľudskými orgánmi, by tiež pomohli.
<SPEAKER ID="242" NAME="Avril Doyle" AFFILIATION="PPE-DE">
Vážený pán predsedajúci, rada by som svojim hlasom podporila svojich kolegov zo všetkých strán Parlamentu v tom, čo hovoria o poburujúcom zaobchádzaní s albínmi v Tanzánii. Viem, že sa to deje v iných častiach Afriky, ale v Tanzánii najviac; počuli sme o 270 000 albínoch, ktorí sú diskriminovaní, vytláčaní na okraj spoločnosti, mrzačení a vraždení pre časti tiel z dôvodu poverčivosti, šamanizmu a rôznych okultných praktík.
<P>
Nastolením tohto problému v tomto Parlamente (a hovorím o všetkých kolegoch, ktorí ho nastolili a zaradili do programu) pridávame svoj hlas Európskeho parlamentu k medzinárodnému hlasu protestov a dúfame, že tanzánijská vláda, a aj ostatní, budú načúvať.
<P>
Je to najmä otázka vzdelania, ale predovšetkým potrebujeme ochranu albínov v rámci ich vlastnej komunity; potrebujeme dôkladné vyšetrenie. Skutočnosť, že niektorí policajní dôstojníci sú súčasťou problému a nemožno im dôverovať, je mimoriadne alarmujúca.
<SPEAKER ID="243" NAME="Benita Ferrero-Waldner">
členka Komisie. - Vážený pán predsedajúci, zdieľame pobúrenie Parlamentu v otázke zvyšujúceho sa počtu útokov proti albínskemu obyvateľstvu v Tanzánii a odporného a protizákonného obchodovania s časťami tiel albínov súvisiaceho s tradičnou medicínou, poverami a praktikami šamanov.
<P>
Osobitne zdieľame obavy, ktoré nedávno vyjadril Výbor OSN pre odstránenie diskriminácie žien, z toho, že napríklad obeťami rituálnych vrážd sa často cielene stávajú práve albínske ženy a dievčatá. Odsudzujeme všetky formy diskriminácie a obetovania a podporujeme politiky a akcie zamerané na ich odstránenie.
<P>
Treba povedať, že aj tanzánijská vláda sa zaviazala vykoreniť tieto praktiky a zvyšuje informovanosť o situácii albínskej populácie. Preto vítame vymenovanie albínskej poslankyne parlamentu, nedávne zatknutia šamanov a záväzok prezidenta, ako už bolo spomenuté, postaviť vinníkov pred súd.
<P>
Taktiež podrobne monitorujeme situáciu v oblasti ľudských práv v Tanzánii vo všeobecnosti, a to spolu s členskými štátmi a inými rozvojovými partnermi. Niekoľko členských štátov a ďalší partneri podporujú organizácie, k akými patrí Legal and Human Rights Centre, ktoré pravidelne monitorujú možné porušovanie ľudských práv. Ako člen skupiny Donor Group of Governance bude Komisia pokračovať v koordinovaní darcov pri riešení problému vrátane združenia Albino Association.
<P>
Komisia tiež spoločne s členskými štátmi nastolí v Tanzánii tento problém vo svojom politickom dialógu s tanzánijskými orgánmi.
<P>
3 milióny EUR z ERF na program občianskej spoločnosti pomôžu zvýšiť informovanosť: organizujú sa semináre na zdôraznenie situácie albínov a v regióne Mwanza v severnej Tanzánii sa čoskoro uskutoční kampaň senzibilizácie.
<P>
Takže na riešenie tejto problematiky vo všeobecnosti využívame pravidelné dialógy. Tieto otázky sa samozrejme nastoľujú aj v prebiehajúcich úlohách týkajúcich sa verejných financií a zdravotníctva, vzdelávania a zamestnanosti. Veríme, že nezávislé a fungujúce súdnictvo je najdôležitejšie.
<P>
Preto budeme my, Komisia, pri svojich kontaktoch s orgánmi zdôrazňovať dôležitosť prijatia vhodných právnych krokov proti páchateľom týchto ohavných činov.
<P>
Taktiež sa skontaktujeme s váženou pani Kway-Geer, prvou albínskou poslankyňou tanzánijského parlamentu (už sa tu spomínala) a prediskutujeme s ňou možné kroky, pretože ona nám bude lepšie vedieť povedať, čo treba robiť. A nakoniec budeme s vládou Tanzánie diskutovať o tejto otázke pri príležitosti 60. výročia podpísania Všeobecnej deklarácie ľudských práv, ktoré sa plánuje na 10. december 2008 v Tanzánii.
<SPEAKER ID="244" NAME="Predsedajúci">
Rozprava sa skončila.
<P>
Hlasovanie sa uskutoční ihneď po rozprave.
