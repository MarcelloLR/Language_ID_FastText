<CHAPTER ID="019">
Spoločné pravidlá v oblasti bezpečnostnej ochrany civilného letectva (rozprava)
<SPEAKER ID="117" NAME="Predsedajúci">
Ďalším bodom je správa Paola Costu, v mene delegácie Európskeho parlamentu pri Zmierovacom výbore, o spoločnom texte nariadenia Európskeho parlamentu a Rady o spoločných pravidlách v oblasti bezpečnostnej ochrany civilného letectva a o zrušení nariadenia (ES) č. 2320/2002 schválenom Zmierovacím výborom -.
<SPEAKER ID="118" NAME="Paolo Costa">
spravodajca. - (IT) Vážený pán predsedajúci, pán podpredseda Komisie, dámy a páni, dnes oslavujeme ukončenie konania, ktoré sa začalo už v septembri 2005.
<P>
Cesta, ktorú sme prešli bola dlhá a v niektorých prípadoch náročná, ale v konečnom dôsledku mám pocit, že bola hodná námahy. Predmetná otázka je bezpečnosť civilného letectva. Nariadenie, ktoré bolo platné až doteraz, bolo prijaté v emotívnej atmosfére sprevádzajúcej útok na dvojičky 11. septembra 2001. Zrodilo sa ťažko, ale bolo schválené a platilo, a hoci v posledných rokoch zaznamenalo určitý úspech, má praktické medzery a nedostatky.
<P>
Z tohto dôvodu sa ho teraz chystáme upraviť. Cieľom je poskytnúť pružnejšiu odpoveď na technologické a psychologické zmeny a zmeny správania v boji proti terorizmu, samozrejme, berúc pritom do úvahy skúsenosti, ktoré sme doteraz získali. Bezpečnosť a ochrana pred teroristickými útokmi sú jasnou prioritou, ale nemožno o nich hovoriť oddelene. Musia byť chápané v trochu vyváženejšom kontexte.
<P>
Kontroly musia byť prísne a účinné, ale nemali by príliš obťažovať cestujúcich a byť príliš nákladné. Pokiaľ možno náklady by mali byť zdieľané a nemali by byť v plnej miere znášané cestujúcimi. Z tohto dôvodu nemôžu byť nové kontroly zavedené bez primeranej demokratickej kontroly. Delegácia Parlamentu zamerala počas zmierovacej fázy tohto konania svoju pozornosť práve na tieto dva body, na náklady a demokratickú kontrolu.
<P>
Čo sa týka nákladov, som rád, že môžem informovať tento Parlament, že bol doplnený článok, nie odôvodnenie, ktorý stanovuje, že tieto bezpečnostné náklady musia byť zdieľané cestujúcimi, letiskami, leteckými prepravcami a národnými vládami. Podľa ďalšieho článku, a nie medziinštitucionálneho vyhlásenia ako v roku 2002, Komisia preskúma problém podrobnejšie a predloží tomuto Parlamentu a Rade návrhy s cieľom vyriešiť problém prostredníctvom primeraného zdieľania nákladov medzi daňovými poplatníkmi a cestujúcimi.
<P>
Čo sa týka demokratickej zodpovednosti, podarilo sa nám úspešne dosiahnuť použitie rozšíreného komitologického postupu alebo komitologického postupu s kontrolou, zvlášť ak ide o zavedenie akejkoľvek novej kontroly alebo obmedzenia v živote cestujúcich. Ak Parlament v budúcnosti rozhodne, že bezpečnostné opatrenie je neprimerané, bude môcť požiadať o verejnú diskusiu, aby sa takéto stanovisko primerane preskúmalo.
<P>
Celkovo mám pocit, že týmto spôsobom bola dosiahnutá rovnováha medzi účinným bojom proti terorizmu a čo najväčšou možnou mierou rešpektovania súkromia, postupmi a neužitočným šikanovaním cestujúcich súčasne. Samozrejme, len skúška jeho uplatnenia v praxi nám povie, či boli tieto ciele plne dosiahnuté.
<P>
Z tohto dôvodu, pán predsedajúci, by som odporúčal tejto snemovni, nášmu Parlamentu, schváliť dohodu dosiahnutú v zmierovacom konaní, aby na nej Komisia mohla skutočne začať pracovať.
<SPEAKER ID="119" NAME="Jacques Barrot">
podpredseda Komisie. - Vážený pán predsedajúci, dámy a páni, máte pred sebou návrh nového rámcového nariadenia o bezpečnostnej ochrane letectva, s ktorým ste všetci oboznámení. Oceňujem všetku prácu a úsilie, ktoré ste vynaložili na dosiahnutie pozitívneho výsledku v tomto dlhom a náročnom zmierovacom konaní.
<P>
Dostali sme sa teraz do záverečnej fázy nového rámcového nariadenia, čo je ďalším dôkazom lepšej právnej úpravy. Dňa 4. marca Rada formálne ukončila tretie čítanie tohto vyváženého a užitočného textu, ktorý je dôležitý aj pre odvetvie leteckej dopravy aj pre cestujúcich. Je teraz na poslancoch Európskeho parlamentu, aby zakončili tento proces.
<P>
Som vďačný pánovi Costovi za to, že žiada Parlament o súhlas s týmto textom, a zabezpečuje tak úspešný výsledok zmierovacieho konania. Každý preukázal v procese zmierovacieho konania zmysel pre kompromis, ale myslím si, že môžem povedať, že Parlament z neho vyšiel ako víťaz, pretože väčšina navrhnutých pozmeňujúcich a doplňujúcich návrhov a myšlienok sa nachádza v texte, o ktorom budete hlasovať.
<P>
Chápal som vaše očakávania vzhľadom na zásady financovania. Veľmi intenzívne som sa osobne angažoval v procese zmierovacieho konania. S vašim dovolením spomeniem svoje predchádzajúce vyhlásenie, že som mal v úmysle predložiť Komisii legislatívny návrh o rozdelení nákladov vyplývajúcich z prísnejších opatrení bezpečnostnej ochrany letectva medzi daňových poplatníkov a používateľov, ktorý môžu členské štáty prijať ako doplnok k základným pravidlám stanoveným v tomto novom nariadení.
<P>
Nedotýka sa to práva Komisie na iniciatívu alebo súladu s vnútornými postupmi, predovšetkým uskutočnenia primeranej štúdie o hodnotení vplyvu pred každým legislatívnym návrhom.
<P>
Okrem toho, zavedením regulačného postupu s kontrolou, prechod na nové "komitologické" rozhodnutie poskytne Európskemu parlamentu väčšiu právomoc nad všeobecnými pravidlami, ktoré musí Komisia vypracovať po prijatí rámcového nariadenia.
<P>
Umožnením väčšej pružnosti v systéme prijímania právnych predpisov v regulačnom postupe s kontrolou, sa poskytuje protiváha vo všeobecných vykonávacích právnych predpisoch. Takto dosahujeme inštitucionálny pokrok vo všetkých týchto situáciách.
<P>
Čo sa týka článku 4, chcel by som upriamiť vašu pozornosť na prednesené vyhlásenie. Komisia oznamuje svoj zámer navrhnúť všeobecné opatrenia tak, ako je uvedené v súčasnom článku 4 ods. 1 písm. a) a podrobné vykonávacie opatrenia v zmysle súčasného článku 4 ods. 2. Komisia má v úmysle použiť článok 251 Zmluvy o založení Európskeho spoločenstva, aby navrhla akékoľvek potrebné dodatky k spoločným základným normám stanoveným v tomto nariadení.
<P>
Komisia poznamenáva, že je dôležité umožniť, aby boli podrobné vykonávacie opatrenia vypracované metódami, ktoré nielen zabezpečia účinné zisťovanie a odradzovanie, ale tiež poskytnú potrebnú pružnosť a rýchlosť pri súčasnom zachovávaní dôvernosti citlivých dokumentov s cieľom chrániť cestujúcich. Komisia tiež zdôrazňuje, že kontinuita vykonávacích pravidiel bude zachovaná až do ich nahradenia novými opatreniami prijatými podľa tohto nariadenia.
<P>
Čo sa týka podstaty, nové nariadenie umožňuje prípravu vhodnejších právnych predpisov, ktoré sa dokážu lepšie venovať bezpečnostným otázkam ako celku a pružne namiesto zaoberania sa nimi prostredníctvom série jednotlivých a opakujúcich sa krokov. Počiatočné odhady Asociácie európskych leteckých spoločností naznačujú, že pružnejšie metódy môžu znížiť náklady až o 500 miliónov.
<P>
Aby som to zhrnul, keď bude toto nové nariadenie prijaté, uľahčí sa prijímanie pravidiel s nečlenskými štátmi, ktoré majú rovnako prísne normy leteckej bezpečnosti. Táto jednorazová bezpečnostná koncepcia je v záujme nielen cestujúcich, ale aj odvetvia leteckej dopravy Európskej únie.
<P>
Okrem toho dúfam, že najnovší technologický vývoj nám umožní zmeniť a doplniť úplný zákaz tekutín na palube lietadla do začiatku budúceho roku. Hneď, ako bude dostupná primeraná technológia na zisťovanie tekutých výbušnín, budem sa snažiť túto novú okolnosť brať v nariadeniach do úvahy. Európsky parlament bude mať možnosť posúdiť akékoľvek plány na zmenu predpisov v tejto oblasti.
<P>
Dámy a páni, bol to zdĺhavý proces. Vyžiadal si veľké úsilie všetkých, aby sme dosiahli kompromis potrebný na prijatie tohto nového nariadenia. Toto nové nariadenie nám nielen pomôže zlepšiť bezpečnosť vo vzduchu, ale zníži aj náklady, zjednoduší predpisy a účinnejšie ochráni civilné letectvo.
<P>
Takže ďakujem Parlamentu za jeho prácu na vypracovaní tohto legislatívneho návrhu, a samozrejme z celého srdca dúfam vo vašu podporu a prijatie textu.
<SPEAKER ID="120" NAME="Philip Bradbourn">
v mene skupiny PPE-DE. - Vážený pán predsedajúci, ako už uviedli pán spravodajca a pán komisár Barrot, Parlament a Rada po dlhých rokovaniach v rámci procesu zmierovacieho konania nakoniec dosiahli dohodu. Verím, že je pozitívna a že si zaslúži našu podporu.
<P>
Sme presvedčení, že v súvislosti s pretrvávajúcimi teroristickými hrozbami sú absolútne nevyhnutné jasné pravidlá bezpečnosti. Veľmi dôležité a potrebné je aj ich spoločné zavádzanie na letiskách a v leteckých spoločnostiach v celej Európe a v tomto návrhu sú zahrnuté oba spomenuté body.
<P>
Vzhľadom na to, že sa nám v otázke financovania opatrení bezpečnostnej ochrany letectva nepodarilo dosiahnuť dohodu s Radou, Komisia súhlasila s predložením samostatného návrhu financovania týchto opatrení v priebehu nadchádzajúcich mesiacov. Dúfam, že k tomuto kroku dôjde čím skôr.
<P>
Rád by som na tomto mieste poukázal na skutočnosť, že Rada a Komisia by mali po predložení návrhu venovať pozornosť silnému a jednotnému stanovisku Parlamentu k tejto otázke. Parlament nesmie byť v tomto procese vnímaný ako ďalšia z prekážok, ktorú musia Komisia a Rada zdolať, ale ako rovnocenný partner. Bezpečnosť a ochrana cestujúcich sú na prvom mieste, preto dúfam, že nadchádzajúci návrh Komisie zohľadní náš pevný postoj k tejto otázke.
<P>
Odhliadnuc od tohto kontroverzného bodu si správa zasluhuje uznanie. Som presvedčený o výhodách spoločných noriem bezpečnostnej ochrany pre Európu. V súvislosti so súčasným zväčšovaním teroristických hrozieb, ktoré sa týkajú letectva, ponúka tento návrh dôležité zlepšenia v oblasti bezpečnosti a ochrany cestujúcich. Z uvedeného dôvodu naliehavo žiadam Parlament o plnú podporu tohto opatrenia.
<SPEAKER ID="121" NAME="Saïd El Khadraoui">
v mene skupiny PSE. - (NL) Vážený pán komisár, dámy a páni, teroristický útok z 11. septembra ako aj ďalšie útoky nás nútia uvedomiť si, aké zraniteľné je odvetvie leteckej dopravy a aké vražedné môžu byť následky útoku, pri ktorom teroristi využijú posádku alebo sa dostanú na palubu lietadla. Nútia nás uvedomiť si aj skutočnosť, aký vplyv majú tieto útoky na hospodárstvo, a teda aj na nás všetkých. Preto je dôležité, aby sme vykonali všetky potrebné kroky pre zabezpečenie maximálnej bezpečnosti. Je samozrejmé, že na jej dosiahnutie je potrebná maximálna harmonizácia na európskej úrovni.
<P>
Podľa slov spravodajcu musíme zároveň hľadať rovnováhu medzi bezpečnosťou na jednej strane a pohodlím, súkromím a voľným pohybom na strane druhej. Počas rokovaní sme ako delegácia Európskeho parlamentu zastávali tento názor a myslím si, že počas zmierovacieho konania sme mali bez ohľadu na stranícke príslušenstvo dobrú spoluprácu aj s pánmi Costom a Jarzembowskim. Spojili sme sily a, ako správne poznamenal pán komisár, situáciu sme vyriešili dobrou kompromisnou dohodou.
<P>
Neznamená to však, že s výsledkom sme úplne spokojní. Všetko bude závisieť od toho, ako sa dosiahnuté dohody realizujú v praxi. A v dvoch zásadných oblastiach: po prvé, v zavedení opatrení do praxe. Prostredníctvom komitologického postupu s kontrolou sme zabezpečili aj značnú ďalšiu účasť Parlamentu a de facto sme dosiahli právo veta pre prípady, v ktorých sú podľa nás navrhované opatrenia neprimerané. Z uvedeného dôvodu existuje priestor pre výklad, pre diskusiu. Myslím, že otázka zákazu tekutín na palube lietadla je dôkazom toho, že to je potrebné. Nemôžeme dovoliť, aby mal výbor odborníkov carte blanche a nemusel sa zodpovedať. Preto považujem túto novú formu demokratickej kontroly v podstate za pozitívny krok.
<P>
Za predpokladu, že nás bude Komisia neustále oboznamovať s novými skutočnosťami, môžeme túto úlohu bez problémov prebrať na seba. Myslím, že to bude veľmi dôležitý krok. Musíme vypracovať aj vhodný interný postup, ktorý umožní Parlamentu vykonávať svoju prácu primeraným spôsobom.
<P>
Po druhé, sme si vedomí, že v otázke financovania opatrení bezpečnostnej ochrany sme nedosiahli presne to, čo sme chceli. Mali sme v úmysle ostať v našom myslení dôslednými. Očakávame, že opatrenia bezpečnostnej ochrany, ktoré Európa schváli, budú vhodné pre všetkých. Ak sa členské štáty rozhodnú prijať dodatočné opatrenia, mali by znášať aj náklady. Nepodarilo sa nám presadiť tento zámer, ale som si istý, pán komisár, že váš záväzok vyústi v budúcnosti do novej rozpravy a do skutočných výsledkov.
<P>
Pri každej príležitosti, a tak je to aj dnes, máme k dispozícii rámec, ktorý by nám mal umožniť prijať bezpečnostné opatrenia rýchlo a zároveň by mal poskytnúť demokratickú zodpovednosť. Uvidíme, či bude tento systém fungovať k spokojnosti všetkých. Moja skupina ho tiež podporí.
<SPEAKER ID="122" NAME="Jeanine Hennis-Plasschaert">
v mene skupiny ALDE. - (NL) Úprimne povedané, niet pochýb, že odvetvie leteckej dopravy je a aj naďalej ostáva obľúbeným cieľom teroristov. Z uvedeného dôvodu je potreba prísnejších bezpečnostných pravidiel v leteckej doprave a s nimi spojených zvýšených nákladov a záťaže nevyhnutná. Čo sa však týka zachovania základného rámca v tejto oblasti, je nutné, aby boli opatrenia účinné. Z tohto hľadiska predstavuje dohoda aj napriek svojim slabším miestam dôležitý krok vpred.
<P>
Pokiaľ ide o významnejšiu úlohu Parlamentu, skutočne dúfam, že ju využijeme najlepšie ako sa dá. Viac ako kedykoľvek v minulosti musíme byť realistickejší v súvislosti s očakávaniami týkajúcimi sa účinnosti našich zákonov a pravidiel. Je samozrejme dôležité aj primerané zvládnutie stresu cestujúcej verejnosti. Zároveň musíme brať vážne cestujúcich, ktorí využívajú leteckú dopravu. Finančne nákladná, ale len zdanlivá bezpečnosť nebude užitočná pre nikoho.
<P>
Teroristi sú čím ďalej, tým dômyselnejší. Tento problém nevyrieši konfiškovanie fliaš s vodou, sprchovacích gélov či fyziologického roztoku na kontaktné šošovky. Riešením je účinná cezhraničná činnosť polície, súdnictva a spravodajských služieb. Preto sa teším na postupný plán, ktorý pán komisár práve opísal.
<SPEAKER ID="123" NAME="Seán Ó Neachtain" LANGUAGE="GA">
Nemali by sme a nesmieme prehliadať dôležitosť bezpečnosti leteckej dopravy. Som veľmi hrdý na prácu, ktorá sa vykonala, a ktorá viedla k riešeniu zaručujúcemu bezpečnosť cestujúcim a pracovníkom v leteckej doprave.
<P>
Keď navrhujeme a realizujeme tento druh nariadení, musíme dbať na to, aby neboli len nariadeniami pre nariadenia, a zvažovať pri nich aj ostatné hľadiská súvisiace s odvetvím leteckej dopravy. Z uvedeného dôvodu vítam ustanovenie v správe, v ktorom sa uvádza, že cestujúcich, ktorí prichádzajú letecky z tretích krajín, ktorých normy bezpečnostnej ochrany letectva sú ekvivalentné s normami Únie, nie je potrebné opakovane kontrolovať. Je poľutovaniahodné, že podobný prístup sa nepoužil aj v súvislosti s tovarom bez colnej prirážky a s tranzitnými cestujúcimi.
<P>
Podľa nej, ak cestujúci letí zo Spojených štátov do Írska a prestupuje v Paríži, bude mu odobratý všetok tovar bez colnej prirážky, ktorý kúpil v Spojených štátoch. Pre tento nezmyselný systém sú stratoví cestujúci aj maloobchodní predajcovia.
<P>
Súhlasím, že prvoradé sú záujmy bezpečnosti. Riešenie, na ktorom sa dohodlo v Singapure ukazuje, že tieto dve otázky je možné vyriešiť. Prečo sa potom podobné opatrenia nedajú prijať v spolupráci s ďalšími krajinami? Vieme, že isté plány sa pripravujú. Pre cestujúcich a maloobchodníkov, ktorí musia znášať následky, je však tempo prípravy príliš pomalé.
<SPEAKER ID="124" NAME="Eva Lichtenberger">
v mene skupiny Verts/ALE. - (DE) Vážený pán predsedajúci, riešenie týchto otázok je dlhotrvajúcou ságou a ja by som rada využila túto príležitosť na to, aby som znovu srdečne poďakovala pánovi Costovi. Počas rokovaní, vrátane rokovaní s Radou, vytrvalo zastával stanovisko, ktoré sformulovali a podporovali poslanci Parlamentu vo výbore.
<P>
Jedným z prerokúvaných bodov, ako sa uviedlo, bolo financovanie opatrení bezpečnostnej ochrany. Dôvod je zrejmý. Napríklad, tieto opatrenia bezpečnostnej ochrany sú veľmi vhodné na utajovanie čohosi, čo by nebolo úplne v súlade s právnymi predpismi o financovaní rozličných národných leteckých spoločností. Predpokladám, že práve táto skutočnosť bola dôvodom všetkých snáh o odpor v Rade proti súboru pravidiel požadujúcich v tejto oblasti väčšiu transparentnosť. A samozrejme, bola to naša skupina, ktorá vyjadrila jasný a jednomyseľný cieľ zaviesť transparentné a priamočiare pravidlá financovania zostavené tak, aby pomohli zabrániť možným problémom.
<P>
Druhá otázka sa týkala opatrenia, prostredníctvom ktorého by sa Parlament vo väčšej miere zúčastňoval ďalšieho vývoja opatrení bezpečnostnej ochrany. Aj táto požiadavka sa stretla s intenzívnou opozíciou. Príčinám tohto odporu nerozumiem, pretože Európsky parlament sa len snažil poukázať na spôsob možného úniku napríklad s cieľom zbaviť sa opatrení, ktoré by sa prijali, ale neskôr by sa ukázali ako nevhodné. Môžem síce podporiť kompromisné stanovisko, ale moje očakávania boli väčšie.
<SPEAKER ID="125" NAME="Jaromír Kohlíček">
v mene skupiny GUE/NGL. - (CS) Európsky parlament a Európska komisia diskutujú o bezpečnostnej ochrane leteckej dopravy už niekoľko rokov.
<P>
Účelom zmeny a doplnenia nariadenia (ES) 2320/2002 zo 16. decembra 2002 je zabezpečiť zlepšenie spoločných pravidiel v oblasti bezpečnostnej ochrany civilnej leteckej dopravy. Výsledný dokument však nie je veľmi prehľadný. Aby som mohol ja a veľa ďalších poslancov tohto Parlamentu hlasovať v prospech výsledku zmierovacieho konania, chcem počuť jasnú odpoveď na svoju otázku.
<P>
Pán komisár, Monsieur le Commissaire, c'est pour vous: keďže nové nariadenie nezaručuje jednotný postup hodnotenia bezpečnostnej spoľahlivosti pilotov, ako sa bude táto otázka riešiť po zrušení nariadenia (ES) 2320/2002? Môžete potvrdiť, že Európska asociácia civilných letcov a Komisia sa dohodli na príprave nariadenia, ktoré bude riešiť jednotný postup hodnotenia bezpečnostnej spoľahlivosti pilotov? Ak áno, kedy bude predložený jeho návrh? Výsledok nášho zajtrajšieho hlasovania závisí od vašej odpovede.
<SPEAKER ID="126" NAME="Rodi Kratsa-Tsagaropoulou" AFFILIATION="PPE-DE">
- (EL) Vážený pán predsedajúci, dovoľte mi začať vyjadrením veľkej spokojnosti s dohodou, ktorú sa nakoniec podarilo dosiahnuť v súvislosti so zmenou a doplnením nariadenia ustanovujúceho spoločné pravidlá v oblasti bezpečnostnej ochrany civilného letectva. Rada by som zablahoželala spravodajcovi, pánovi Costovi, k odvedenej práci, ako aj zástupcom politických skupín, pánom Jarzembowskému a El Khadraouimu, ktorí spolu s pánom spravodajcom tvorili jadro našej rokovacej skupiny. Počas neľahkého a neúnavného boja o dosiahnutie tohto cieľa preukázali detailné znalosti problematiky a neochvejnú oddanosť stanovisku Európskeho parlamentu k transparentnosti a rešpektovaniu občanov. Rada by som poďakovala aj všetkým členom delegácie Európskeho parlamentu, ktorej som mala česť predsedať, za ich spoluprácu na všetkých úrovniach, no najmä za spoluprácu na kritických otázkach. Dovoľte mi pochváliť aj pretrvávajúce snahy portugalského predsedníctva s cieľom dosiahnuť vzájomné porozumenie a dohodu. Rovnako by som rada poukázala na konštruktívny a cenný prínos Európskej komisie, na ktorom sa do veľkej miery podieľal pán komisár Barrot.
<P>
Nové nariadenie nie je len výsledkom úspešného rokovania. Po konečnej analýze predstavuje spoločný názor na vzťah medzi bezpečnostnou ochranou na jednej strane a súkromnými osobami a našimi politickými cieľmi na strane druhej. Nové nariadenie je výsledkom skúseností, ktoré sme získali pri uplatňovaní pravidiel bezpečnostnej ochrany. Predstavuje presnejšie vyjadrenie potreby transparentnosti a zodpovednosti zo strany všetkých zainteresovaných organizácií. Poskytuje účinný rámec bezpečného pohybu cestujúcich v globalizovanom prostredí a zároveň umožňuje členským štátom prispôsobiť vlastné politiky vývoju a osobitným potrebám, ktoré sa môžu po čase objaviť. V súlade s nariadením sa vyžaduje od členských štátov aj zachovanie transparentnosti a znášanie časti nákladov, ktoré sú podľa Európskeho parlamentu základnými podmienkami.
<P>
Nakoľko musia členské štáty uvedené povinnosti rešpektovať, Európska komisia sa zaviazala, že na konci roka 2008 vypracuje správu, ktorá k tejto snahe výrazne prispeje. Európsky parlament sa tak pripraví na svoju účinnú úlohu pri zavádzaní týchto potrebných opatrení.
<SPEAKER ID="128" NAME="Silvia-Adriana Ţicău" AFFILIATION="PSE">
(RO) Rada by som poďakovala spravodajcovi, pánovi Costovi, a všetkým kolegom, ktorí sa zúčastnili na rokovaniach v treťom čítaní. O tomto dokumente diskutujeme po viac ako dvoch rokoch odvtedy, čo Komisia v roku 2005 podala návrh s cieľom nahradiť nariadenie z roku 2002 prijaté po teroristických útokoch z 11. septembra 2001.
<P>
Letecká doprava počas posledných rokov zaznamenala intenzívny rozvoj. V roku 1970 EÚ-15 zaznamenala približne 200 miliónov cestujúcich. V roku 2000 ich bolo zhruba 600 miliónov. Teroristické útoky z 11. septembra 2001 žiaľ počet cestujúcich využívajúcich leteckú dopravu znížili v období rokov 2001 a 2002 zhruba o 2 %.
<P>
Európsky parlament je presvedčený, že bezpečnosť cestujúcich a pracovníkov v oblasti leteckej dopravy je veľmi dôležitá. Rozpravy v rámci zmierovacieho konania boli zamerané najmä na rozdelenie nákladov súvisiacich s opatreniami bezpečnostnej ochrany, jednotné vykonávanie bezpečnostných kontrol, dopad niektorých programov bezpečnosti civilnej leteckej dopravy, ktoré sa prijali na úrovni národných letísk alebo leteckých prepravcov. Spoločné normy bezpečnostnej ochrany by sa mali následne prijať prostredníctvom regulačného postupu s kontrolou, takže Európsky parlament bude v tomto procese zohrávať dôležitú úlohu. Náklady na dodatočné opatrenia týkajúce sa bezpečnostnej ochrany civilného letectva by mali znášať členské štáty a používatelia.
<P>
Do 31. decembra 2008 predloží Komisia Európskemu parlamentu správu, ktorá bude informovať o predpokladaných opatreniach, takže dane súvisiace s opatreniami bezpečnostnej ochrany sa budú využívať len na tento účel a zabezpečí sa požadovaná transparentnosť čo sa týka výpočtu a použitia týchto daní.
<P>
V súvislosti s využívaním príslušníkov bezpečnostnej ochrany na palubách lietadiel má každý členský štát právomoc rozhodovať o lietadlách registrovaných a autorizovaných v danom členskom štáte, ich úloha sa však zlepšila prostredníctvom posilnenia istých ustanovení týkajúcich sa vyškolenia a podmienok bezpečnostnej ochrany.
<SPEAKER ID="129" NAME="Mieczysław Edmund Janowski" AFFILIATION="UEN">
(PL) Vážená pani predsedajúca, letecká doprava musí mať definované právne predpisy, musia však byť čo najflexibilnejšie a zároveň dostatočne harmonizované, najmä tie, ktoré sa týkajú bezpečnostnej ochrany letu. Dokument, o ktorom dnes diskutujeme, uvedené kritériá spĺňa. Podľa mňa predstavuje zložité ale kvalitné kompromisné riešenie zo strany členov Zmierovacieho výboru. Rád by som im poďakoval za odvedenú prácu. V tejto súvislosti si osobitnú pochvalu zaslúžia aj pán Costa a pán komisár Barrot.
<P>
Pre krátkosť času sa obmedzím len na pár bodov. Po prvé: poplatky súvisiace s bezpečnostnou ochranou musia byť transparentné a musia sa týkať len skutočných nákladov. Po druhé: opatrenia prijaté v tejto oblasti nesmú zasahovať do hospodárskej súťaže medzi letiskami a leteckými prepravcami, čo je pre voľný trh prirodzené. Po tretie: zásady, ktoré sa týkajú bezpečnostnej ochrany leteckej dopravy je potrebné štandardizovať na celosvetovej úrovni. Z uvedeného dôvodu vítame skutočnosť, že v dokumente sa uvádza spolupráca s Medzinárodnou organizáciou pre civilné letectvo, ICAO. Po štvrté: normy bezpečnostnej ochrany musia dodržiavať aj prepravcovia tretích krajín, pretože inak budú európske opatrenia neúčinné. Po piate: je potrebné vypracovať vhodné postupy pre riešenie krízových situácií, ku ktorým síce nemusí dôjsť, avšak v prípade teroristického útoku existuje možnosť ich vzniku.
<P>
Nakoniec, čo sa týka činností všetkých strán zainteresovaných do leteckej dopravy, a to najmä pokiaľ ide o opatrenia týkajúce sa bezpečnostnej ochrany, súčasťou ktorých sú aj určité obmedzenia, snažme sa o to, aby sme mali opatrenia pre cestujúcich, vrátane cestujúcich so zdravotným postihnutím a nie opačne.
<SPEAKER ID="130" NAME="Timothy Kirkhope" AFFILIATION="PPE-DE">
Vážená pani predsedajúca, rád vidím, že v tejto otázke sme dosiahli pokrok, pretože Parlament vždy dával najavo, že pri opatreniach zlepšujúcich bezpečnosť cestujúcich leteckou dopravou, musíme byť dôslední. Chcem zablahoželať pánovi Costovi, svojim kolegom z Výboru pre dopravu a cestovný ruch a najmä pánovi komisárovi Barrotovi, ktorý sa zaslúžil o to, že kroky potrebné na financovanie bezpečnostných opatrení sú stanovené primerane, a že na kontrolu vymedzenia spoločných základných noriem sa použil komitologický postup.
<P>
Pre lepšiu informovanosť cestujúcich je potrebná dôsledná spolupráca na úrovni EÚ. Koncom minulého roka som sa vyjadril, že EÚ pozostávajúca z 27 štátov bude napredovať len na základe vzájomného uznávania právnych tradícií jednotlivých členských štátov. Základné normy bezpečnosti sa však musia zaviesť na úrovni EÚ. Keď Komisia v priebehu roka načrtne zásadu financovania, budem dôrazne presadzovať, aby sa členským štátom umožnilo v prípade potreby konať vo väčšom rozsahu a mimo tejto zásady, pokiaľ sú pripravené pokryť náklady.
<P>
Súvisí to aj so správou, že britský letiskový prevádzkovateľ BAA má na letisku Heathrow a niekoľkých ďalších letiskách odoberať odtlačky prstov a fotografovať pri kontrole v rámci vnútroštátnych letov všetkých cestujúcich. Som presvedčený, že je potrebné kontrolovať tieto opatrenia s cieľom uistiť sa o ich účinnosti. Cieľom používania biometrickej technológie, ktorú navrhuje pán komisár Frattini, je dosiahnuť vyššiu účinnosť a zachovať si podporu verejnosti.
<P>
Verejnosť už v súvislosti s opatreniami bezpečnostnej ochrany toleruje značné nepohodlie. Tieto opatrenia sa možno javia ako potrebné, zdá sa však, že chýba jasná a objektívna analýza ich účinnosti. Nepremyslenosť niektorých ustanovení pôsobí značne rušivo. Preto by sme sa mali dožadovať dôslednosti v prístupe letiskových orgánov v Európe, a snáď aj na celom svete.
<P>
EÚ by mala v otázke týchto bezpečnostných problémov zaujať skôr proaktívne než reaktívne stanovisko. Prostredníctvom vývoja prepracovanejšej technológie, zdieľania osvedčených postupov a zhromažďovania informácií musíme byť v súvislosti s hrozbami stále o krok vpred. Verím, že správa nás určite posunie týmto smerom.
<SPEAKER ID="131" NAME="Inés Ayala Sender" AFFILIATION="PSE">
(ES) Vážená pani predsedajúca, sme nesmierne potešení, že sme sa dostali k záveru tohto zdĺhavého boja s cieľom dosiahnuť zvýšenú bezpečnosť v takom kľúčovom odvetví, akým je letecká doprava. Pre hospodárstvo a konkurencieschopnosť Európy je nevyhnutnosťou a jej úspešnosť a dôveryhodnosť sú do veľkej miery založené na bezpečnosti.
<P>
Najmarkantnejším príkladom boli udalosti z 11. septembra 2001, počas ktorých sa ukázalo, že bezpečnostnú ochranu je potrebné zlepšiť na celosvetovej úrovni, no najmä čo sa týka európskeho priestoru.
<P>
Som presvedčená o veľkej dôležitosti všetkého úsilia Komisie, nie len v súvislosti s týmto materiálom, ale aj s ostatnými dokumentmi, na ktorých Komisia pracovala, a ktoré sa týkajú otázok čiernych listín a zavedenia bezpečnostných opatrení.
<P>
Chceme zablahoželať najmä spravodajcovi, pánovi Costovi, ktorému sa vďaka občas až únavnej vytrvalosti podarilo dosiahnuť dohodu, k čomu mu blahoželám skutočne zo srdca. Najlepšiu možnú dohodu.
<P>
Dohoda sa naviac týka dvoch zásadných tém. Po prvé, témy, ktorá je zásadná pre naplnenie kľúčovej požiadavky bezpečnosti, konkrétnejšie, mimoriadne dôležitého hľadiska jej financovania. Všetci súhlasíme, že bezpečnosť je veľmi dôležitá, avšak ďalším dôležitým hľadiskom je aj to, kto ju financuje, a akým spôsobom sa snažíme zvýšiť transparentnosť a zlepšiť rozdelenie nákladov. Preto som presvedčená, že spolupráca zo strany Komisie týkajúca sa plánovanej štúdie s konkrétnym cieľom identifikovať a zlepšiť transparentnosť v rozdeľovaní nákladov medzi daňových poplatníkov a cestujúcich, nám pomôže zlepšiť budúce opatrenia a ich zavádzanie.
<P>
Po druhé, témy, ktorá je zásadná pre Parlament ako inštitúciu. Pánovi Costovi sa z inštitucionálneho hľadiska podarilo rozšíriť komitológiu vo vzťahu k metódam preverovania cestujúcich a som si istá, že toto rozšírenie v budúcnosti vyrieši možné nedorozumenia, ku ktorým dochádzalo v minulosti, napríklad v súvislosti s tekutinami. Tieto nedorozumenia predstavujú ďalšiu oblasť, ktorú je podľa mňa potrebné zlepšiť. Dúfame, že v budúcnosti sa nám podarí ukončiť prácu na všetkých kľúčových dokumentoch, ktoré súvisia s bezpečnostnou ochranou odvetvia leteckej dopravy s ohľadom na kľúčové hľadisko, konkrétne ľudské hľadisko.
<P>
Dúfam aj, že pán komisár nás bude môcť informovať o vývoji časového plánu vzhľadom na sociálny balík pre posádky lietadiel a pilotov, pokiaľ ide o vyškolenie a certifikáciu. Uvedomujeme si, že v tejto oblasti je činná agentúra EASA, ale radi by sme sa dočkali viacerých konkrétnych opatrení, ktoré by sa stali ústredným faktorom zvýšenia bezpečnostnej ochrany.
<SPEAKER ID="132" NAME="Reinhard Rack" AFFILIATION="PPE-DE">
(DE) Vážená pani predsedajúca, pán podpredseda, bezpečnosť cestujúcich predstavuje hlavnú zásadu. Ako ju však reálne ochraňujeme? Ako by to pravdepodobne vyjadril špičkový taliansky futbalový tréner Giovanni Trapattoni: "Odložiť opasky, vyprázdniť fľaše, vyzuť topánky!" Prinesú tieto opatrenia ešte niečo iné ako pracovné miesta zle plateným a slabo vyškoleným bezpečnostným pracovníkom? Okrem toho, s Európou sa znova spájajú dlhé rady na letiskách, ťažkosti a hospodárske nevýhody aj napriek tomu, že vo veľkom množstve prípadov sú tieto problémy výsledkom usilovnosti svalnatých miestnych a regionálnych policajných úradníkov. Situácia sa určite dá zlepšiť!
<P>
Čo najskôr prehodnoťme vykonávacie ustanovenia o tekutinách a nahraďme ich lepšou technológiou a účinnejšou spoluprácou bezpečnostných služieb.
<SPEAKER ID="133" NAME="Erna Hennicot-Schoepges" AFFILIATION="PPE-DE">
(FR) Vážená pani predsedajúca, pán komisár, rada by som upriamila pozornosť najmä na modernizáciu technológie, ktorá je nevyhnutná, aby sme sa vyhli krachu leteckej dopravy. Naliehavo žiadam o pokrok v rámci projektu CESAR s cieľom propagovať inováciu technológií v leteckej doprave a s cieľom presvedčiť sa, že letecká doprava už nezávisí od určitých zložiek na zemi. Rada by som sa opýtala, aký pokrok nastal v členských štátoch v súvislosti s prevodom práv? Neprinieslo by to veľa výhod čo sa týka bezpečnosti cestujúcich, ochrany životného prostredia a leteckej dopravy ako takej?
<SPEAKER ID="134" NAME="Jacques Barrot">
podpredseda Komisie. - (FR) Vážená pani predsedajúca, dámy a páni, pozorne som počúval všetky vaše vystúpenia. Ako všetci z vás zdôraznili, výzva pre našu politiku v oblasti bezpečnostnej ochrany leteckej dopravy spočíva v nájdení rozumej rovnováhy medzi potrebou ochrániť cestujúcich pred činnosťou teroristov na jednej strane a, samozrejme, prevádzkovými aspektmi na letiskách s cieľom vyhnúť sa príliš zložitým procesom registrovania cestujúcich na strane druhej. Návrh Komisie bol zameraný na výrazné zvýšenie šancí dosiahnuť rozumnú rovnováhu. Ako som už spomenul, prijatie tohto nariadenia nám umožní ustanoviť modernejšie a pružnejšie pravidlá a používanie nových technológií pri registrácii zas umožní zaviesť koncepciu jednorazovej bezpečnostnej kontroly s vysokou mierou bezpečnosti pre lety z nečlenských krajín, zrušiť niektoré zdvojené požiadavky, kodifikovať účasť zúčastnených strán v procese rozhodovania o vykonávacích opatreniach a, samozrejme, umožní nám vo zvýšenej miere zapojiť do procesu rozhodovania o zavádzaní pravidiel Európsky parlament. Ja osobne sa zaväzujem začať iniciatívy vo všetkých oblastiach financovania bezpečnostnej ochrany s cieľom zlepšiť súčasnú situáciu, zabezpečiť väčšiu transparentnosť a zviditeľniť finančné záväzky členských štátov.
<P>
Takže, ako som uviedol, aj keď sa mi nepodarí odpovedať na všetky vaše otázky, vyjadrím sa aspoň k niektorým z nich.
<P>
Všeobecné pravidlo, ktoré má Komisia v úmysle v budúcnosti dodržiavať, je zverejňovať každý prípad uplatňovania nariadenia, s výnimkou tých prípadov, keby znalosť nariadenia napomáhalo terorizmus. V súčasnosti je situácia veľmi odlišná, základné pravidlo je nezverejňovať nič. Tento moment je veľmi dôležitý, pretože znamená, že Parlament bude mať k dispozícii všetky informácie.
<P>
Takže odpoviem na niektoré otázky. Čo sa týka otázky pána Ó Neachtaina, problematika oslobodenia od cla je pre mňa stále dôležitá. Vypracovali sme nariadenie, ktoré povoľuje výnimky. Prostredníctvom rokovaní v Singapure sa nám podarilo zaviesť toto pravidlo vo všetkých obchodných vzťahoch s touto krajinou a v súčasnom období pokračujeme s mnohými nečlenskými krajinami v príprave ďalších výnimiek. Je zrejmé, že tieto nečlenské krajiny s nami musia spolupracovať oveľa aktívnejšie a my im dávame najavo náš záujem o spoluprácu. Spolupracujú s nami Američania a Kanaďania, ak však chceme v otázke oslobodenia od cla pokročiť, je pre nás nevyhnutnosťou podpísať oveľa viac dohôd s nečlenskými krajinami. A verte mi, táto problematika je pre mňa veľmi dôležitá.
<P>
Pán Kohlíček a pani Ayala Senderová hovorili o pilotoch a posádke. Pilotmi sa zaoberáme. Konzultácia už prebieha, ale nedokážem vopred odhadnúť jej výsledok. Venujeme však náležitú pozornosť problémom, ktoré potrebujeme vyriešiť.
<P>
Pravdou je, ako tu správne odznelo, že potrebujeme koherentný prístup na úrovni Európy. Sám pozorne sledujem uplatňovanie nariadení a je pravdou, ako práve skonštatoval pán Kirkhope, že musíme jednoznačne harmonizovať pravidlá a postupy ich realizácie. Musíme byť obozretní aj v súvislosti s viac-menej improvizovanými a jednostrannými iniciatívami niektorých členských štátov. Nie je to jednoduché, vieme že boj o financovanie bezpečnostných opatrení a transparentnejšie a vyrovnanejšie financovanie bude ťažký. Pán Costa s tým má skúsenosti. Rád by som sa poďakoval pani Krasta-Tsagaropoulouvej, ktorá predsedala delegácii Parlamentu a počas dlhých a zložitých stretnutí nám bola veľmi nápomocná.
<P>
Nakoniec by som venoval pár slov pánovi Costovi, pretože jeho správa a jeho práca spravodajcu v nás skutočne vzbudili dojem, že Parlamentu šlo naozaj o spoločné dobro Európy, blahobyt cestujúcich a tiež, samozrejme o taký systém ochrany, ktorý by bol účinný a zároveň dosť pružný pre vnášanie zmien. Ako som už poznamenal, starostlivo dohliadame na nové technológie, ktoré nám, dúfam, umožnia tieto procesy zjednodušiť. Zdá sa, že v súčasnosti je aktuálne hľadanie výbušnín v tekutinách. Dúfam, že spomínané technológie využijeme. Určite ich privítame.
<P>
Ďakujem vám, pani predsedajúca, a ďakujem aj Parlamentu predovšetkým za vysokú úroveň tejto rozpravy a za celý jej prínos.
<SPEAKER ID="135" NAME="Paolo Costa">
spravodajca. - (IT) Vážená pani predsedajúca, pán komisár, dámy a páni, toto nariadenie je rámcové. Akú kašu si navaríme, takú aj budeme jesť. A či je chutná zistíme, až keď ju budeme mať na tanieri. V súčasnosti len vyberáme ten správny recept.
<P>
Som presvedčený, že obom sú nám zrejmé dva problémy. Prvý súvisí s tým, že výsledkom zvýšeného výskytu terorizmu je vyšší stupeň bezpečnostnej ochrany a problém s terorizmom nemožno považovať za vec jednotlivca. Predstava, že každý cestujúci má byť zodpovedný za financovanie protiteroristických aktivít je zjavne nereálna. Cestujúci majú spoločnú zodpovednosť a táto myšlienka by sa mala skôr či neskôr do istej miery dostať do popredia a povzbudiť štáty k väčšej zodpovednosti za takéto činnosti.
<P>
Druhý problém sa týka skutočnosti, že terorizmus nás bohužiaľ núti meniť spôsoby nášho konania. Nie je možné, aby sme sa takpovediac vyhli zavedeniu pravidiel, ktoré stanovujú hranice všetkým našim činnostiam, pretože nemôžeme dopustiť, aby teroristi tento boj vyhrali. Musíme však vynaložiť všetko úsilie, aby sme zaručili, že postupne nenapomáhame víťazstvo terorizmu tým, že nás núti meniť spôsob nášho života.
<P>
Je ťažké nájsť kompromis. Dávame do hry všetky svoje tromfy: spolurozhodovací postup, rozšírený postup komitológie, jednoduchý postup komitológie. Máme všetky potrebné nástroje. V tejto oblasti ešte máme veľa práce, ale myslím, že sa nám už podarilo vybudovať dobrý základ.
<SPEAKER ID="136" NAME="Predsedajúca">
. - Rozprava sa skončila.
<P>
Hlasovanie sa uskutoční v utorok, 11. marca 2008.
<P>
Písomné vyhlásenia (článok 142)
<SPEAKER ID="137" NAME="Marian-Jean Marinescu  " AFFILIATION="PPE-DE">
písomne. - (RO) Harmonizácia činností členských štátov, letísk a leteckých spoločností v oblasti poskytovania bezpečnostnej ochrany civilnej leteckej dopravy je nevyhnutnou požiadavkou boja proti teroristickým hrozbám.
<P>
Musíme však nájsť rovnováhu medzi posilnením bezpečnostnej ochrany a poskytovaním pohodlia používateľom služieb leteckej dopravy.
<P>
Je našou povinnosťou prijať všetky potrebné opatrenia s cieľom zlepšiť technickú výkonnosť kontrolných zariadení ako aj vykonávať jednorazovú kontrolu v prípade tranzitných letov. Uvedené opatrenia by umožnili skrátenie dĺžky kontroly a zo strednodobého až dlhodobého hľadiska by predstavovali zníženie skutočných nákladov.
<P>
Na druhej strane však nedostatok transparentnosti v súvislosti s výpočtom a uplatňovaním daní, ktoré súvisia s opatreniami bezpečnostnej ochrany, skresľuje kompetencie v oblasti leteckej dopravy a chápanie toho, akým spôsobom sa peniaze využívajú na priame financovanie týchto opatrení.
<P>
Aby mali daňoví poplatníci v Európskej únii a používatelia služieb leteckej dopravy jasnú predstavu o rozdeľovaní vybraných súm, musia sa otázky financovania vyjasniť čo najskôr. Oddelí sa tým financovanie priamych opatrení od nákladov na poistenie ako aj od akejkoľvek štátnej pomoci pre podporu dodatočných opatrení bezpečnostnej ochrany, o ktorej môže rozhodnúť členský štát.
