<CHAPTER ID="015">
Osobitné opatrenia pre poľnohospodárske trhy (rozprava)
<SPEAKER ID="408" NAME="Predsedajúci">
Ďalším bodom programu je rozprava o otázke na ústne zodpovedanie o osobitných opatreniach pre poľnohospodárske trhy, ktorú Komisii predložil pán Paolo De Castro v mene Výboru pre poľnohospodárstvo a rozvoj vidieka - B7-0208/2010).
<P>
Keďže pán De Castro nie je prítomný, priestor dostáva pán Le Foll zastupujúci pána De Castra.
<SPEAKER ID="409" NAME="Stéphane Le Foll" LANGUAGE="FR">
Vážený pán predsedajúci, pripadlo teda na nás uzatvoriť dnes večer tieto rozpravy a je naozaj neskoro. Chcel by som v prvom rade ospravedlniť pána De Castra, predsedu Výboru pre poľnohospodárstvo a rozvoj vidieka, ktorý tu dnes večer s nami nemôže byť z dôvodov, ktoré sú vám známe. Podobne ako iní poslanci tohto Parlamentu nemohol opustiť svoju krajinu a zúčastniť sa našich rozpráv v Štrasburgu.
<P>
Problém, ktorým sa zaoberáme, je výsledkom všeobecnej krízy, ktorú zažíva celé odvetvie poľnohospodárstva. Ako dnes vieme, zažívame krízu a predovšetkým pád cien a príjmov z poľnohospodárstva, ktoré ovplyvňujú producentov obilia, chovateľov hospodárskych zvierat, či už ošípaných alebo hovädzieho dobytka, ako aj výrobcov olivového oleja - a to hovorím v mene pána De Castra -, a ktoré mimoriadne ťažko postihujú a už aj postihli producentov mliečnych výrobkov.
<P>
Vzhľadom na túto krízu a tento pád cien je samozrejmé, že parlamentný Výbor pre poľnohospodárstvo a rozvoj vidieka chce poznať názor Komisie na to, čo môžeme urobiť hneď a v budúcnosti, aby sme sa dostali z tejto krízy, a predovšetkým aké opatrenia by sa mohli prijať v najbližších mesiacoch na podporu poľnohospodárov a na zaistenie menšej nestability poľnohospodárskych trhov.
<P>
Prvá otázka, ktorú by som chcel položiť Komisii, sa týka konkrétne krízy v sektore mlieka. Aká je situácia v oblasti opatrení prijatých Parlamentom a Radou, ktoré sa týkajú tejto krízy v sektore mlieka a konkrétne aj použitia slávneho mliečneho fondu vo výške 300 miliónov EUR, ktorý bol odsúhlasený? Toto je prvá otázka, pretože sa domnievam, že ak máme prijímať legislatívne rozhodnutia, musíme vedieť, ako sa uplatňujú.
<P>
Ako som už spomínal, pád cien a hlboká kríza trhov momentálne postihujú všetky druhy produkcie. To nás vedie k otázke a hľadaniu odpovedí na tému, ktorú by sme mohli označiť ako trhová regulácia, a k diskusiám o spôsobe, akým by sme mohli obmedziť tú neslávne známu cenovú nestabilitu.
<P>
Nikto sa nesťažuje, keď ceny stúpajú, najmä nie poľnohospodári. Európski spotrebitelia sú tí, ktorí sa obávajú zvyšovania cien poľnohospodárskych produktov, ktoré obmedzuje ich kúpnu silu a ich schopnosť nakupovať tieto produkty.
<P>
V obdobiach nízkych cien a dlhodobých cenových pádov sú výrobcovia trestaní z pohľadu ich príjmov a predovšetkým, a platí to najmä pre európske poľnohospodárstvo, z pohľadu ich schopnosti investovať a pripravovať sa na budúcnosť. Poľnohospodárstvo je náročným priemyslom, investície sú značné a ich návratnosť je dlhá. Potrebujeme stabilizovať ceny.
<P>
Pán komisár, otázka Výboru pre poľnohospodárstvo a rozvoj vidieka a jeho predsedu pána De Castra pozostáva z dvoch bodov.
<P>
Po prvé, oznámili ste, že do konca roka sa má realizovať mnoho opatrení súvisiacich s mliečnymi výrobkami. To je dôležité. Môžete nám uviesť nejaké podrobnosti? Po druhé, osobitné opatrenia treba prijať nielen na trhu mliečnych výrobkov, ale na všetkých trhoch.
<P>
A napokon, chceli sme vám položiť otázku, akým spôsobom Komisia plánuje predvídať tieto cenové pády a predchádzať im zo strednodobého hľadiska. Aký mechanizmus regulácie trhu sa dá použiť na obmedzenie náhlych zvýšení a predovšetkým náhlych poklesov cien? Aké kroky momentálne Komisia realizuje a aký má názor na tento problém?
<P>
To sú tri prvky, ktoré som chcel spomenúť: mliečny fond, pohľad na krízu v sektore mlieka a všeobecnejšie spôsob, akým Komisia plánuje riešiť tento problém cenovej nestability a pádu cien.
<SPEAKER ID="410" NAME="Dacian Cioloş" LANGUAGE="FR">
Vážený pán predsedajúci, v prvom rade chcem poďakovať pánovi De Castrovi a pánovi Le Follovi z parlamentného Výboru pre poľnohospodárstvo a rozvoj vidieka za to, že predniesli tieto problémy do diskusie tu v Parlamente.
<P>
Je to pravda, aj ja musím priznať, že príjmy poľnohospodárov v roku 2009 mimoriadne poklesli, čo však bolo len pokračovaním trendu, ktorý sme zaznamenali v roku 2008. Ide o situáciu, ktorá sa len zriedkavo vyskytovala na európskom trhu. Dochádza k nej v súvislosti so stále väčším otváraním sa tohto trhu na svetovom trhu a po nedávnych reformách spoločnej poľnohospodárskej politiky.
<P>
Táto kríza zasiahla najmä sektor mlieka. V minulom roku sme videli, ako výrobcovia tohto odvetvia odolávali ťažkej situácii, najmä tí vo vidieckych oblastiach, v ktorej je produkcia mlieka základom nielen pre poľnohospodárske odvetvie, ale všeobecne aj pre hospodársku činnosť a zamestnanosť.
<P>
A práve v tejto súvislosti prijala Európska komisia minulý rok opatrenia, najprv vo forme mobilizácie mechanizmu na intervencie na trhoch s cieľom zastaviť pád cien. Uvoľnila významné finančné prostriedky, viac než 400 miliónov EUR, na financovanie týchto intervencií na trhoch. Ako však zdôraznil pán Le Foll, zmobilizoval sa aj fond vo výške 300 miliónov EUR na to, aby mohli členské štáty pomôcť najviac postihnutým producentom v sektore mlieka.
<P>
Toto rozhodnutie bolo prijaté minulý rok. Členským štátom poskytlo príležitosť nastaviť kritériá, na základe ktorých sa budú tieto finančné prostriedky rozdeľovať, a nasmerovať ich predovšetkým tým výrobcom, ktorí ich najviac potrebujú.
<P>
Musím zároveň jasne uviesť, že tieto kritériá stanovili členské štáty a nevyžadovali súhlas Komisie. Povinnosťou členských štátov bolo len informovať Komisiu o tom, ktoré kritériá si vybrali.
<P>
Môžem vám povedať, že pokiaľ viem, všetky členské štáty informovali Komisiu o svojom rozhodnutí uplatňovať tieto opatrenia. Nastavili preto kritériá, na základe ktorých budú rozdeľovať tieto finančné prostriedky, a proces rozdeľovania pomoci sa začne. Členské štáty musia začať z ich rozdeľovaním do júna.
<P>
Takže ako som spomínal, najprv to bola fáza intervencií na trhoch s cieľom dostať ich späť do rovnováhy. Domnievam sa, že aktuálna situácia nám ukazuje, že táto intervencia bola úspešná, pretože ceny sa stabilizovali. Samozrejme, že stále existujú odchýlky, sú však v primeraných hraniciach, v bežných hraniciach trhu. Po druhé sú pripravené podporné opatrenia, ktoré sa čoskoro dostanú k výrobcom. Sú to opatrenia, ktoré už boli prijaté.
<P>
Veľmi rád tu znovu zopakujem to, čo som nedávno povedal v parlamentnom Výbore pre poľnohospodárstvo a rozvoj vidieka. Ako komisár dúfam, že sa poučíme z mimoriadnej situácie, ktorú sme zažili minulý rok. Nechcem čakať na reformu spoločnej poľnohospodárskej politiky v roku 2013, keď sa tu určite stretneme s jasnejšími odpoveďami pre celé odvetvie poľnohospodárstva. Nebudem čakať na závery reformy spoločnej poľnohospodárskej politiky v roku 2013, aby som mohol predniesť konkrétne návrhy pre sektor mlieka na základe záverov skupiny na vysokej úrovni, ktorá bola vytvorená minulý rok tesne po vypuknutí krízy a ktorá teraz pracuje na možnostiach. Táto skupina predstaví svoje zistenia v júni.
<P>
Okamžite potom, v júli, navrhnem Rade ministrov poľnohospodárstva a Výboru Európskeho parlamentu pre poľnohospodárstvo a rozvoj vidieka rozpravu o týchto zisteniach. To znamená, že odo dneška až do jesene alebo konca roka sem prídem predstaviť návrhy, ktoré nám umožnia predpovedať a v najväčšej možnej miere predchádzať tomuto druhu kríz, najmä v sektore mlieka, keďže bol postihnutý najhoršie zo všetkých, a teda navrhnúť riešenia nielen z krátkodobého, ale aj zo strednodobého a dlhodobého hľadiska.
<P>
Samozrejme, že sa poučíme z tejto situácie aj v prípade ostatných sektorov poľnohospodárstva, kde budeme musieť zasahovať. Možno by som teraz mohol využiť príležitosť a dať vám určité informácie vyplývajúce z našich dnešných rozpráv.
<P>
Komisia venuje mimoriadnu pozornosť vývoju trhov v ostatných sektoroch. Pomocou intervenčných metód, ktoré máme momentálne k dispozícii - mechanizmy zásahov na trhoch používané najmä ako záchranné siete -, sa pokúsime v maximálnej možnej miere zabrániť, aby sa zopakovali situácie podobné tej, ktorá sa odohrala v sektore mlieka.
<P>
Ďakujem veľmi pekne. Budem pozorne počúvať otázky a problémy, ktoré prednesiete, a na konci znovu využijem priestor a vyjadrím sa k nim.
<SPEAKER ID="411" NAME="Peter Jahr" LANGUAGE="DE">
Vážený pán predsedajúci, pán Cioloş, dámy a páni, zásadná zmena orientácie poľnohospodárskej politiky tak, aby sa viac zameriavala na trhové hospodárstvo, je správnym prístupom. Správne je aj rozhodnutie rozšíriť prepojenia medzi európskym poľnohospodárstvom a svetovým trhom. Úvodný úspech tejto politiky bol veľmi zreteľný až do roku 2007 alebo začiatku roka 2008. Európska poľnohospodárska politika ponúkala lepšiu hodnotu za peniaze. Trhových zásahov bolo málo a poľnohospodári mali stabilný, rastúci príjem. Teraz však vidíme aj nevýhody tohto preorientovania, ktorého súčasťou sú veľké kolísanie cien a pokles príjmu poľnohospodárov. Poľnohospodári aj tvorcovia poľnohospodárskej politiky budú musieť v budúcnosti riešiť veľké kolísanie cien producentov vo všetkých oblastiach, nielen v sektore mlieka.
<P>
Ak má poľnohospodárska politika efektívnejšie zvládať vážne pády na trhu, potrebuje nástroje, ktoré jej umožnia reagovať rýchlo, premyslene a bez veľkej byrokracie. Preto vyzývam, aby sa opatrenia, ako napríklad intervencie alebo exportné dotácie, nezrušili celkom, ale aby sa zahrnuli do rozpočtu so sumou nula. Tieto nástroje by sa mali používať len vo výnimočných prípadoch a nie ako stále trhové zásahy. Ak však budeme potrebovať nástroje, musia byť pripravené na použitie. Zároveň musíme identifikovať opatrenia týkajúce sa profesie poľnohospodárov, ktoré by vytvorili rovnosť na trhu. Patrí medzi ne najmä posilnenie zákonnej pozície skupín producentov.
<P>
Dúfam, že Komisia dodrží svoj sľub a bude uvažovať o lepších základných právnych podmienkach a potom rýchlo prijme opatrenia, keď budú potrebné, aby sa zabránilo tomu, že poľnohospodári a spotrebitelia budú vážne poškodení.
<SPEAKER ID="412" NAME="Marc Tarabella" LANGUAGE="FR">
Vážený pán predsedajúci, pán komisár, podporujem vaše prvé kroky v pozícii komisára pre poľnohospodárstvo a rozvoj vidieka, pretože počas vášho vypočutia aj pri niekoľkých iných príležitostiach sme vás počuli vyjadriť svoje želania, keďže ste pochopili, že extrémna nestabilita cien je vážnou hrozbou pre poľnohospodárstvo a jeho budúcnosť. To isté platí pre poľnohospodárov, ktorí si už nedokážu robiť dlhodobé plány, pretože je zrejmé, že investície - najmä tie novšie - sú rozpočítavané na obdobie 20 alebo 30 rokov.
<P>
Dnes je to len šesť mesiacov, čo som spoločne s pánom Le Follom a niekoľkými ďalšími kolegami podpísal pozmeňujúci a doplňujúci návrh zaoberajúci sa týmto problémom a vážnou nestabilitou, ktorého zámerom bolo obmedziť 1 % zvýšenie, o ktorom sa rozhodlo najmä v súvislosti s produkciou mlieka, pretože sa naozaj nachádzame v období nadmernej produkcie. Tento pozmeňujúci a doplňujúci návrh bol odmietnutý v pomere hlasov takmer 250 k 350.
<P>
Povedali ste, že v budúcnosti by sme mali uvažovať o regulácii. Prebiehajú stretnutia skupiny na vysokej úrovni a jej členovia sú, ako som to pochopil, vynikajúci odborníci. Nie sú v nej zastúpení len výrobcovia, ale aj distribútori.
<P>
Nechcel by som, aby sa zabúdalo na subjekty, ktoré sa nachádzajú medzi týmito dvomi skupinami, teda medzi výrobcami a distribútormi, konkrétne na spracovateľov. Dúfam, že na nich nezabudneme, pretože aj prostredníctvom nich sa generujú zisky, vlastne predovšetkým prostredníctvom nich, domnievam sa, že viac, než prostredníctvom distribútorov. Chcel by som počuť uistenie, že sa na nich v diskusii nezabudne.
<P>
Nestabilita zasahuje nielen sektor mlieka, ale všetky poľnohospodárske sektory a dovolím si povedať, že ceny sú vysoké. Buďme opatrní, pretože toto nijako neprospieva poľnohospodárstvu. Spracovatelia - používatelia - totiž prechádzajú na alternatívne produkty. Keď sa ceny upokoja alebo klesnú, nemusí dôjsť k tomu, že sa títo používatelia vrátia späť k pôvodnému produktu.
<P>
Pán komisár, vzhľadom na túto situáciu by som chcel vedieť, aj keď je to trochu predčasné, či naozaj plánujete v budúcnosti realizovať regulačné mechanizmy, na ktoré tak veľmi čakajú producenti, vo všetkých ostatných oblastiach.
<SPEAKER ID="413" NAME="Martin Häusling" LANGUAGE="DE">
Vážený pán predsedajúci, pán Cioloş, na vidieku sa situácia momentálne relatívne upokojila, nie však preto, že by boli poľnohospodári spokojní, ale preto, že mnohí z nich sú v súčasnosti veľmi frustrovaní. Nemôžeme si ich všetkých nevšímať so slovami, že dôležité riešenie poľnohospodárskej krízy nájdeme v roku 2013. Musíme im dať odpovede teraz. Na tom sa zhodneme. Protesty by sa mohli veľmi rýchlo presunúť späť do Bruselu, a preto musíme reagovať.
<P>
V sektore mlieka je potrebná zásadná zmena v politike. Zúčastnil som sa konferencie skupiny na vysokej úrovni a reakcie na krízu v sektore mlieka považujem za zaujímavé, v žiadnom prípade však nie za primerané. Ak chceme vykonať zmenu v politike, musíme spochybniť posledné rozhodnutie o odstránení regulácie. Na konci tohto procesu by sme mohli povedať, že záverečné kvóty viedli k veľmi tvrdému pristátiu, nie k hladkému. Teraz musíme naliehavo zvážiť, ako by sme mohli zaviesť novú politiku, ako môžeme stanoviť nové kritériá a ako môžeme vrátiť štát alebo inak Európsku úniu späť do hry a určiť jasné pravidlá pre trh. Trhy nefungujú bez pomoci. To je odpoveď na finančnú krízu aj krízu v poľnohospodárstve. Musíme definovať pravidlá.
<P>
Momentálne čelíme šialenému procesu koncentrácie v poľnohospodárstve. Mám veľké obavy, keď sa v novinách dočítam, že na juhu Anglicka sa budujú objekty, ktoré môžu ustajniť až 8 000 kráv. Na druhej strane sa musí zatvárať mnoho malých poľnohospodárskych podnikov v znevýhodnených regiónoch. Tieto zmeny nepovedú k európskemu, ale k americkému poľnohospodárskemu modelu so stále väčšími podnikmi, čo napokon bude viesť k ukončeniu činnosti mnohých malých mliekarenských podnikov v Európe. Musíme pamätať na to, že to znamená aj stratu pracovných miest.
<P>
Pán Jahr, zhodneme sa na jednom bode, aj keď nesúhlasíme, že je správne orientovať našu poľnohospodársku politiku na svetový trh. Potrebujeme jasnú zákonnú pozíciu pre poľnohospodárov. Sú najslabším článkom v obchodnom procese. Ako prvých ich zasiahnu dampingové ceny, ktoré sa stávajú bežnou vecou v mnohých oblastiach. Súhlasíme, že naliehavo potrebujeme jasné politické vyhlásenie o tom, ako sa dajú v budúcnosti lepšie regulovať trhy.
<P>
Musíme sa pozrieť za hranice Európy, ako tento problém riešia iné regióny. Nikto nám nepovie, ako a kedy treba regulovať naše trhy. V posledných rokoch sme zašli príliš ďaleko s odstraňovaním mnohých zložiek regulácie trhu. Pozrime sa na iné krajiny - a to by mala urobiť aj skupina na vysokej úrovni - a zistime, aké pravidlá sa uplatňujú inde. Je jasné, že Kanada využíva model, ktorý mnohí poľnohospodári aj mnohí spotrebitelia považujú za osvedčený. To by sme z diskusie nemali vylučovať hneď na začiatku. Namiesto toho by sme mali poskytnúť aj nejaké odpovede.
<P>
V rámci zmeny v smerovaní našej politiky musíme zabezpečiť, že zavedieme politiky pre regionálne trhy. Orientovať by sme sa mali vždy na regióny a nie na 5 % produktov, ktoré sa predávajú na svetovom trhu. Exportné dotácie a intervencie nesmieme považovať za bežné pravidlá ovplyvňovania trhu v budúcnosti. Tento proces musíme konečne zastaviť.
<SPEAKER ID="414" NAME="James Nicholson">
v mene skupiny ECR. - Vážený pán predsedajúci, predovšetkým vítam príležitosť zúčastňovať sa tejto rozpravy. Považujem ju za veľmi príhodnú. Nedávna kríza v sektore mlieka, ktorá ochromila tak veľa našich poľnohospodárov v celej Európskej únii, nám jasne ukázala vážnu nestabilitu, ktorá môže ovplyvniť naše poľnohospodárske trhy. Vážne kolísanie cien sa zjavuje z roka na rok, či skôr z mesiaca na mesiac, často v dôsledku faktorov, nad ktorými nemáme kontrolu, ako napríklad globálna finančná kríza či cena ropy.
<P>
Účinky dramatického poklesu ceny mlieka v roku 2009 boli znásobené neschopnosťou EÚ reagovať na situáciu dostatočne rýchlo. Kým sa nám konečne podarilo realizovať kombináciu riadenia trhu a opatrení na podporu príjmu, ako napríklad intervencie v rámci mliečneho fondu a vývozné náhrady, ktoré v určitej miere upokojili situáciu, mnohé mliekarenské podniky museli zastaviť podnikateľskú činnosť a mnohé utrpeli vážne finančné straty.
<P>
Podľa mňa musíme prijať dvojaký prístup s cieľom pokúsiť sa obmedziť účinky nízkych cien pre našich poľnohospodárov. Po prvé sa musíme dohodnúť na vytvorení minimálnej záchrannej siete pre všetky sektory, ktoré sú ohrozené kolísaním cien. Po druhé musíme zaistiť, že bez ohľadu na zavedené nástroje dokážeme rýchlo a účinne reagovať na to, čo nám kríza prinesie.
<P>
V Parlamente aj mimo neho v súčasnosti prebieha veľa diskusií o tom, aby poľnohospodári dostávali spravodlivý a stabilný príjem za to, čo vyprodukujú. Spletité detaily dodávok potravín a potravinového reťazca vo všeobecnosti predstavujú tému, ktorá sa týka rovnako poľnohospodárov aj spotrebiteľov. Nastávajúca reforma SPP nám dáva reálnu príležitosť riešiť tieto problémy. Je, samozrejme, dôležité nenarúšať konkurencieschopnosť agropotravinárskeho odvetvia Európy. Reformovaná SPP však musí byť schopná reagovať na rôzne krízy v poľnohospodárstve s cieľom stabilizovať trhy a zaistiť spravodlivý príjem pre našich poľnohospodárov.
<SPEAKER ID="415" NAME="Georgios Papastamkos" AFFILIATION="PPE">
(EL) Vážený pán predsedajúci, začnem predpokladom, že na poľnohospodárskych trhoch panuje veľká nestabilita. Došlo k výraznému poklesu cien základných poľnohospodárskych produktov. Zároveň došlo k zvýšeniu spotrebiteľských cien a podstatnému zníženiu príjmov poľnohospodárov.
<P>
Podľa mňa je SPP po reformách a oddelení pomoci dostatočne orientovaná na trh. Môj hlavný návrh spočíva v tom, že poľnohospodárske odvetvie nemôžeme ponechať výlučne na pravidlá trhu. A to chcem povedať jasne. Produkuje verejné statky a potrebuje verejnú európsku finančnú podporu. Nechápem rozpory v argumentoch poslancov, ktorí tu navrhujú trhovú orientáciu, pričom ich krajiny udržiavajú, podporujú a zosilňujú etnocentrizmus a patriotizmus spotrebiteľov. Súčasné opatrenia na riadenie trhu však neposkytujú potrebnú záchrannú sieť, ako to povedal predošlý rečník pán Nicholson. Potrebujeme doplnkové opatrenia, flexibilnejšie a účinnejšie, opatrenia, ktoré zaručia trhovú stabilitu v časoch krízy. Okrem toho však podľa mňa potrebujeme "vyzbrojiť" SPP finančným mechanizmom na zvládnutie krízových situácií, určitým druhom fondu na riadenie krízy. Zaručenie príjmov producentov závisí predovšetkým od zaručenia transparentnosti v potravinovom reťazci.
<P>
Na záver poviem, že sa nemôžeme obmedziť na to, že budeme navrhovať budúce trhové nástroje na obdobie po roku 2013. Vieme, že situácia je okrem sektoru mlieka kritická aj v iných mimoriadne dôležitých sektoroch, ktoré sa líšia v rámci geografických oblastí Európy.
<SPEAKER ID="416" NAME="Csaba Sándor Tabajdi" AFFILIATION="S&amp;D">
(HU) Doterajšia rozprava ukázala, že ide o veľmi komplexný problém. Páni Tarabella a Nicholson, ako aj ostatní poslanci do istej miery spomínali, že na jednej strane problém súvisí s celým potravinovým reťazcom, ktorým sa zaoberá aj správa pána Josého Bového, konkrétne, že Európska únia doposiaľ nebola schopná vyriešiť, ako nastoliť spravodlivú rovnováhu medzi producentmi, spracovateľmi a obchodníkmi. Pokiaľ ide o pána Cioloşa, úplne súhlasím s tým, že by bolo dobré nájsť strednodobé a dlhodobé riešenie. Existujú štyri teoretické možnosti.
<P>
Jednou z nich, ktorú už spomenul pán Jahr, je preskúmať neoliberálne stanovisko, ktoré doposiaľ odmietalo a pokúšalo sa rozložiť intervencionistické systémy. Úplne teda súhlasím, že si potrebujeme premyslieť, či možno tieto intervencionistické systémy zrušiť alebo či sa dajú použiť na regulovanie trhu.
<P>
Druhá možnosť navrhovaná francúzskou vládou vo vzťahu k americkému modelu je proticyklická regulácia. Otázka je, či sa to v Európe dá zrealizovať, ale aj to ešte musíme preskúmať, pretože celý trh je taký nestabilný, že zvažovať musíme každú možnosť.
<P>
Tretia možnosť je burza. Len pred nedávnom sa konala konferencia v rámci systému Borsa Merci Telematica Italiana, čo je burzový systém online, preto musíme preskúmať, do akej miery by sa dali použiť burzové systémy. No chcem hneď aj dodať pre pána Cioloşa, že pre krajiny východnej Európy a pobaltské štáty sa burzový systém, bohužiaľ, nedá veľmi zrealizovať.
<P>
Francúzske predsedníctvo otvorilo aj možnosť vytvorenia systému monitorovania cien Európskej únie. Aj to musíme premyslieť. A musíme premyslieť aj možnosť vytvorenia určitého druhu fondu na základe modelu reformy ovocia a zeleniny, ktorý by sa dal využiť v rámci riadenia rizika. Táto myšlienka je, pokiaľ viem, blízka aj pánovi Cioloşovi. Bohužiaľ však v prípade obilia by to vyžadovalo extrémne veľké sumy. Inými slovami, úplne súhlasím s pánom komisárom, že musíme premyslieť každú možnosť, pretože v súčasnosti EÚ nedokáže správne regulovať trhy.
<SPEAKER ID="417" NAME="Michel Dantin" AFFILIATION="PPE">
(FR) Vážený pán predsedajúci, pán komisár, ako dobre viete, poľnohospodárstvo je odvetvie hospodárstva s osobitnými funkciami, čo znamená, že verejné intervencie môžu byť príležitostne potrebné, ak nie priamo želateľné, v záujme producentov, spotrebiteľov a verejnosti. Existujú minimálne tri dôvody, prečo sú verejné intervencie v tomto odvetví hospodárstva oprávnené v Európskej únii, ako aj v ostatných krajinách sveta.
<P>
V dôsledku povahy dodávok poľnohospodárskych tovarov a dopytu po potravinách sú poľnohospodárske trhy nestabilné. Poľnohospodárstvo vytvára aj netrhové tovary a pomáha zaisťovať určitú mieru sociálnej stability v našich krajinách a na našom vidieku prostredníctvom pracovných miest, ktoré vytvára. Poľnohospodárstvo je však predovšetkým základom bohatých, rozmanitých a zdravých dodávok potravín. Môžeme byť teda spokojní s aktuálnou hospodárskou situáciou našich vidieckych oblastí a našich poľnohospodárov?
<P>
Pán komisár, jeden vyšší úradník mi pred niekoľkými dňami poskytol tieto čísla za jeho rezort. Ide pritom o francúzsky rezort, ktorý dobre poznáte, rezort chovu dobytka. Administratívne centrum vedie účty 2 500 poľnohospodárskych subjektov. Z nich 800 dosahuje mieru zadlženosti viac ako 80 % a 20 % dosahuje mieru zadlženosti 100 % alebo viac.
<P>
Vzhľadom na tieto čísla, ktoré, priznávam, prekvapili aj mňa, dnes musíme riešiť nielen problém príjmov, ale aj dekapitalizácie európskeho poľnohospodárstva. Menej pomoci, menej verejných intervencií a viac obmedzení produkcie: práve to je skutočne výbušná kombinácia.
<P>
Je pravda, že všeobecná hospodárska kríza zhoršuje túto situáciu. Musíme však spochybniť aj určité rozhodnutia prijaté Komisiou, určité rozhodnutia prijaté vašimi kolegami, pán komisár. Poľnohospodárstvo naďalej zostáva v rámci obchodných dohôd esom v rukáve. Napriek situácii v Európe sú zasiahnuté mäso, určité obilniny, ovocie a zelenina. Posledná dohoda medzi Európskou úniou a andskými krajinami, najmä Peru a Kolumbiou, obetuje producentov z najvzdialenejších regiónov. V takejto politike nemôžeme pokračovať.
<SPEAKER ID="418" NAME="Sergio Paolo Francesco Silvestris" AFFILIATION="PPE">
(IT) Vážený pán predsedajúci, pán komisár, dámy a páni, pochádzam z južného Talianska. V mojom regióne, v našich regiónoch, sa produkcia točí okolo stredomorských plodín, orných plodín a zeleniny. Málo sa o tom hovorí, keďže Európa a Komisia sa vždy orientovali prioritne na produkciu mlieka a chov dobytka. Treba však upozorniť aj na stredomorské plodiny.
<P>
Môžem vás uistiť, že sme svedkami takého javu, akým je opúšťanie vidieka v našich oblastiach, v našich regiónoch v dôsledku účinkov zmeny klímy a rozširovania púští. Rozširovanie púští sa prejavuje v burine, ktorá rastie na miestach, kde sa kedysi pestovali plodiny, zelenina a ovocie, kde sú olivové háje, ktoré sa už neudržiavajú, a kde sa zem už neobrába.
<P>
Môžem vám povedať, že v roku 1995, ešte pred zavedením eura, dostali producenti olivového oleja za 100 kilogramov 170 000 ITL, čo je ekvivalent sumy približne 90 EUR. Tento rok dostali výrobcovia olivového oleja za 100 kilogramov 30 EUR. Prešlo trinásť či štrnásť rokov a cena je teraz na úrovni tretiny sumy, ktorá platila kedysi. Naši producenti predávajú olej za veľkoobchodnú cenu 2 EUR za liter, pričom takáto tržba nepokrýva ani ich náklady. Zadlžujeme poľnohospodárske podniky, pretože predávajú za ceny nižšie, než sú náklady.
<P>
Vidíme aj jeden zvláštny jav: veľkoobchodná cena oleja je 2 EUR, ale v supermarketoch je jeho maloobchodná cena tiež 2 EUR alebo menej. Potreba zaviesť väčšiu kontrolu je zrejmá. Rád sa s vami stretnem pri objasňovaní problému aktualizácie nariadenia (ES) č. 2568/1991. Existujú nové systémy kontroly a my musíme bojovať proti komplikovanosti a falšovaniu v prospech spotrebiteľov aj producentov.
<P>
V rámci ďalšej SPP nemôžeme uvažovať o zoštátňovaní pomoci ani o znižovaní priamej pomoci, pretože chýbajúca priama pomoc alebo jej zníženie by viedli k poľnohospodárskej kríze v južnom Taliansku a Stredozemí.
<P>
Pán komisár, na záver poviem, že tí, ktorí dnes vlastnia pôdu, ju nevlastnia preto, že ju vyhrali v lotérii, ale preto, že im ju zanechal ich otec či starý otec, ktorý ju obrábal, ktorý do nej vložil svoj pot i krv a nechal ju svojmu synovi.
<P>
Tí, ktorí dnes zanechávajú svoje farmy deťom, riskujú, že im nechajú plno dlhov. Európa musí energicky a dôrazne reagovať, aby pomohla a poskytla pomoc pri obnove nášho poľnohospodárskeho odvetvia.
<SPEAKER ID="419" NAME="Sari Essayah" AFFILIATION="PPE">
(FI) Vážený pán predsedajúci, stabilizácia trhu musí patriť medzi spoločné centrálne ciele hospodárskej politiky. Zdá sa, že tu v Parlamente zastávame rovnaký názor. V spoločnej poľnohospodárskej politike potrebujeme záchrannú sieť vo forme trhových opatrení, a to na ochranu poľnohospodárov aj na ochranu tých, ktorí sú zapojení do potravinového reťazca.
<P>
Obdobie po roku 2013 sa zdá byť mimoriadne znepokojivé v dôsledku napríklad stiahnutia vývozných dotácií a kvót na mlieko, ako aj zvýšenia dovozov z iných krajín. Preto mi pripadá dobré, keď pán komisár v tomto štádiu hovorí, že plánuje prijať opatrenia ešte pred rokom 2013.
<P>
Teraz musíme preskúmať, ako by sa nám poradilo zaviesť nové administratívne nástroje pre trh do používania, napríklad mnohé rôzne opatrenia na vytvorenie systému poistenia príjmov, vďaka ktorým by boli producenti a podniky silnejšie a zlepšila by sa transparentnosť trhu.
<SPEAKER ID="420" NAME="Ulrike Rodust" AFFILIATION="S&amp;D">
(DE) Vážený pán predsedajúci, vážený pán Cioloş, pred sebou mám analýzu hospodárskej situácie v nemeckom poľnohospodárskom odvetví. Jej súčasťou bolo vyhodnotenie skupín účtov 19 100 poľnohospodárov venujúcich sa tejto činnosti na plný alebo čiastočný úväzok. Výsledky boli premietnuté na základe rozdelenia poľnohospodárskych podnikov podľa prieskumu štruktúry poľnohospodárskych fariem z roku 2007.
<P>
V rozpočtovom roku 2008 - 2009 sa celková situácia výrazne zhoršila. Čísla z 18 200 poľnohospodárskych podnikov zaoberajúcich sa v plnej miere produkciou mlieka a rastlinnou výrobou klesli zo 45 400 EUR na 34 400 EUR. To predstavuje zníženie o 24 %. V rokoch 2008 - 2009 sa vyskytli mimoriadne veľké straty. Prevádzkové hospodárske výsledky klesli na sumu 29 300 EUR (mínus 45 %) a na sumu 43 000 EUR (mínus 18 %).
<P>
A naopak, poľnohospodárske podniky s chovom rôzneho dobytka...
<P>
(Predsedajúci prerušil rečníčku.)
<SPEAKER ID="421" NAME="Dacian Cioloş" LANGUAGE="FR">
Vážený pán predsedajúci, domnievam sa, že rozprava, ktorú sme si práve vypočuli, poukazuje na to, v akom rozsahu by sme sa mali poučiť z krízy v sektore mlieka. Ako navyše povedal pán Le Foll v úvode svojho prejavu, mali by sme pouvažovať o zavedení mechanizmov na reguláciu trhov ako súčasť spoločnej poľnohospodárskej politiky po roku 2013.
<P>
Pevne verím, že SPP musí spoločne s rešpektovaním rozmanitosti európskeho poľnohospodárstva navrhovať opatrenia súvisiace s našimi spoločnými cieľmi na európskej úrovni, ktoré nám umožnia plniť úlohu zverenú v rámci Lisabonskej zmluvy. Inak povedané, SPP musí zaručiť stabilitu príjmov poľnohospodárov a zaistiť dodávky na trhoch. Budúce nástroje SPP by nám preto mali umožniť okrem iného dosahovanie týchto cieľov. Existujú, samozrejme, aj iné ciele, ale tieto sú základné, ktoré musíme brať do úvahy.
<P>
Opatrenia na reguláciu trhov, ktoré nám umožnia vyhnúť sa situáciám trhovej alebo cenovej nestability alebo zasahovať v takýchto situáciách, budú stredobodom nášho záujmu a návrhov, ktoré Komisia predloží v rámci SPP po roku 2013. Môžem vás ubezpečiť, že na tom momentálne pracujeme. Som pevne presvedčený a som si vedomý toho, že popri priamej pomoci, ktorú musíme zachovať a súčasne prijať kritériá na jej rozdeľovanie, musia svoju úlohu plniť aj mechanizmy riadenia trhu. Trh, samozrejme, musí byť schopný fungovať. Musíme trh nechať, aby fungoval tam, kde to dokáže, ale súhlasím aj s pánom Dantinom, keď hovorí, že špecifická povaha odvetvia poľnohospodárstva oprávňuje verejné zásahy. Tie musia byť, prirodzene, cielené a musia sa zameriavať na riešenie problémov fungovania trhu a zaistiť, že správne funguje. Práve v tomto duchu predložíme návrhy SPP po roku 2013.
<P>
V plnej miere chápem, že aj ostatné sektory momentálne majú problémy, nielen sektor mlieka. Aj odvetvie ovocia a zeleniny často podlieha veľkým trhovým odchýlkam: odchýlkam v cenách a množstvách, s ktorými sa obchoduje a ktoré sa predávajú. Pred niekoľkými rokmi toto odvetvie prešlo reformou. Poučíme sa aj z toho, ako sa uplatnila táto reforma, ktorá poskytla silnejšiu pozíciu pri rokovaniach producentom v organizáciách producentov. Domnievam sa, že aj na tejto úrovni by sme mohli vyvodiť závery, ktoré by sa dali použiť v ostatných odvetviach.
<P>
Zastávam názor, že popri verejných zásahoch musia aj producenti dostať príležitosť lepšie rokovať o zmluvách, a teda o cenách, čím sa zaistí aj stabilita, pokiaľ ide o produkty, ktoré sa dostávajú na trh prostredníctvom súkromných zmlúv. Preto si myslím, že okrem verejných zásahov by sme mohli nájsť aj iné cesty, ako umožniť trhu dobre fungovať, a zároveň dať verejným orgánom moc zasahovať, ak trh nebude schopný plniť svoju úlohu. Poľnohospodárstvo musí totiž nielen poskytovať dodávky na trhy, ale zároveň aj naďalej produkovať verejné statky. Na tom sa zhodneme. Ak má teda poľnohospodárstvo plniť všetky svoje funkcie, budeme mu musieť pomôcť.
<P>
Pokiaľ ide o problémy súvisiace s potravinovým reťazcom, najmä právomoci pri rokovaniach o lepšom rozdeľovaní pridanej hodnoty, Parlament odviedol kus práce, Komisia vydala oznámenie a v Rade sa uskutočnili rozpravy. Domnievam sa, že na základe týchto troch prvkov pripravíme návrhy s cieľom nájsť mechanizmy, ktoré umožnia producentom lepšie rokovať o ich maržiach.
<P>
Myslím si, že som sa viac-menej dotkol všetkých prejavov a všetkých problémov, ktoré boli prednesené. Chcel by som vám znovu poďakovať za príležitosť vysvetliť vám svoje stanovisko, ktorú ste mi poskytli. Táto rozprava je len začiatok. Pred prijatím návrhov reforiem SPP po roku 2013 som spustil aj verejnú rozpravu. Domnievam sa, že po rozprave a prebiehajúcej práci v rámci Parlamentu budeme schopní do jesene, keď sa vrátim s oznámením Komisie o budúcnosti SPP, predložiť návrhy, ktoré dajú poľnohospodárom viac odvahy v ich činnostiach. Týchto poľnohospodárov potrebujeme nielen preto, čo dodávajú na trh, ale aj preto, čo robia na svojej pôde.
<SPEAKER ID="422" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="992" NAME="Luís Paulo Alves  " LANGUAGE="PT">
V posledných mesiacoch došlo na rôznych poľnohospodárskych trhoch k poklesu cien v dôsledku hospodárskej a finančnej krízy, ktorá postihla EÚ, čo potom ovplyvnilo aj dopyt po týchto produktoch. Z nižších cien majú úžitok spotrebitelia a zo strednodobého hľadiska povedú k zvýšenému dopytu, no medzitým to ťažko zasiahne mnohých producentov. Je preto rozhodujúce vypracovať európsku poľnohospodársku politiku, ktorá bude odpovedať na kľúčový problém, na potrebu zaistenia udržateľnej potravinovej bezpečnosti pri primeraných trhových cenách. Potrebujeme model poľnohospodárstva, ktorý je konkurenčný a hospodársky realizovateľný a ktorý bude reagovať na potravinové, environmentálne a sociálne potreby občanov. Aj keď je spoločná poľnohospodárska politika orientovaná trhovo, musí obsahovať aj množinu nástrojov na riešenie potreby kompenzácie za produkciu verejných statkov, ktorú trh neodmeňuje, a na kontrolu mimoriadnej nestability trhu. Musí obsahovať aj primeranú reguláciu, silnú záchrannú sieť a rozumné riadenie rizika. Okrem toho musí zlepšiť potravinový reťazec prostredníctvom väčšej transparentnosti a lepších zmluvných postupov, ktoré neškodia producentom. Na záver dodám, že je podstatné zaistiť rovnosť zaobchádzania s dovážanými poľnohospodárskymi materiálmi a produktmi.
<SPEAKER ID="991" NAME="Alan Kelly  " AFFILIATION="S&amp;D">
písomne. - Na úvod mi dovoľte povedať, že vítam kroky našich kolegov, najmä pána De Castra, ktorý iniciatívne spustil rozpravu na túto tému. Naši poľnohospodári dnes naozaj čelia obrovským prekážkam, pokiaľ ide o dosahovanie spravodlivej ceny za ich produkciu. Účinok na ceny počas nedávnej krízy v sektore mlieka je len jedným z príkladov. Pri stabilizácii trhu mali svoju úlohu intervencie v rámci zásob, ako aj krízový mliečny fond. Ešte stále však nie sme za vodou, ak sa to dá takto povedať. Pri dosahovaní spravodlivého obchodu pre poľnohospodárov supermarkety vytvárajú prekážky. Všetci vieme, že každý priemerný supermarket sa rád spotrebiteľom prezentuje ako subjekt znižujúci ceny. Musíme však byť opatrní, aby takýto supermarket nepokračoval v znižovaní cien aj smerom k poľnohospodárom. Ak by sme boli dovolili súčasnému systému pokračovať na neurčito, neexistovali by už žiadne stimuly na vykonávanie poľnohospodárskej činnosti. A kde by potom bola naša vidiecka spoločnosť? To sa musí zmeniť. Dúfam, že Komisia sa o to zaujíma práve tak ako poslanci Parlamentu.
<SPEAKER ID="990" NAME="Czesław Adam Siekierski  " LANGUAGE="PL">
V roku 2009 sa európski poľnohospodári dostali do výrazných problémov. Výnosy klesli takmer o štvrtinu a kríza postihla väčšinu poľnohospodárskych trhov vrátane trhov mlieka, obilia, ošípaných, hovädzieho dobytka, olív a podobne. V najhoršej situácii sa jednoznačne ocitol trh mlieka. V dôsledku celosvetového zrútenia cien utrpeli európski producenti mlieka obrovské straty. Poľnohospodári verejne hovorili o svojej ťažkej situácii na rôznych stretnutiach a v mnohých krajinách sa konali aj hromadné protesty poľnohospodárov. Kolísanie cien už v súčasnosti nie je také veľké, to však neznamená, že problémy zmizli. Stále čelíme nízkemu dopytu a kolísaniu cien v mnohých sektoroch poľnohospodárstva. Ukazuje sa, že súčasný mechanizmus intervencií v sektore mlieka a vytvorenie mliečneho fondu sú nedostatočné. Už teraz si dokážeme predstaviť, čo sa stane, keď platnosť týchto nástrojov uplynie. S určitosťou môžeme očakávať ďalšie poklesy výnosov a turbulencie na trhu. Súhlasím s vyhlásením pána Cioloşa, že ťažkú situáciu na trhu mlieka by sme mali riešiť okamžite a že by sme nemali čakať do roku 2013, keď je naplánovaná veľká reforma SPP. V júni očakávame rozhodnutie skupiny na vysokej úrovni, ktorá predstaví svoje úvahy a myšlienky týkajúce sa zlepšenia situácie v sektore mlieka. Dúfam, že táto skupina naplní naše očakávania a predstaví vyvážený program stabilizačných opatrení. Teší ma, že pán Cioloş má rovnaké obavy ako my a že zohľadnil naše návrhy.
