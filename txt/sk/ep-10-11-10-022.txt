<CHAPTER ID="022">
Demografické výzvy a solidarita medzi generáciami (krátke prednesenie) 
<SPEAKER ID="283" NAME="Predsedajúci">
Ďalším bodom programu je správa pána Thomasa Manna v mene Výboru pre zamestnanosť a sociálne veci o demografických výzvach a solidarite medzi generáciami.
<SPEAKER ID="284" NAME="Thomas Mann" LANGUAGE="DE">
Vážený pán predsedajúci, pani komisárka, dámy a páni, Výbor pre zamestnanosť a sociálne veci vyslal dôležitý signál, pokiaľ ide o problematiku demografických zmien. Po prvé, bol zostavený spoločný balík pre mladých i starších ľudí. Jeho prístup je inovačný a založený na rovnosti medzi generáciami. Neuvažujeme o generáciách, ktoré existujú vedľa seba, ale o generáciách, ktoré sa navzájom zbližujú. Aby mala rozprava pevný základ, členské štáty by mali zaviesť medzigeneračné bilancie. Umožní to spoľahlivo znázorňovať a predpovedať platobné toky medzi generáciami. Štatistické úrady budú môcť jednoducho vypočítať výšku daňových príjmov, odvodov na sociálne poistenie a dôchodkov. Plánuje sa "previerka generácií", v prvom rade preto, aby sa zaviedlo zákonné hodnotenie požadovaných vplyvov a nežiaducich vedľajších účinkov v súvislosti so zaťažením generácií. Malo by byť záväzné vo všetkých našich členských štátoch a na úrovni EÚ.
<P>
Európskej komisii a Rade vysielame veľmi jasný signál aj v súvislosti s dôchodkami. Nepotrebujeme jednotný európsky vek odchodu do dôchodku. Namiesto toho by sa mal dodržiavať vek možného odchodu do dôchodku v danom štáte. Starší pracovníci nesmú byť nútení, aby prestali pracovať proti svojej vôli, iba z dôvodu nejakého svojvoľne stanoveného veku povinného odchodu do dôchodku. Európsky súdny dvor vo svojom októbrovom rozhodnutí tiež jasne zamietol nútený odchod do dôchodku v dôchodkovom veku. Dôchodcovia majú jednoznačne právo uchádzať sa o voľné pracovné miesta a nesmú byť v dôsledku svojho veku znevýhodňovaní. V záujme starších občanov vyzývame na iniciatívu Európsky pakt pre osoby staršie ako 50 rokov. Do roku 2020 je potrebné dosiahnuť tri ciele. Po prvé, percentuálny podiel pracujúcich starších ako 50 rokov sa má zvýšiť na vyše 55 %. Po druhé, v celej Európe je nutné odstrániť predčasný odchod do dôchodku a finančné stimuly, ktoré ho podporujú. Po tretie, v členských štátoch budú sprístupnené finančné prostriedky pre osoby staršie ako 60 rokov, ktoré im umožnia dlhšie zotrvať na trhu práce.
<P>
Na opačnom konci vekovej škály sa nachádzajú mladí ľudia. Vyzývame na iniciatívu na ochranu európskej mládeže. Po nezamestnanosti trvajúcej najviac štyri mesiace by mal každý mladý človek dostať pracovnú ponuku, ponuku učňovského miesta alebo ponuku inej odbornej prípravy. Musí sa pritom dodržať zásada "podporuj a požaduj". Podpora však nie je jednostranná záležitosť. Ak mladí ľudia nemajú dostatočnú odbornosť, musia mať možnosť ju nadobudnúť, aby sa mohli v budúcnosti zamestnať. Som veľmi rád, že Európska komisia už podnikla jednu z iniciatív, na ktoré som vo svojej správe vyzýval. Komisia pred pár týždňami vyhlásila rok 2012 za Európsky rok aktívneho starnutia. Ide o správny signál v správnom čase.
<P>
Jedinou chybou krásy je rozhodnutie väčšiny vo výbore požadovať ďalšie antidiskriminačné nariadenia. V súvislosti s uzatváraním poistiek, rezerváciou dovoleniek a prenájmom automobilov sa teda majú stanoviť nové kritériá pre starších ľudí. Prinesie to iba nárast byrokracie a vyššie finančné výdavky, ktoré nezabezpečia napĺňanie základnej myšlienky účinnej ochrany ľudí pred vylúčením. Poslanecký klub Európskej ľudovej strany (kresťanských demokratov) preto predložil alternatívny návrh uznesenia, ktorý túto požiadavku neobsahuje. Inak sme boli vo Výbore pre zamestnanosť a sociálne veci zajedno. Prostredníctvom mnohých spoločných uznesení a 22 kompromisov sme dosiahli široký konsenzus.
<P>
Chcel by som poďakovať svojim kolegom a kolegom poslancom z ostatných skupín za konštruktívnu spoluprácu. Môžeme dosiahnuť zblíženie mladých a starších ľudí a podarí sa nám to. Dúfam, že touto správou o rovnosti medzi generáciami sme spoločne podnikli dôležitý krok vpred.
<SPEAKER ID="285" NAME="Seán Kelly" AFFILIATION="PPE">
Vážený pán predsedajúci, ďakujem pánovi Mannovi za to, že nám v hlavných rysoch predstavil tieto veľmi dôležité návrhy. Domnievam sa, že z hľadiska starších ľudí je najdôležitejšie to, že musíme zmeniť náš prístup k dôchodku a aj k práci. V ideálnom prípade by mal existovať postupný a dobrovoľný a nie povinný odchod do dôchodku. Pred dvoma týždňami za mnou prišiel jeden muž a povedal mi, že odišiel do dôchodku. Spýtal som sa ho, či má 65 rokov, a on povedal: "Nie, ak by som počkal do budúceho roka, musel by som odísť. Odídem teraz za svojich podmienok." Ak by mohol pokračovať v práci do 67 alebo 70 rokov, urobil by to. Podľa môjho názoru ide o veľmi dôležitú vec, ktorú by sme mali vziať do úvahy.
<P>
Po druhé, myslím si, že znevýhodnení sú najmä mladí ľudia. Mladí ľudia v našej krajine Írsku sú tou úplne najviac znevýhodnenou skupinou, pretože v dôsledku krízy bankovníctva majú teraz na krku veľký dlh a napriek svojmu kvalitnému vzdelaniu majú iba jednu jedinú možnosť: ak chcú pracovať, musia vycestovať do zahraničia, doma pre nich nie sú žiadne pracovné miesta.
<P>
Pokiaľ ide o spôsob zamestnávania mladých ľudí, potrebujeme inovácie. Vítam predovšetkým návrh pána Manna, podľa ktorého by v prípade, ak sú niekoľko mesiacov bez práce, mali dostať aspoň nejakú prácu. Sú to veľmi pozitívne návrhy a ja ich vítam.
<SPEAKER ID="286" NAME="Vilija Blinkevičiūt" AFFILIATION="S&amp;D">
(LT) Naozaj by som chcela zablahoželať pánovi spravodajcovi, pretože úplne súhlasím s mnohými ustanoveniami, ktoré sa týkajú demografických výziev a posilňovania solidarity medzi generáciami. Pokiaľ však ide o starších ľudí, nemôžem súhlasiť s odstránením ustanovenia o odchode do dôchodku pred dosiahnutím zvyčajného dôchodkového veku. Starší ľudia sú veľmi často nútení následkom určitých okolností odísť do dôchodku predčasne a neraz nie z vlastnej vôle. Vzhľadom na dôsledky hospodárskej krízy je však možnosť predčasného odchodu do dôchodku pre starších ľudí, ktorí boli prepustení z práce, často jedinou možnosťou, ako prežiť. Vzhľadom na to, že vnútroštátne dôchodkové systémy sa medzi jednotlivými členskými štátmi líšia, musíme zohľadniť prax všetkých členských štátov a nenasledovať príklad jedného alebo iba niektorých krajín.
<SPEAKER ID="287" NAME="Elizabeth Lynne" AFFILIATION="ALDE">
Vážený pán predsedajúci, dovoľte mi veľmi pekne poďakovať pánovi Thomasovi Mannovi za jeho prácu a dobrú spoluprácu vo výbore. Teším sa, že výbor prijal tak veľa mojich pozmeňujúcich a doplňujúcich návrhov. Musíme priznať, že v mnohých členských štátoch sa so staršími ľuďmi ešte stále zaobchádza zle a, samozrejme, že najhorším príkladom tohto javu je zneužívanie starších ľudí.
<P>
Existujú však aj iné prejavy zlého zaobchádzania so staršími ľuďmi, medzi ktoré patrí veková diskriminácia na pracovisku, a preto som rada, že v tejto správe vyzývame na náležité vykonávanie smernice o zamestnanosti z roku 2000 a na zvýšenie informovanosti starších ľudí o ich právach.
<P>
Tiež mám radosť, že bol prijatý môj pozmeňujúci a doplňujúci návrh s výzvou na odstránenie veku povinného odchodu do dôchodku, samozrejme, pri súčasnom zachovaní dôchodkového veku pevne stanoveného na úrovni členských štátov. Je nesprávne nútiť starších ľudí, aby prestali pracovať, ak v práci chcú a môžu pokračovať.
<P>
Takisto musíme naďalej vyvíjať tlak na Radu, aby odblokovala horizontálnu smernicu o prístupe k tovarom a službám, ktorá sa okrem iného týka aj vekovej diskriminácie. Je načase, aby starší ľudia mali rovnaké práva ako všetci ostatní. Dovolím si vás požiadať, aby ste hlasovali za správu v pôvodnom znení a nie za pozmeňujúci a doplňujúci návrh poslaneckého klubu PPE.
<SPEAKER ID="288" NAME="Peter Jahr" AFFILIATION="PPE">
(DE) Vážený pán predsedajúci, chcel by som zablahoželať pánovi spravodajcovi Mannovi k vynikajúcej správe. Som presvedčený, že rovnosť medzi generáciami je významnou charakteristikou rozvinutej spoločnosti. V skutočnosti to znamená iba to, že žiadna generácia nesmie a ani by nemala žiť na úkor generácie inej. To, čo je logické a úplne samozrejmé v súkromnom živote a v rodine, sa do spoločnosti premieta ťažšie. Ak si štát vezme úver, ktorý nedokáže splatiť, zaťažuje budúce generácie. Každý, kto nadmerne využíva suroviny, poškodzuje budúce generácie. Tento konflikt asi najlepšie osvetľuje úslovie, že Zem sme si iba požičali od našich detí. Pre mňa to znamená, že musíme preskúmať každý zákon, každé nariadenie a každú smernicu, ak chceme zabezpečiť, aby viedli k rovnosti medzi generáciami. Podľa môjho názoru je táto správa dôležitý krok správnym smerom.
<SPEAKER ID="289" NAME="Olga Sehnalová" AFFILIATION="S&amp;D">
(CS) Otázka medzigeneračnej solidarity má mnohé rozličné hľadiská a pán spravodajca Mann tento stav vo svojom dokumente dobre opisuje. Jednou z najdôležitejších vecí je otázka zabezpečenia v starobe, a najmä udržateľné a stabilné financovanie, ktoré v dlhodobom horizonte zabezpečí slušnú úroveň dôchodkov. Preto sa domnievam, že táto správa je problematická v bode 99, v ktorom pán spravodajca okrem iného uvádza, že priebežne financovaný dôchodkový systém je potrebné nahradiť systémom založeným na kapitálovom financovaní.
<P>
Súčasná kríza poukázala aj na nebezpečenstvá súvisiace s obmedzením platobnej schopnosti niektorých súkromných dôchodkových fondov, ktoré závažne postihol prudký pokles úrokových sadzieb a pokles hodnoty investícií. Napríklad v roku 2008 súkromné dôchodkové fondy stratili viac ako 20 % svojej hodnoty. V dôsledku poklesu svojej platobnej schopnosti boli nútené so stratou predať aktíva. Mnohé z nich sa ešte stále pohybujú na hrane platobnej schopnosti. Kapitálové dôchodkové fondy nemôžu byť odpoveďou na demografický vývoj. V prvom rade ide o finančné produkty s nezanedbateľnými rizikami. Nemyslím si preto, že je rozumné vystavovať takúto zásadnú sociálnu úlohu, akou je zabezpečenie dôstojného života v starobe, takýmto rizikám.
<SPEAKER ID="290" NAME="Miroslav Mikolášik" AFFILIATION="PPE">
(SK) Demografické zmeny postupne od základov menia štruktúru populácie a vekovú pyramídu. Priemerná miera pôrodnosti v Európskej únii je 1,5 dieťaťa a jednoznačne patrí k najnižším na svete. V jej dôsledku môžeme očakávať ťaživé problémy spojené s demografickým starnutím európskej spoločnosti.
<P>
Jednu z príčin vidím v málo rozvinutých štruktúrach, ktoré bránia mnohým rodinám prijať medzi seba ďalšieho alebo ďalších členov. Politiky zamerané na zosúladenie pracovného a rodinného života rodičov, ako aj poskytnutie daňových úľav a iných výhod sú nevyhnutným predpokladom stimulácie zvýšenia pôrodnosti. Na druhej strane treba prijať právne opatrenia na zlepšenie začlenenia starších ľudí do aktívneho života, ktoré musia byť sprevádzané aktívnym odstraňovaním nespravodlivej diskriminácie na základe veku v praxi.
<P>
Vítam a plne podporujem takzvanú politiku aktívneho starnutia, ktorej účelom je umožniť ľuďom zachovať si aj v pokročilom veku zdravie, zúčastňovať sa na spoločenskom živote a zlepšovať kvalitu nielen svojho života, ale aj života celej spoločnosti v duchu medzigeneračnej solidarity.
<SPEAKER ID="291" NAME="Elena Băsescu" AFFILIATION="PPE">
(RO) Aktuálnym problémom je, že mladí a starší ľudia narážajú na ťažkosti pri hľadaní práce. Úloha dosiahnuť rovnosť medzi generáciami bude z tohto dôvodu jedným z hlavných sociálnych problémov, pred ktoré bude v nadchádzajúcich rokoch postavená európska a vnútroštátna politika. Som presvedčená, že presadzovanie koncepcie flexiistoty a cieľa stratégie EÚ 2020 dosiahnuť mieru zamestnanosti vo výške 75 % je významným krokom týmto smerom. Podľa môjho názoru by Európska komisia aj Rada mali ako informačný prostriedok zaviesť medzigeneračné bilancie. Tiež je potrebné v úplne každom členskom štáte rozvinúť ukazovatele trvalo udržateľného rozvoja Eurostatu.
<P>
Na záver by som chcela zablahoželať pánovi Mannovi, pretože vo svojej správe úspešne stanovil niekoľko mimoriadne príťažlivých riešení. Patrí medzi ne iniciatíva na ochranu európskej mládeže a iniciatíva Európsky pakt pre osoby staršie ako 50 rokov.
<SPEAKER ID="292" NAME="Petru Constantin Luhan" AFFILIATION="PPE">
(RO) Nadchádzajúce roky okrem dôsledkov krízy prinesú mnohé ďalšie náročné problémy. Jedným z najväčších problémov sú demografické zmeny a následný úbytok obyvateľstva v niektorých regiónoch. Členské štáty budú zohrávať rozhodujúcu úlohu pri zabezpečovaní takých podmienok, aby sa minimalizovali dôsledky pre obyvateľov. Budú potrebovať silnú podporu na základe zistených požiadaviek, predovšetkým prostredníctvom využívania vhodných finančných nástrojov EÚ, ako sú napríklad štrukturálne fondy.
<P>
Aby bolo možné zvládať tieto náročné problémy, ktoré nás čakajú, je podľa môjho názoru potrebné, aby sa mimoriadna pozornosť venovala najmä mladým ľuďom, a to tak, že ich zapojíme do života spoločnosti. Musíme investovať do mladých ľudí a ponúknuť im prístup k vhodnému vzdelaniu, po ktorom by nasledovala príležitosť získať vhodné pracovné miesto, alebo ich podporovať v tom, aby sa vydali na podnikateľskú dráhu. Týmto spôsobom bude možné zabezpečiť sociálne začlenenie mladých ľudí a podľa môjho názoru aj bojovať proti jednému z hlavných faktorov, ktorý stojí za poklesom miery pôrodnosti a sociálno-ekonomickými nerovnosťami medzi generáciami.
<SPEAKER ID="293" NAME="Cecilia Malmström">
členka Komisie. - Vážený pán predsedajúci, dovoľte mi, aby som poďakovala pánovi Mannovi za jeho veľmi dobrú správu a zablahoželala mu k nej. Správa predstavuje veľmi dôkladnú a komplexnú analýzu problémov v demografickej oblasti. Komisia je veľmi rada, že správa poukazuje na stratégie, ktoré členským štátom a Európskej únii umožnia pripraviť sa na starnutie obyvateľstva, a na spôsoby, ako sa môžeme s týmito dôsledkami lepšie vyrovnať.
<P>
Vo svojej správe ponúkate v tomto ohľade množstvo praktických riešení: program Seniori v akcii, iniciatívu na ochranu európskej mládeže, iniciatívu Európsky pakt pre osoby staršie ako 50 rokov, iniciatívu AGE-Management, iniciatívu Generačný tandem atď. Správa prináša aj pomerne veľa zaujímavých návrhov na určenie a uplatňovanie koncepcie medzigeneračnej solidarity, pretože, ako ste už uviedli, ide o cieľ Európskej únie po nadobudnutí platnosti Lisabonskej zmluvy.
<P>
Ako viete, Komisia už v tejto oblasti prijala dve významné iniciatívy: zelenú knihu o dôchodkoch, po ktorej bude na budúci rok nasledovať biela kniha s náčrtom budúcich činností, a náš návrh - ktorý vychádza z vášho návrhu, pán Mann - vyhlásiť rok 2012 za Európsky rok aktívneho starnutia.
<P>
Komisia už čoskoro predstaví svoju tretiu európsku demografickú správu, v ktorej načrtne najnovšie trendy vývoja obyvateľstva. Tiež ukáže, ako hospodárska kríza postihla členské štáty z hľadiska ich schopnosti pripraviť sa na starnutie obyvateľstva.
<P>
Ďalšie desaťročie bude pre Európsku úniu desaťročím hlbokých demografických zmien. Silná generácia ľudí, ktorí sa narodili počas populačnej explózie, sa blíži k svojmu odchodu do dôchodku, pričom nová generácia prichádzajúca na trh práce je oveľa menšia. Mladšie generácie Európanov majú napríklad s oveľa väčšou pravdepodobnosťou rozličný pôvod súvisiaci s migráciou a táto transformácia prináša problémy pre politických činiteľov v členských štátoch.
<P>
Ak sa nám nepodarí zmobilizovať náš nevyužitý demografický potenciál, pôjde o veľkú prekážku pri dosahovaní cieľov stratégie EÚ 2020. Z týchto dôvodov je potrebné úsilie na podporu aktívneho starnutia, zlepšenie situácie mladých ľudí na trhu práce, lepšiu integráciu migrantov a ich potomkov a tiež na podporu migrácie pracovných síl a na zjednodušenie dosahovania súladu medzi pracovným a rodinným životom. Pri všetkej tejto práci nesmierneho rozsahu sa my ako Komisia tešíme na aktívnu spoluprácu s Európskym parlamentom.
<SPEAKER ID="294" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 11. novembra 2010 o 12.00 hod.
<P>
Písomné vyhlásenia (článok 149)
<SPEAKER ID="295" NAME="Giovanni Collino" LANGUAGE="IT">
Vážený pán predsedajúci, dámy a páni, v dejinách ľudstva veľké zmeny v rámci spoločností prinášalo pôsobenie dvoch premenných: demografického faktora a náboženského faktora. V našej dobe sa tieto dva faktory dostali nebezpečne blízko. Zatiaľ čo sa už dlho diskutuje o "zrážke civilizácií" a o tom, aké je dôležité, aby Európa predstavovala vzor občianskej koexistencie očividne antagonistických kultúr, postupné starnutie európskeho obyvateľstva a pokles miery pôrodnosti znamenajú, že musíme prehodnotiť faktor produktivity. Kým naši starší ľudia musia financovať mladých ľudí, ktorí si nedokážu nájsť prácu a ktorých je čoraz menej, potom máme iba dve schodné cesty: nechajme iných ľudí, občanov štátov mimo Európy, aby poháňali náš rast, alebo sa odovzdajme zotrvačnému pôsobeniu medzinárodného finančného sektora, ktorý môže zabezpečiť produktivitu nášho kapitálu. Iba v prípade, ak sa obe generácie stanú zdrojom sebe navzájom a budú spolupracovať na spoločnom pláne rozvoja, budeme môcť konečne hovoriť o procese európskeho rastu. Vyzývam pána spravodajcu, vás, pán predsedajúci, a vás, kolegovia poslanci, aby ste zvážili uskutočnenie vypočutia o novej európskej politike pre hospodársky rozvoj na základe príspevkov jednotlivých generácií, ktorá by maximalizovala príspevok mladých a starších ľudí k rastu Európskej únie.
<SPEAKER ID="296" NAME="Corina Creţu" LANGUAGE="RO">
Chcela by som vysloviť podporu koncepcii iniciatívy Európsky pakt pre osoby staršie ako 50 rokov, ktorá by doplnila ciele stratégie EÚ 2020 zamerané na podnecovanie starších ľudí k tomu, aby boli aktívni na trhu práce. Práve keď má EÚ jednu z najnižších mier pôrodnosti na svete, sa odhaduje, že v nadchádzajúcom desaťročí sa pracovná sila zníži o 3 milióny ľudí. Podiel občanov na trhu práce, ktorí sú starší ako 55 rokov, je nižší ako cieľová úroveň 50 %, ktorú stanovila lisabonská stratégia. V čase, keď vo vekovej pyramíde získava prevahu staršia generácia, si myslím, že sú potrebné konkrétne opatrenia na dosiahnutie rovnováhy medzi potrebou sociálnej solidarity a neúčinnosťou systémov sociálneho zabezpečenia, ktoré čelia novým hospodárskym a demografickým výzvam. Som presvedčená, že potrebujeme skúsenosti, ktoré starší pracovníci získali a ktoré sa momentálne nedostatočne využívajú z dôvodu diskriminačných predsudkov, proti ktorým je nutné účinnejšie bojovať.
<P>
V neposlednom rade by som chcela poukázať na to, že staršie ženy sú ešte stále obeťami viacerých foriem diskriminácie z hľadiska pohlavia a veku. Väčšiu pozornosť je potrebné venovať situácii starších slobodných žien, ktoré z dôvodov, ako je napríklad vyššia priemerná dĺžka života, predstavujú čoraz významnejší podiel obyvateľstva.
<SPEAKER ID="988" NAME="Vasilica Viorica Dăncilă" LANGUAGE="RO">
Európa, ktorú ovplyvňujú demografické zmeny, čelí skutočne náročnej úlohe zachovať rovnováhu medzi dodržiavaním sociálnych práv a služieb a zásadou "spoločnosť pre všetkých". Domnievam sa, že pre spoločnosť ako celok je prospešné využívať schopnosti ľudí na konci ich profesionálnej dráhy. Je preto potrebné podporiť verejné orgány, súkromné spoločnosti alebo mimovládne organizácie, ktoré rozvíjajú inovačné programy, v tom, aby do rozličných činností zapájali starších ľudí. Hlavnými nástrojmi nastolenia medzigeneračnej solidarity je aj naďalej sociálny dialóg a diskusia o problematike so skupinami, ktorých sa týka. Na tento účel možno navrhnúť programy vrátane programov v rámci vzdelávacích systémov, ktoré upriamia pozornosť mladých ľudí na takéto problémy a uľahčia dialóg so staršími ľuďmi. Na druhej strane je užitočné podporovať pracovné skupiny zložené z ľudí rozličného veku a presadzovať podporu pre spoločnosti, ktoré takéto iniciatívy podnikajú, pretože variabilné rozdelenie generácií zvyšuje konkurencieschopnosť a pomáha pri dosahovaní harmonickejšieho hospodárskeho rastu. Sociálne hospodárstvo a finančná podpora z Európskeho sociálneho fondu poskytujú prostriedky na vytváranie a rozvoj konkrétnych programov zameraných na aktívne starnutie a podporu medzigeneračnej solidarity.
<SPEAKER ID="297" NAME="Robert Dušek" LANGUAGE="CS">
Správa o demografických výzvach sa zaoberá sociálno-ekonomickými problémami, ktoré vyplývajú z toho, že obyvateľstvo čoraz rýchlejšie starne, a z vysokej finančnej záťaže budúcich generácií, ktorá je s týmto javom spojená. Zaistenie rovnosti medzi generáciami je jedným z hlavných cieľov európskej sociálnej politiky. Európske obyvateľstvo starne. Miera pôrodnosti v krajinách EÚ zostáva na nízkej úrovni. V mnohých krajinách nedostatočnú mieru pôrodnosti síce zmiernilo prisťahovalectvo, ale to nemôžeme považovať za úspech. Vysoké percento detí z rodín prisťahovalcov získa iba nízky stupeň vzdelania a následne bojuje s nezamestnanosťou. Veľká časť prisťahovalcov vytvára svoje vlastné sociálne siete bez toho, aby sa integrovali do spoločnosti. Súhlasím s pánom spravodajcom, že podmienkou migrácie je ochota imigrantov prispôsobiť sa a ochota hostiteľov prijať ich. Ďalším skrytým problémom je spoločenské zloženie narodených detí. Percentuálne najväčšiu časť tvoria okrem prisťahovalcov deti zo sociálne zraniteľných a najslabších vrstiev spoločnosti. Bohužiaľ, dnes sa už stalo pravidlom, že ľudia s odbornou kvalifikáciou a zodpovedným prístupom k životu majú často iba jedno dieťa, zatiaľ čo neprispôsobiví a sociálne zraniteľní ľudia majú v priemere deti štyri. Svoje aktuálne finančné problémy preto často riešia prostredníctvom narodenia ďalšieho potomka. Z týchto dôvodov by som okrem metód, ktoré požaduje pán spravodajca, uvítal podporný program na zvýšenie miery pôrodnosti kvalifikovaných ľudí so zodpovedným prístupom k životu a nie neprispôsobivých ľudí, ako sa to deje v súčasnosti.
<SPEAKER ID="987" NAME="Edite Estrela" AFFILIATION="S&amp;D">
(PT) Demografické zmeny sú jedným z hlavných problémov, ktorým Európa čelí. Pred sto rokmi európske obyvateľstvo tvorilo 15 % svetovej populácie. Predpokladá sa, že v roku 2050 bude tvoriť už len 5 %. Táto vážna situácia má už teraz negatívny vplyv na hospodárstvo, na systémy sociálneho zabezpečenia a samotné zloženie spoločnosti. Z tohto dôvodu sú naliehavo potrebné opatrenia, ktoré by podporili rast pôrodnosti. Podľa dostupných štúdií existuje významný nepomer medzi počtom detí, ktoré by rodiny chceli mať, a počtom, ktorý naozaj majú: 2,3, respektíve 1,5 dieťaťa. Aby Európa dokázala reagovať na problém starnutia spoločnosti, musí prijať politiky, ktoré podporujú zamestnanosť žien všetkých vekových skupín, a plne využívať pracovný potenciál žien a prisťahovalcov. Konkrétne v Portugalsku existujú osvedčené postupy, pokiaľ ide o detské jasle a materské školy, ktoré zlepšujú systémy materskej, otcovskej a rodičovskej dovolenky, ako aj pokiaľ ide o politiky na dosahovanie rovnováhy medzi rodinným a pracovným životom.
<SPEAKER ID="298" NAME="José Manuel Fernandes" LANGUAGE="PT">
Ak bude súčasný demografický vývoj pretrvávať, o niekoľko rokov budeme svedkami zásadných zmien v štruktúre obyvateľstva a vekovej pyramíde. Odhaduje sa, že počet mladých ľudí vo veku od 0 do 14 rokov do roku 2050 klesne zo 100 miliónov (údaj z roku 1975) na 66 miliónov a že počet ľudí v produktívnom veku sa do roku 2050 zníži zo súčasných 331 miliónov na 268 miliónov. Okrem toho podiel ľudí starších ako 80 rokov vzrastie zo 4,1 % v roku 2005 na 11,4 % v roku 2050. Starnutie obyvateľstva je jedným z najväčších problémov EÚ. EÚ a členské štáty musia neodkladne a spoločne konať v neposlednom rade preto, lebo už dnes vidíme vysokú mieru nezamestnanosti medzi mladými ľuďmi a už teraz sa vyskytujú problémy s financovaním systémov dôchodkového zabezpečenia. Presadzovanie základných hodnôt rovnosti medzi generáciami a medzigeneračnej solidarity preto bude musieť fungovať takým spôsobom, že navzájom prepojí systémy dôchodkového zabezpečenia, rozpočet, dlh, zdravotnú starostlivosť a rehabilitáciu, podporu pôrodnosti a ochranu rodiny a antidiskriminačné politiky. V súlade so stratégiou Európa 2020 by sa to malo uskutočniť prostredníctvom inteligentného, udržateľného a inkluzívneho rastu.
<SPEAKER ID="986" NAME="Tunne Kelam" AFFILIATION="PPE">
písomne. - Ľudská spoločnosť môže fungovať iba na základe zásady rovnosti medzi generáciami a medzigeneračnej solidarity. Rovnosť nemôže existovať bez solidarity. Európa musí čeliť dvom problémom - vysokej miere nezamestnanosti mladej generácie a neistote v súvislosti so schopnosťou financovať dôchodkové fondy. Podiel ľudí starších ako 60 rokov sa bude (počnúc rokom 2015) každý rok zvyšovať o dva milióny. Súbežne je potrebné riešiť zásadnú otázku klesajúcej miery pôrodnosti - čo je proces, ktorý prebieha niekoľko desaťročí. Prinesie to čoraz väčšiu záťaž pre čoraz menej početnú mladú generáciu a môže to viesť ku konfliktom v súvislosti s rozdelením záťaže. Starších ľudí by sme mali vnímať ako cenný kapitál. Ich skúsenosti a ochota aktívne sa podieľať na budovaní spoločnosti by mali mať podporu na každej úrovni. Členské štáty by si mali vážiť a oceňovať neformálne činnosti pri posilňovaní medzigeneračnej solidarity, ktorým sa venujú milióny starších rodinných príslušníkov pri svojej starostlivosti o mladších i starších členov spoločnosti. Jedným z hlavných riešení je širšie zapojenie občianskej spoločnosti, ktorá má dlhú tradíciu organizovania sociálnej podpory. Podporujem aj iniciatívu platformy AGE s cieľom vyhlásiť rok 2012 za rok medzigeneračnej solidarity.
<SPEAKER ID="985" NAME="Elisabeth Köstinger" LANGUAGE="DE">
Správa pána Manna jasne odhaľuje problémy, ktorým by sme mali venovať väčšiu pozornosť. V súčasnosti sú čoraz zjavnejšie ďalekosiahle zmeny štruktúry európskeho obyvateľstva. Miera pôrodnosti v rámci celej EÚ je tak v súčasnosti 1,5 dieťaťa na jednu ženu. Tomuto musíme v našich politikách venovať náležitú pozornosť. Na druhej strane musíme upozorňovať na význam stáží a pracovných príležitostí pre mladých ľudí. Iniciatíva na ochranu európskej mládeže, prostredníctvom ktorej by sa mladým ľuďom najviac po štyroch mesiacoch nezamestnanosti ponúklo pracovné miesto, učňovské miesto alebo iná odborná príprava, je zaujímavým návrhom, ktorý musíme podrobnejšie preskúmať. Na druhej strane je potrebné zmieniť sa o význame "aktívneho starnutia" a rovnosti medzi generáciami. Aj v tejto oblasti musíme v budúcnosti dosiahnuť zmeny. Podporujem správu pána Manna.
<SPEAKER ID="299" NAME="Elżbieta Katarzyna Łukacijewska" LANGUAGE="PL">
Dámy a páni, demografické zmeny, klesajúci počet pracujúcich ľudí a klesajúca pôrodnosť znamenajú, že vek je vo svete príčinou nového rozdelenia. Zdá sa, že je nevyhnutné vytvoriť medzigeneračnú iniciatívu zameranú na starších ľudí a zlepšiť vzťahy medzi nimi a zvyškom spoločnosti. Mimoriadna pozornosť by sa mala venovať aj zlepšeniu podmienok bývania a zdraviu starších ľudí, predovšetkým v regiónoch, v ktorých dochádza k poklesu počtu obyvateľov o 20 - 30 %. Napríklad v Bulharsku je výška priemerného starobného dôchodku približne 100 EUR, takže je potrebné, aby sme dôchodcom zabezpečili lepší a dôstojnejší život. Pozornosť by som chcela upriamiť na skutočnosť, že je dôležité vytvoriť prehľad najvážnejších problémov, ktorý by umožnil vypracovanie konkrétnych riešení. Dôležité je aj nájsť a správne využiť príklad osvedčeného postupu v regiónoch, ktoré problém starnutia spoločnosti a jeho dôsledky dobre zvládajú, a to predovšetkým v súvislosti s Európskym rokom aktívneho starnutia. Ďakujem.
<SPEAKER ID="300" NAME="Iosif Matula" LANGUAGE="RO">
Demografický problém je v kontexte znižovania počtu obyvateľov a starnutia obyvateľstva, teda situácie, ktorej čelí väčšina členských štátov, kľúčovým problémom pre európske štáty a regióny. S tým súvisiace demografické riziká sú prioritou sociálnych politík na úrovni EÚ. V čase, keď pokračuje starnutie obyvateľstva, znižuje sa miera pôrodnosti a sú rozšírené demografické nerovnosti, musia tieto politiky určovať konkrétne opatrenia reagujúce na vyvolané dôsledky. V priebehu posledných dvadsiatich rokov sa výrazne znížil podiel vidieckeho obyvateľstva v konvergenčných regiónoch, predovšetkým medzi mladými ľuďmi. Mladí ľudia zohrávajú významnú úlohu pri zmierňovaní nerovností medzi mestskými a vidieckymi oblasťami a vyvažovaní demografického nesúladu. Ide o významný cieľ politiky súdržnosti. Do praxe musíme zaviesť výhody pre prostredie vidieka: od podpory investorov až po zavádzanie širokopásmového internetu. Podľa Eurostatu sa priemerný vek pracujúceho do roku 2060 zvýši o 7 %. Členské štáty musia navrhnúť prehľadnú a koherentnú politiku na dosiahnutie medzigeneračnej solidarity a zapojenie obyvateľov do trhu práce v oveľa vyššom veku ako teraz.
<SPEAKER ID="301" NAME="Rareş-Lucian Niculescu" LANGUAGE="RO">
Chcel by som privítať správu pána Thomasa Manna. Demografické problémy, ktorým čelí Európska únia, sú čoraz zjavnejšie, najmä pokiaľ ide o ich dôsledky, ktoré postihujú vidiecke oblasti. Štatistiky udávajú, že iba 7 % európskych poľnohospodárov je mladších ako 35 rokov, pričom zároveň 4,5 milióna poľnohospodárov by malo do dôchodku odísť v priebehu nasledujúcich 10 rokov. Existuje nebezpečenstvo, že budeme pozorovať pokles počtu pracujúcich obyvateľov vo vidieckych oblastiach, ktorého dôsledky budú mať v budúcnosti nepriaznivý vplyv na poľnohospodársku produktivitu.
<P>
Na riešenie demografických problémov vo vidieckych oblastiach sú potrebné nové nástroje. Jednou zo základných otázok je zabezpečenie prístupu k vzdelaniu s cieľom poskytnúť odbornú prípravu mladým ľuďom vo vidieckych oblastiach a prilákať ich do poľnohospodárskeho odvetvia. Ďalším dôležitým aspektom pre všetky členské štáty by bolo vykonávanie opatrení týkajúcich sa predčasného odchodu poľnohospodárov do dôchodku spolu s vykonávaním opatrení na prípravu mladých poľnohospodárov. Vykonávanie oboch skupín opatrení by pomocou doplnenia generácie manažérov v oblasti poľnohospodárstva výrazne zlepšilo riadenie poľnohospodárskych podnikov. V neposlednom rade je ďalším kľúčovým aspektom poskytovanie podpory podnikateľom pri prístupe k finančným prostriedkom na poľnohospodárske projekty, ktorú treba považovať za stimul, najmä pokiaľ ide o dosahovanie toho, aby sa do poľnohospodárstva zapájali mladí ľudia.
<SPEAKER ID="984" NAME="Kristiina Ojuland" AFFILIATION="ALDE">
písomne. - Vážený pán predsedajúci, chcela by som privítať správu svojho kolegu pána Thomasa Manna, ktorá sa zaoberá niekoľkými významnými problémami, ktorým bude Európska únia čeliť v blízkej budúcnosti, ak im už teraz nečelí. Nedávne protesty vo Francúzsku proti zvýšeniu dôchodkového veku sú prejavom jasného rozkolu medzi očakávaniami európskych občanov a všeobecnými demografickými tendenciami. Priemerná dĺžka života v Európe neustále rastie, pričom počet obyvateľov klesá. Keď sa oba trendy spoja a ak nedôjde ku komplexnej reforme dôchodkových systémov, tieto trendy neodvratne povedú k zvýšeniu daňového zaťaženia budúcich generácií. Odpor, ktorý vyvolala dôchodková reforma vo Francúzsku, možno chápať na emocionálnej úrovni, ale pri uvážení demografickej situácie v Európe si treba všimnúť, že návrh francúzskej vlády a konečné rozhodnutie parlamentu je jedinou vhodnou odpoveďou, ak sa má zabrániť biednej budúcnosti francúzskych pracujúcich aj dôchodcov. Vlády členských štátov Európskej únie sa musia zapojiť do ďalšieho dialógu s občanmi s cieľom dosiahnuť lepšiu informovanosť o demografických zmenách a sociálno-ekonomických problémoch, ktoré tieto zmeny so sebou prinášajú. Snaha o dosiahnutie konsenzu je mimoriadne dôležitá, aby sa obhájili potrebné, aj keď nepopulárne reformy.
<SPEAKER ID="302" NAME="Siiri Oviir" LANGUAGE="ET">
Európske obyvateľstvo každým rokom starne, a to aj napriek významnému prisťahovalectvu a mierne vyššej pôrodnosti. V dôsledku toho musíme čeliť novým problémom a výzvam. Keď preskúmame európsku demografickú pyramídu, je zrejmé, že v budúcnosti budeme musieť väčšiu pozornosť venovať trhu práce pre starších ľudí, a súhlasím so správou v tom, že starnutie obyvateľstva ponúka aj veľké príležitosti zlepšiť konkurencieschopnosť a inovačnú schopnosť a tým zvýšiť hospodársky rast a zamestnanosť. Nepochybne je veľmi dôležité zvýšiť zamestnanosť starších ľudí, ale v prvom rade sa musíme zaoberať príčinami a nie následkami a možno by našou prioritou malo byť zvýšenie miery pôrodnosti. Európske skúsenosti s integráciou prisťahovalcov ukázali, že riešením nie je podpora prisťahovalectva, ale jej opak. Veľká vlna prisťahovalectva do Európy vyvolala obavy domácich obyvateľov, že sa stanú menšinou vo vlastnej krajine a že prisťahovalci si neosvoja miestny jazyk a kultúru. Je znepokojujúce, že v dôsledku toho na to mnohí Európania zareagovali podporou krajnej pravice, ktorej princípy sú v rozpore s európskymi hodnotami. Keď zhodnotíme demografickú situáciu Európy so starnúcim obyvateľstvom, je poľutovaniahodné a protirečivé, že mladých ľudí, najmä vo východnej Európe, postihuje pomerne vysoká nezamestnanosť a že ich nedokážeme dostatočne oceniť. Zabezpečenie rovnosti medzi generáciami je nepochybne otázkou zásadného významu, ktorú je potrebné riešiť, ak chceme zabrániť konfliktom súvisiacim so spoločným znášaním záťaže.
<SPEAKER ID="303" NAME="Rovana Plumb" LANGUAGE="RO">
Európa starne rýchlejšie ako ostatné kontinenty. Znepokojivá je skutočnosť, že pomer medzi počtom obyvateľov starších ako 65 rokov a počtom obyvateľov v produktívnom veku (vo veku od 15 do 64 rokov) by sa mal do roku 2060 zdvojnásobiť (z 25,4 % na 53,5 %). Nárast tohto pomeru v Rumunsku je znepokojivý, z 21,3 % v roku 2008 by sa mal tento pomer zvýšiť na 65,3 % v roku 2060.
<P>
Vzhľadom na rozsah a rýchlosť starnutia obyvateľstva musia mať členské štáty v rámci svojich politík zamestnanosti na zreteli faktor rodovej príslušnosti, nové spôsoby organizácie práce v spoločnostiach, ako aj metódy na uľahčovanie pružných vzorcov postupne vedúcich k odchodu do dôchodku, zlepšenie pracovných podmienok a podporu antidiskriminačných praktík, pokiaľ ide o prijímanie pracovníkov a odbornú prípravu.
<P>
Zároveň členské štáty vyzývam, aby:
<P>
podporovali kultúru, ktorá zabezpečí riadenie otázok týkajúcich sa veku v podnikoch a prispôsobí rôzne jej aspekty, a to najmä cestou možného postupného odchodu do dôchodku, a súčasne zohľadní náročnosť zastávaného pracovného miesta, pracovné podmienky a podmienky v oblasti bezpečnosti a ochrany zdravia pri práci,
<P>
naďalej zachovali možnosť predčasného odchodu do dôchodku v prípade určitých skupín pracovníkov podľa ich pracovných podmienok a za mimoriadnych okolností, ako je prepúšťanie alebo reštrukturalizácia.
<SPEAKER ID="304" NAME="Joanna Senyszyn" LANGUAGE="PL">
Ide o mimoriadne dôležitú správu, ktorú by Európska komisia mala použiť pri určovaní priorít a plánovaní svojej práce na rok 2012, ktorý bude vyhlásený za Európsky rok aktívneho starnutia a solidarity medzi generáciami. Otázku aktívneho starnutia som v Parlamente predložila veľakrát a v nadchádzajúcich rokoch by malo ísť o prioritu Európskej únie a všetkých členských štátov.
<P>
Demografiu nemožno zmeniť. Tvárou v tvár starnutiu európskej spoločnosti je nevyhnutné dosiahnuť profesionálnu aktiváciu ľudí v dôchodkovom veku. Nesmieme zahadzovať ich skúsenosti ani zavrhovať ich túžbu pokračovať v práci. Z týchto dôvodov podporujem iniciatívy, ktoré navrhol pán spravodajca, najmä iniciatívu Európsky pakt pre osoby staršie ako 50 rokov a iniciatívu, ktorá sa týka aktívneho starnutia. Výnimočný význam má aj iniciatíva Za slušný dôchodok. V súlade so správou vyzývam Radu a členské štáty, aby uskutočnili rýchle opatrenia, ktoré zaručia vyplácanie primeraných dôchodkov všetkým Európanom, ktoré im zabezpečia dôstojný život a nielen to, aby sa dostali nad hranicu chudoby. Musíme pracovať na tom, aby sme zabránili všetkým z mnohých podôb diskriminácie starších ľudí. Veľa ľudí si nesprávne myslí, že starší ľudia potrebujú menej. Bežné sú ťažkosti seniorov pri získavaní prístupu k pôžičkám a ich diskriminácia na trhu práce. Bežne sa vyskytuje absurdná situácia, kedy sa 40-ročná žena považuje za príliš starú na prácu a súčasne sa očakáva, že absolventi budú mať niekoľkoročnú prax.
<SPEAKER ID="983" NAME="Anna Záborská" AFFILIATION="PPE">
písomne. - (SK) Cesta z demografickej krízy vedie cez rodinu, pretože oslabenie úlohy tradičnej rodiny nás do tejto krízy priviedlo. Zvyšovanie podielu starších zamestnancov a žien v aktívnom zamestnaní je len krátkodobé riešenie. Dáva nám trochu času, ktorý musíme využiť na to, aby sme motivovali predovšetkým mladých ľudí k založeniu rodiny a výchove detí. Naše krátkodobé stratégie však nesmú byť v príkrom rozpore s tým, čo chceme dosiahnuť v dlhodobom horizonte. Na to, aby sa matky malých detí mohli vrátiť do zamestnania, je potrebné vybudovať dostatok predškolských zariadení. Ale zabúdame, že kľúčové spoločenské návyky získava dieťa počas prvých troch rokov svojho života; že v jasliach sa dieťa skôr než úcte k ľuďom naučí presadiť si svoje krikom; že vzory správania, ktoré si dieťa osvojí v tomto období, bude používať po celý zvyšok svojho života. Starostlivosť rodičov o svoje dieťa nie je luxus, ale prirodzený štandard. Jasle a škôlka sú a vždy budú kompromisom. A ako pri každom kompromise, aj tu platí: ak sa prekročí únosná hranica, následky budú horšie, než si dnes dokážeme predstaviť. Sme si istí, že generácia detí, ktoré strávia viac času s cudzími ľuďmi než s vlastnými rodičmi, bude jedného dňa rovnako ochotná prevziať zodpovednosť za starých, chorých a hendikepovaných ľudí, ako sme dnes my?
