<CHAPTER ID="016">
Vyhlásenia predsedníctva
<SPEAKER ID="359" NAME="Predseda">
Zarmútila nás správa z Mexika o vražde Jyriho Antera Jaakolu, fínskeho medzinárodného pozorovateľa pre oblasť ľudských práv. Spolu s mexickou aktivistkou Betty Cariñovou Trujillovou, ktorá ho v tom čase sprevádzala, boli zavraždení počas misie určenej na monitorovanie dodržiavania ľudských práv v Mexiku. V mene Európskeho parlamentu vyslovujem úprimnú sústrasť rodinám obetí. Ako vidíme, svet, v ktorom žijeme, stále so sebou prináša aj takéto obety.
<P>
Určite ste boli informovaní o mojej oficiálnej návšteve v Spojených štátoch minulý týždeň. Oficiálne som otvoril novú styčnú kanceláriu Európskeho parlamentu s kongresom USA vo Washingtone. Tiež som viedol mnoho dôležitých rozhovorov, ktoré by mali prispieť k užšej spolupráci, najmä v oblasti hospodárstva, medzi Európskou úniou a Spojenými štátmi. Hovorili sme aj o strategickom partnerstve a o zmenách, ktoré nastali v Európskej únii po nadobudnutí platnosti Lisabonskej zmluvy. Očakávame, že pri spolupráci so Spojenými štátmi budeme vystupovať ako rovnocenní partneri.
<P>
Túto nedeľu 9. mája oslávime 60. výročie Schumanovej deklarácie. Pri tejto príležitosti umožní Európsky parlament v sobotu 8. mája všetkým záujemcom vstup do svojich priestorov v Bruseli a v nedeľu v Štrasburgu. V Luxemburgu sa tiež budú konať oslavy na pamiatku tejto udalosti. V Štrasburgu budú okrem iných návštevníkov aj jeden z podpredsedov Komisie, ako aj francúzsky a nemecký minister pre európske záležitosti. Ja tam budem tiež a týmto vás chcem všetkých pozvať, aby ste túto sobotu, o štyri dni, prišli do Štrasburgu.
