<CHAPTER ID="016">
Odstránenie diskriminácie v oblasti cien a podmienok dopravy (rozprava) 
<SPEAKER ID="119" NAME="Predsedajúci">
Ďalším bodom je správa (A6-0513) spravodajcu Paola Costu v mene Výboru pre dopravu a cestovný ruch týkajúca sa návrhu nariadenia Európskeho parlamentu a Rady, ktorým sa mení a dopĺňa nariadenie č. 11 týkajúce sa odstránenia diskriminácie v oblasti cien a podmienok dopravy pri uplatňovaní článku 79 ods. 3 Zmluvy o založení Európskeho hospodárskeho spoločenstva a nariadenie Európskeho parlamentu a Rady (ES) č. 852/2004 o hygiene potravín - aspekty dopravy - C6-0086/2007 -.
<SPEAKER ID="120" NAME="Günter Verheugen">
podpredseda Komisie. - (DE) Vážený pán predsedajúci, dámy a páni, chcel by som najskôr poďakovať pánovi Costovi za vypracovanie tejto správy. Jednou z najúčinnejších možností, prostredníctvom ktorej môžeme skvalitniť regulačné prostredie pre 24 miliónov európskych podnikov je minimalizovanie administratívnej záťaže vyplývajúcej z nariadení EÚ. Táto iniciatíva teda významným spôsobom prispieva k plneniu našich ambicióznych cieľov, ktoré sú súčasťou partnerstva pre rast a zamestnanosť.
<P>
Komisia preto víta podporu Parlamentu, ktorú vyjadruje rýchlemu prijatiu tohto naliehavého postupu. To pomôže odstrániť nepodstatné prvky z dokumentácie vyžadovanej pri cezhraničnej preprave tovaru v rámci EÚ. Spomínané opatrenie eliminuje nariadenia, ktoré sú dnes už zastarané a ktoré boli prijaté niekedy dávno v roku 1960.
<P>
Podľa stále platných nariadení sú dopravcovia povinní poskytnúť široké spektrum informácií týkajúcich sa ciel, cenových dohôd a podrobností o preprave hneď, ako tovar, ktorý prepravujú, prekročí hranice v rámci Spoločenstva. Zjednodušený systém, ktorý navrhuje Komisia vo výraznej miere odľahčí okolo 300 000 európskych prepravných spoločností od administratívnej záťaže, a podľa odhadov týmto subjektom ušetrí celkovo najmenej 160 miliónov EUR ročne, čo vôbec nie je zlý výsledok.
<P>
Pokiaľ ide o postup, Komisia si uvedomuje, že Európsky parlament rozdelil tzv. súhrnný návrh na dve samostatné časti, na nariadenie Európskeho parlamentu a Rady, ktorým sa menia a dopĺňajú nariadenie č. 11 týkajúce sa odstránenia diskriminácie v oblasti cien a podmienok dopravy a na nariadenie (ES) č. 852/2004 o hygiene potravín.
<P>
Chcel by som vyhlásiť, že Komisia bude v budúcnosti uprednostňovať tzv. súhrnný prístup, a teda v jednom návrhu sa bude venovať viacerým opatreniam zameraným na zníženie nepotrebného administratívneho zaťaženia. Existujú pre to dva dôvody. Po prvé je zrejmé, že cieľom nie je zmeniť obsah textu príslušného právneho predpisu, ale len, a slovo "len" zopakujem ešte raz, len odstrániť nepotrebné byrokratické zaťaženie a po druhé takýto prístup urýchli frekvenciu, s akou môžu byť opatrenia tohto druhu realizované.
<P>
Komisia preto dúfa, že obidva zákonodarné orgány môžu teraz rýchlejšie postupovať v prípade druhej časti návrhu, ktorá je venovaná hygiene potravín.
<P>
Všetkým vám ďakujem za pozornosť.
<SPEAKER ID="121" NAME="Paolo Costa">
spravodajca. - (IT) Vážený pán predsedajúci, pán komisár, dámy a páni, mohol by som zopakovať to, čo už povedal pán komisár Verheugen, rád by som sa však tomu vyhol. Táto iniciatíva je chvályhodná. Opatrenia malých rozmerov často vedú k veľkým výsledkom a toto je taký prípad.
<P>
Pracujeme tu zjavne s pravidlami, ktoré sme prijali v inej Európe. Základné nariadenie je z roku 1960, keď naše krajiny boli oddelené a keď pravidlá týkajúce sa hygieny a potravín mohli kryť diskrimináciu a prekážky pre hospodársku súťaž. Bolo preto potrebné určiť, ktorou cestou ísť, a kde prekročiť hranice. Bolo potrebné povedať mnoho vecí a ustanoviť podrobnosti, ale keďže mnoho z toho dnes už neslúži svojmu účelu je skutočne správne, aby sme sa týchto pravidiel zbavili a upravili ich.
<P>
Uvedomujeme si, že všetky právne predpisy týkajúce sa hygieny potravín sú veľmi citlivou záležitosťou, ktorá si preto vyžaduje množstvo času. To bol dôvod pre výber tohto riešenia, o ktorom sa domnievam, že je rozumné, najmä pokiaľ ide o vyňatie pravidiel dopravy, ktoré je jednoduchšie prijať a dúfam, že aj realizovať.
<P>
Výbor, ktorému mám česť predsedať, prijal moju správu jednomyseľne. Chápem to ako veľmi povzbudzujúce znamenie, že Parlament sa zajtra zachová podobne, čím umožní prijatie primeraných krokov už vo veľmi blízkej budúcnosti.
<P>
Tento prípad je príkladom riadneho zjednodušenia. Ide o zjednodušenie, ktoré okrem zjednodušovania aj prispôsobuje súčasnej situácii a novým spôsobom prenosu informácií, čím ruší potrebu mnohých byrokratických postupov a možno nám aj umožňuje venovať viac pozornosti zabezpečeniu, aby boli potraviny z jednej časti Únie do druhej prevážané hygienickým spôsobom.
<SPEAKER ID="122" NAME="Silvia-Adriana Ţicău">
v mene skupiny PSE. - (RO) Podľa návrhu nariadenia Európskeho parlamentu a Rady, ktorým sa mení a dopĺňa nariadenie č. 11 týkajúce sa odstránenia diskriminácie v oblasti cien a podmienok dopravy, sa od cestných, železničných a lodných nákladných dopravcov pôsobiacich v rámci Spoločenstva požaduje, aby poskytovali informácie o svojich cenách, príslušných zmluvách, podmienkach prepravy, ako aj všetku potrebnú dokumentáciu.
<P>
Dopravcovia majú teda zakázanú diskriminovať stanovovaním rôznych cien (pokiaľ ide o rovnaký výrobok, ktorý je prepravovaný rovnakým dopravným systémom, rovnakou trasou), avšak vytvára sa možnosť diskriminácie na základe krajiny určenia alebo pôvodu daného výrobku.
<P>
Ide o veľmi dôležité nariadenie, platí však od roku 1960 a potrebuje aktualizáciu. Návrh zmeny a doplnenia zjednodušuje existujúce právne predpisy a zabezpečuje väčšiu stabilitu podmienok, ktoré sa vzťahujú na prepravu tovaru.
<P>
Podľa štatistík, ktoré poskytla Komisia je pravdou, ako povedal pán komisár, že nariadenie ovplyvní alebo sa dotkne činnosti približne 300 tisíc dopravcov a vďaka tejto zmene a doplneniu sa celoeurópske administratívne výdavky znížia o približne 160 miliónov EUR ročne.
<P>
Cieľom Európskeho parlamentu je znížiť administratívne zaťaženie podnikov o 25 % do roku 2012. Návrh zmien a doplnení dvoch nariadení, ktorý predložila Komisia, patrí medzi opatrenia zamerané na dosiahnutie tohto cieľa.
<P>
Je však pravda, že Výbor pre dopravu bol informovaný v rámci spolurozhodovacieho postupu, že to je v protiklade k článku 75 ods. 3 Zmluvy. Návrh predložený spravodajcom, pánom Costom, bol teda jednomyseľne schválený.
<SPEAKER ID="123" NAME="Reinhard Rack" AFFILIATION="PPE-DE">
(DE) Vážený pán predsedajúci, bolo by odo mňa nevšímavé, keby som v mene našej skupiny nezopakoval, čo na začiatku spomenul pán komisár, a to konkrétne, že náš predseda Výboru pre dopravu a cestovný ruch skutočne splnil svoju úlohu predsedu výboru, keď sa venoval tejto nezaujímavej, napriek tomu však dôležitej záležitosti týkajúcej sa právnej úpravy služieb leteckej dopravy, najmä preto, že sa mu podarilo dosiahnuť jednomyseľnú podporu výboru.
<P>
Dúfam, že jednomyseľnosť nášho rozhodnutia mu urobila život a prácu príjemnejšími, a len som to chcel druhýkrát pripomenúť.
<SPEAKER ID="125" NAME="Derek Roland Clark" AFFILIATION="IND/DEM">
Vážený pán predseda, blahoželám Komisii, a to od nás zrejme často nepočujete. Ale toto je zriedkavý príklad správy, ktorá je na správnej ceste - do Damasku?.
<P>
Trváme na prerokovaní tohto návrhu, nakoľko vyjadruje úsilie o obmedzenie právnej regulácie. Priznáva, že malé podniky sú zaťažené zbytočnými právnymi predpismi, pričom niektoré z nich sú platné od roku 1960. V dôvodovej správe je uvedené, že zbytočné administratívne zaťaženia obmedzujú hospodársku činnosť a majú negatívny vplyv na konkurencieschopnosť podnikov. V plnej miere súhlasím, prečo prestať v tejto fáze? Prečo máme uľahčiť zbytočnú administratívnu prácu len 10 alebo menšiemu počtu zamestnancov? Poďme do dôsledkov a uplatnime tieto zmeny v celom potravinárskom priemysle! Pokračujme a spáľme ďalších 100 000 právnych predpisov! Oponujme Komisii, Parlamentu aj Rade, kým tento proces nie je ukončený. Myslím to vážne. Znížením administratívnej záťaže umožníme národom Európy zbaviť sa pút, ktoré z nás v opačnom prípade nevyhnutne urobia hospodárskych porazencov 21. storočia.
<SPEAKER ID="126" NAME="Paolo Costa">
spravodajca. - (IT) Vážený pán predsedajúci, dámy a páni, len by som chcel povedať, že používame oveľa viac slov, než je potrebné.
<P>
Mám pocit, že sme sa dohodli. Bolo nevyhnutné vypracovať zmeny a doplnenia a vydať sa správnym smerom. Je správne rozdeliť dve série právnych predpisov s cieľom zrušiť diskriminačné podmienky dopravy. Mojim jediným želaním je, aby som zajtra mohol zopakovať to, čo som povedal vo výbore v očakávaní rovnakého výsledku, teda jednomyseľný alebo takmer jednomyseľný výsledok hlasovania v prospech tohto návrhu.
<SPEAKER ID="127" NAME="Predsedajúci">
Rozprava je ukončená.
<P>
Hlasovanie sa bude konať v utorok.
