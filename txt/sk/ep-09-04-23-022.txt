<CHAPTER ID="022">
Zdaňovanie príjmu z úspor v podobe výplaty úrokov - Spoločný systém DPH, pokiaľ ide o daňové podvody súvisiace s dovozom a inými cezhraničnými transakciami (rozprava) 
<SPEAKER ID="506" NAME="Predsedajúci">
Ďalším bodom programu je spoločná rozprava o nasledujúcich správach:
<P>
správa pána Hamona v mene Výboru pre hospodárske a menové veci o návrhu smernice Rady, ktorou sa mení a dopĺňa smernica 2003/48/ES o zdaňovaní príjmu z úspor v podobe výplaty úrokov - C6-0464/2008 - a
<P>
správa pána Vissera v mene Výboru pre hospodárske a menové veci o návrhu smernice Rady, ktorou sa mení a dopĺňa smernica 2006/112/ES o spoločnom systéme dane z pridanej hodnoty, pokiaľ ide o daňové podvody súvisiace s dovozom a inými cezhraničnými transakciami - C6-0039/2009 -.
<SPEAKER ID="507" NAME="Benoît Hamon" LANGUAGE="FR">
Vážený pán predsedajúci, rád by som začal tým, že poďakujem tieňovým spravodajcom, ktorí prispeli k prijatiu tejto správy vo Výbore pre hospodárske a menové veci, v neposlednom rade pani Pietikäinenovej a pani Raevovej, zablahoželám koordinátorom zo Skupiny Európskej ľudovej strany (kresťanských demokratov) a Európskych demokratov a Skupiny Aliancie liberálov a demokratov za Európu, pánovi Gauzèsovi a pánovi Klinzovi, ktorí zohrali dôležitú úlohu, pretože zabezpečili, že táto správa, o ktorej budeme zajtra hlasovať na našom plenárnom zasadnutí, bola prijatá vo Výbore pre hospodárske a menové veci.
<P>
Viete, že na záver stretnutia G20 niektoré - a významné - hlavy štátov EÚ potvrdili víťazstvo, keď v prúde oznámení vyhlásili, že vek bankového tajomstva skončil.
<P>
Odhliadnuc od týchto búrlivých vyhlásení, Európsky parlament - a to vítam - sa skutočne pustil do praktickej práce a začal sa zaujímať nie o komunikáciu, ale o úsilie, ktoré môže vynaložiť na účinný boj proti daňovým podvodom. Každý rok sa odhad daňových podvodov šplhá až do výšky 200 miliárd EUR. Týchto 200 miliárd EUR by sme mali porovnať s čiastkami určenými na plány obnovy, ktoré pomáhajú krajinám v Európe poradiť si s krízou, mali by sme ich porovnať s rozpočtom Európskej únie a aj s výškou deficitov v európskych krajinách. Európski daňoví poplatníci dnes plným právom európsky bankový sektor, a teda európske banky, žiadajú, aby sa snažili umožniť daňovým úradom členských štátov získať späť časť príjmu z daní, o ktorú prichádzajú daňovými únikmi alebo podvodmi.
<P>
Máme za sebou konštruktívnu prácu a verím, že sa nám podarilo vyhnúť tomu, aby sme sa uchýlili k príkazom alebo vzájomnému obviňovaniu. Pokročili sme na troch frontoch a rád by som pochválil návrh textu Európskej komisie a prácu okolo pána komisára Kovácsa, ktorý nesporne išiel tým správnym smerom. Snažili sme sa, ako najlepšie sme mohli, aby sme ako meradlo použili to, čo nám hovorili európski daňoví poplatníci, a text Komisie skvalitnili v troch smeroch.
<P>
Rozhodli sme sa, že pokiaľ ide o rozsah smernice, text bol príliš nepriebojný, či už v súvislosti s príslušnými právnymi štruktúrami, alebo aj definíciami sporiacich produktov. Vieme, že keď ide o vynachádzanie nových finančných produktov, ktoré niektorým ľuďom umožnia vyhnúť sa zdaneniu, finančné inžinierstvo je veľmi vynaliezavé. Preto Parlament a Komisia navrhujú zaviesť postup výboru, ktorý definíciu sporiacich produktov prispôsobí súčasnej realite finančného inžinierstva.
<P>
V súvislosti s touto problematikou sú však mnohé produkty v súčasnej dobe vyňaté z jej poľa pôsobnosti a podľa môjho názoru by sme ich tam mali čo najskôr zahrnúť. Je to predovšetkým prípad niektorých druhov systémov dôchodkového zabezpečenia, ktoré pracujú prostredníctvom kapitalizácie a, ešte všeobecnejšie, myslíme si, že návrh zahrnúť produkty, ktoré garantujú 95 % investície, neponúka dostatočné záruky.
<P>
Preto sme toho názoru, že hranica 90 % je rozumnejšou alternatívou. Pozmeňujúce a doplňujúce návrhy s týmto cieľom sa budú predkladať zajtra na plenárnom zasadnutí. Uvidíme, či ich prijmeme. Je mi ľúto, že sme vo výbore nenašli kompromis v tejto veci, a dúfam, že plénum vyšle silný signál a definuje sporiace produkty ako produkty, ktoré garantujú 90 % investovaného kapitálu, a nie iba produkty garantujúce 95 %, ako navrhuje Komisia.
<P>
Dosiahli sme však širokú zhodu v tom, ako by sa mal rozšíriť rámec pôsobenia smernice, najmä v znení príloh I a III. Príloha I sa navyše správou výrazne posilnila, keďže zostavujeme veľmi rozsiahly zoznam daňových rajov, ktorý nešetrí žiadnu jurisdikciu a na rozdiel od zoznamu G20 zahŕňa konkrétne štáty Delaware a Nevada. Definovali sme širšie ako Komisia, že tieto jurisdikcie budú musieť preukázať, že takéto právne schémy neexistujú na ich území alebo sú daňovo transparentné, a verím, že táto zmena dôkazného bremena je účinnejším spôsobom boja proti daňovým podvodom.
<P>
Avšak najvýraznejšia slabá stránka tohto textu - a tým budem končiť - súvisí s prechodným obdobím udeleným trom členským štátom: Belgicku, Rakúsku a Luxembursku. Hoci Belgicko oznámilo upustenie od systému zrážkovej dane, rád by som videl rozširovanie systému automatickej výmeny informácií. Aby sa tak stalo, bol by som rád, keby sa určil dátum ukončenia prechodného obdobia. Preto, aj keď sme prijali zásadu štúdií na hodnotenie jednotlivých predností systémov zrážkovej dane a výmeny informácií na rok 2011, kedy sa smernica bude revidovať, boli by sme radi, keby rok 2014 bol termínom ukončenia prechodného obdobia. Rád by som povedal, že v čase, kedy od európskych daňových poplatníkov žiadame príspevky, predovšetkým s cieľom pomôcť európskemu bankovému sektoru, sme sa snažili pracovať v duchu transparentnosti a v smere zvýšenej transparentnosti.
<SPEAKER ID="508" NAME="Cornelis Visser" LANGUAGE="NL">
Chcel by som začať poďakovaním tieňovým spravodajcom za výbornú spoluprácu.
<P>
Dovoľte mi uviesť veci do perspektívy. Hoci je boj proti podvodom z veľkej časti zodpovednosťou členských štátov, nemožno ho uskutočňovať výhradne na vnútroštátnej úrovni. Musí byť prioritou Európskej únie a my sa musíme uistiť, že medzi členskými štátmi a Európsku komisiou prebieha úzka spolupráca. Keďže reforma DPH ide na chvíľu bokom, Komisia sa sústreďuje na takzvané klasické opatrenie, totiž zmeny v právnych predpisoch o DPH, ktoré zavádzajú technické zlepšenia, ale v zásade existujúci systém nemenia.
<P>
Podporujem iniciatívu pána Kovácsa, pretože sa uberá správnym smerom. Daňové podvody vedú v prvom rade k porušeniam zásady spravodlivého a transparentného zdaňovania a môžu viesť k deformácii hospodárskej súťaže, ak jedna spoločnosť DPH účtuje, zatiaľ čo iná nie, navyše na náklady vlády. To ovplyvňuje fungovanie vnútorného trhu, pretože poctivé spoločnosti sú v dôsledku daňových podvodov konkurenčne znevýhodnené. Úprimne vítam úsilie Komisie pokúsiť sa riešiť úmyselné zneužívanie systému DPH kriminálnymi skupinami, ktoré sa snažia využiť nedostatky systému.
<P>
DPH nie je len dôležitým zdrojom príjmov členských štátov, ale aj Európskej únie. Európska únia dostáva z príjmov z DPH približne 20 miliárd EUR. Odhaduje sa, že podvody s DPH v Európe predstavujú ročne 100 miliárd EUR. Ide o sumu, ktorú dovozcovia neodovzdajú na hraniciach. To je dôvod zaoberať sa týmito dovozcami a vývozcami, ktorí sa dopúšťajú podvodu.
<P>
Európska komisia však zavádza veľkú zmenu, keď požaduje, aby dodávatelia, ktorí konajú v dobrej viere, boli zodpovední spoločne s dovozcami, ktorí sa dopúšťajú podvodu. Preto sa pokúšam zvýšiť právnu ochranu vývozcov, ktorí konajú v dobrej viere. Inými slovami, spoločnosti by nemali niesť zodpovednosť za nedostatky v administratívnej spolupráci medzi členskými štátmi. Ak sa členským štátom jednoducho udelí ďalšia kompetencia a budú môcť vývozcov trestne stíhať na cezhraničnom základe, budú mať len malú motiváciu zlepšovať administratívnu spoluprácu.
<P>
Pozmeňujúcimi a doplňujúcimi návrhmi sa snažíme predísť tomu, aby sa zbytočne trestali čestní vývozcovia. Preto musí čestný vývozca dostať varovanie dva mesiace pred penalizáciou, aby mal možnosť dokázať, že konal v dobrej viere. V tejto súvislosti musí vývozcu kontaktovať jeho vlastný daňový úrad a nie úrad v členskom štáte dovozu.
<P>
Socialistická skupina v Európskom parlamente argumentuje za maximálnu päťročnú lehotu na dodatočné vymáhanie dane. S tým nesúhlasím. Obdobie povinnosti platby DPH nie je na vnútroštátnej úrovni zosúladené. Napríklad v Belgicku sú to tri roky, s výnimkou prípadu preukázateľného podvodu. Dlhšie obdobie spoločného a nerozdielneho ručenia za DPH v prípade cezhraničných transakcií nie je vhodné, pretože spoločnosti budú musieť niesť omnoho väčšiu administratívnu záťaž, ktorá povedie k vysokým nákladom na uskutočňovanie obchodu, čo je v súčasnej kríze neprijateľné.
<P>
Okrem toho budú musieť spoločnosti od roku 2010 predkladať súhrnné mesačné vyhlásenia o cezhraničných transakciách v rámci EÚ, takže daňové úrady automaticky dostanú potrebné informácie na krížovú kontrolu transakcií v rámci Spoločenstva. Tieto informácie musia daňové úrady použiť primerane a cielene.
<P>
Prečo by malo byť potrebné dať im ďalších päť rokov pred vykonaním krížovej kontroly, keď už budú dostávať mesačné údaje? Obávam sa, že výsledkom dlhej päťročnej lehoty na dodatočné vymáhanie dane bude to, že daňové úrady budú konať neskoro a podvodníci medzitým zmiznú. Následne sa dane budú vymáhať od spoločností, ktoré možno konali v dobrej viere.
<P>
Vážený pán predsedajúci, budem končiť. V prípade dovozcov, ktorí páchajú podvody, sa musí konať rýchlo. Čestného vývozcu musí osloviť jeho daňová správa formou predchádzajúceho upozornenia dva mesiace vopred a v rámci maximálneho obdobia dvoch rokov, keďže toto obdobie pokiaľ možno obmedzuje administratívnu záťaž na čestné spoločnosti.
<SPEAKER ID="510" NAME="László Kovács">
člen Komisie. - Vážená pani predsedajúca, v globalizovanom svete, v ktorom osoby vyhýbajúce sa plateniu daní a daňoví podvodníci využívajú obmedzený rozsah úradnej moci vnútroštátnych daňových správ, je na dôraznejší boj proti daňovým podvodom a daňovým únikom nevyhnutná účinná spolupráca a vzájomná pomoc daňových správ. Zlepšené pravidlá a väčšia transparentnosť majú rozhodujúci význam.
<P>
Bolo to zdôraznené na samite G20 v Londýne a ešte dôležitejšie je to na vnútornom trhu uprostred finančnej krízy, z čoho vyplýva potreba sprísniť daňové politiky v Európskej únii. Som rád, že v tejto súvislosti môžem dnes večer s vami diskutovať o dvoch návrhoch, ktoré podporujú cieľ boja proti daňovým podvodom a daňovým únikom v dvoch rôznych daňových oblastiach.
<P>
Navrhovaná revízia smernice o dani z úspor sa snaží uzatvoriť tieto medzery a lepšie brániť daňovým podvodom. S potešením vítam konštruktívny a podporný prístup k tomuto návrhu uvedenému v správe pána Hamona a názor pani Siitonenovej.
<P>
Viem o tom, že najkontroverznejším bodom rozhovorov vo výboroch bol pozmeňujúci a doplňujúci návrh 20, ktorým sa stanovuje ukončenie prechodného obdobia, počas ktorého môžu tri členské štáty vyberať zrážkovú daň namiesto automatickej výmeny informácií. Všimol som si aj opačnú iniciatívu od pani Lullingovej a pána Karasa, ktorá prostredníctvom pozmeňujúceho a doplňujúceho návrhu 28 podporuje stanovisko týchto troch členských štátov na realizáciu výberu zrážkovej dane a na zabránenie trvalej automatickej výmeny informácií.
<P>
Dovoľte, aby som vám pripomenul, že najdôležitejším cieľom smernice o dani z úspor je automatická výmena informácií na čo najširšom základe, pretože je to jediný primeraný nástroj, ktorý umožňuje krajine pobytu daňovníka uplatňovať svoje vlastné daňové pravidlá na cezhraničný príjem z úspor. Je to absolútne v súlade s nedávnym vývojom na medzinárodnej úrovni - napríklad so závermi skupiny G20 - v záujme transparentnosti a posilnenia spolupráce medzi daňovými správami na základe výmeny informácií. Preto vás môžem ubezpečiť, že Komisia, aj keď odmieta pozmeňujúci a doplňujúci návrh 28, pretože je v rozpore s cieľom smernice, nevníma pozmeňujúci a doplňujúci návrh 20 negatívne.
<P>
Stanovenie dátumu ukončenia prechodného obdobia však považujeme v tejto fáze za predčasné, keďže by mohlo vytvárať prekážku pre nevyhnutné rýchle prijatie pozmeňujúceho a doplňujúceho návrhu Rady. V skutočnosti potrebujeme posúdiť, kedy a ako je možné realizovať politické záväzky v záujme lepšej spolupráce, ktoré prevzali mnohé jurisdikcie. Aj napriek tomu Komisia nebude proti žiadnemu posilňovaniu príslušných ustanovení smernice, s ktorými by Rada mohla jednomyseľne súhlasiť.
<P>
V pozmeňujúcom a doplňujúcom návrhu 22 je uvedená požiadavka, aby Komisia do konca roka 2010 vypracovala porovnávaciu štúdiu, ktorá by analyzovala silné a slabé stránky obidvoch systémov výmeny informácií a zrážkovej dane. Konečný dátum vypracovania tejto štúdie sa však nezdá reálny: všetky členské štáty by tiež museli dávať Komisii od tohto roka k dispozícii štatistické údaje, ktorých prenos majú podľa záverov Rady z mája 2008 a prílohy v pozmeňujúceho a doplňujúceho návrhu stanovený ako voliteľný.
<P>
Čo sa týka ďalších odbornejších pozmeňujúcich a doplňujúcich návrhov, ktoré sa zameriavajú na rozšírenie rozsahu konkrétneho ustanovenia - napríklad pozmeňujúceho a doplňujúceho návrhu 17 o poistení - alebo na zníženie administratívneho zaťaženia hospodárskych subjektov, Komisia sa domnieva, že tento návrh je už výsledkom krehkej rovnováhy medzi zvyšovaním účinnosti smernice a znižovaním ďalšieho administratívneho zaťaženia.
<P>
Navrhované pozmeňujúce a doplňujúce návrhy by však mohli negatívne ovplyvniť túto krehkú rovnováhu. Mohli by neprimeraným spôsobom zvýšiť administratívne zaťaženie - najmä v prípade pozmeňujúcich a doplňujúcich návrhov zameraných na rozšírenie rozsahu - alebo mať nepriaznivý vplyv na účinnosť ustanovení.
<P>
Aj keď si Komisia váži konštruktívny prístup Parlamentu, z tohto dôvodu nemôže prijať niektoré pozmeňujúce a doplňujúce návrhy v súčasnej podobe. Komisia však bude počas rokovaní v Rade obhajovať význam mnohých týchto pozmeňujúcich a doplňujúcich návrhov bez formálnej zmeny a doplnenia svojho návrhu.
<P>
Prejdime teraz k citlivej téme podvodov s DPH. Chcel by som vám pripomenúť, že Rada na zasadnutí Rady ECOFIN zo 4. decembra 2007 vyzvala Komisiu, aby urýchlila prácu na tradičných opatreniach na boj proti podvodom s DPH. Rada ECOFIN tiež vyzvala Komisiu, aby predstavila legislatívne návrhy na nápravu nedostatkov, ktoré sa nachádzajú v súčasných právnych predpisoch.
<P>
Potom Komisia predložila oznámenie o koordinovanej stratégii na zlepšenie boja proti podvodom v oblasti dane z pridanej hodnoty v Európskej únii v decembri 2008. Oznámenie stanovuje sériu opatrení, ku ktorým chce Komisia v krátkodobom horizonte predložiť legislatívne návrhy. Súčasný návrh je súčasťou prvej série návrhov uvedených v tomto oznámení.
<P>
Návrh umožní členským štátom lepšie bojovať proti podvodom v oblasti dane z pridanej hodnoty dvomi spôsobmi. Po prvé, poskytnutím ďalšieho vysvetlenia podmienok oslobodenia dovozu určitých druhov tovaru a po druhé, vytvorením právneho základu na umožnenie cezhraničnej spoločnej a nerozdielnej zodpovednosti obchodníkov, ktorí si nebudú plniť ohlasovacie povinnosti.
<P>
Chcel by som sa poďakovať Parlamentu a najmä spravodajcovi pánovi Visserovi za to, že sa týmto návrhom zaoberal v takej krátkej dobe, a za konštruktívnu správu. Dovoľte mi však vyjadriť niekoľko poznámok.
<P>
Pozmeňujúce a doplňujúce návrhy 2 a 4 správy by vyžadovali, aby Komisia vykonala hodnotenie fungovania nového ustanovenia o cezhraničnej spoločnej a nerozdielnej zodpovednosti. Komisia, žiaľ, nedisponuje týmito informáciami, keďže vyrubovanie daní, rovnako aj ich vracanie, je výhradne vnútroštátnou právomocou. Navyše, ak Komisia dostane sťažnosti od hospodárskych subjektov na to, že vnútroštátne daňové správy zneužívajú toto ustanovenie alebo že vedie k nezaručiteľným výsledkom, prevezme na seba zodpovednosť ochrancu právnych predpisov Spoločenstva a prijme príslušné opatrenia. Konkrétne to znamená, že v prípade potreby predloží návrh na zmenu a doplnenie tohto ustanovenia.
<P>
Pozmeňujúce a doplňujúce návrhy 3 a 5 smerujú proti rozdeleniu právomocí medzi členské štáty v celkovom fungovaní systému DPH Spoločenstva. Tento systém je založený na zdaniteľnom prípade, ku ktorému dochádza v konkrétnom členskom štáte a ktorý vedie k dlhu na DPH a uplatneniu DPH v danom členskom štáte. DPH je splatná v členskom štáte, ktorý určí záväzný postup na výber DPH vrátane obchodníkov, ktorí nie sú rezidentmi daného štátu.
<P>
Preto obchodník, ktorý si nesplnil ohlasovacie povinnosti v členskom štáte, z ktorého odchádza, bude musieť vyrovnať svoje nedoplatky voči daňovej správe členského štátu, v ktorom je splatná DPH, a nie voči daňovej správe vo vlastnom členskom štáte. Daňová správa vo vlastnom členskom štáte obchodníka zasiahne len na žiadosť členského štátu podnikania obchodníka, aby získala ďalšie informácie, alebo v priebehu vracania dane.
<SPEAKER ID="511" NAME="Eva-Riitta Siitonen">
spravodajkyňa Výboru pre právne veci požiadaného o stanovisko. - (FI) Vážená pani predsedajúca, dámy a páni, podporujem kompromis, ktorý dosiahol Výbor pre hospodárske a menové veci. Správa pána Hamona o smernici o dani z úspor je vynikajúca a vyvážená. Zameriava sa na prevenciu daňových podvodov a väčšiu transparentnosť.
<P>
Parlament musí byť v tejto oblasti prísnejší. Mali by sme napríklad harmonizovať daňové systémy týkajúce sa príjmu z úspor vo forme výplaty úrokov. Musíme zapojiť posledné zostávajúce členské štáty do systému výmeny informácií. Bankové tajomstvo, ktoré je až príliš prísne, sa musí sprístupniť, aby sme mohli bojovať proti daňovým rajom. Konferencia G20 si za jeden zo základných cieľov vytýčila likvidáciu daňových rajov.
<P>
Parlament musí byť príkladom, aby sme sa vymanili z finančnej krízy a opätovne získali dôveru verejnosti. Musí sa zabezpečiť transparentnosť v bankovom sektore, čo bude možné len pomocou výmeny informácií.
<SPEAKER ID="512" NAME="Astrid Lulling" LANGUAGE="FR">
Vážená pani predsedajúca, rozpravy a diskusie o daňovom systéme týkajúcom sa úspor nabrali také vášnivé tempo, až to začína byť znepokojivé. Bez váhania obhajujem to, čo tu vyzerá ako postoj menšiny, ale uvidíme, čo sa stane zajtra, aj keď náš pán spravodajca a pán komisár stále miešajú jablká s hruškami.
<P>
Vráťme sa k podstate problému. Smernica o daniach z úspor vstúpila do platnosti v roku 2005 s cieľom zdanenia kapitálových príjmov nerezidentov. Zahŕňa dva systémy: výmenu informácií medzi daňovými správami a zrážkovú daň.
<P>
Čo zisťujeme po niekoľkých rokoch fungovania? Oficiálne aj neoficiálne štúdie sú dôkazom toho, že výmena informácií vo veľkej miere zlyháva, pretože je komplikovaná, náročná a nákladná. Na druhej strane zrážková daň preukazuje mnoho výhod.
<P>
Čo z toho podľa vás vyplýva - predovšetkým z pohľadu nášho spravodajcu a komisára? Len to, že tento systém nefunguje a nezaručuje, že zaplatenie dane bude povinné. Skúste to pochopiť!
<P>
Tento problém je dosť chúlostivý, pretože zistíme, že systém zrážkovej dane má čoraz väčšie zázemie v členských štátoch - 19 z 27 ho k všeobecnej spokojnosti uplatňuje. Čo je však dosť dobré doma, prestáva byť prijateľné, keď prekročíte hranice.
<P>
Na základe tejto logiky prídeme na to, čo tu už desaťročia budujeme, inými slovami, na jednotný trh finančných služieb. Otázka sa vzťahuje aj na acquis Spoločenstva o voľnom pohybe kapitálu, pretože takzvané veľké krajiny vyvíjajú tlak na vrátenie kapitálu svojich rezidentov do vlasti.
<P>
Akýkoľvek náznak zmeny však môže uviaznuť v boji proti tomuto novému nezmaru bankového tajomstva. Mojim kolegom poslancom, ktorí bojujú proti tomuto takzvanému monštru, hovorím, že nesie vinu za všetky hriechy: zvolili ste si nesprávny cieľ tým, že ste si pomýlili problémy v rámci tejto smernice, a predovšetkým klamete sami seba.
<P>
Na záver, pani predsedajúca, dúfam, že mnohí moji kolegovia poslanci sa budú riadiť týmto odôvodnením a hlasovať za pozmeňujúci a doplňujúci návrh 28, ktorý predložila naša skupina a ktorý prinajmenšom umožní členským štátom slobodnú voľbu medzi zrážkovou daňou a výmenou informácií.
<SPEAKER ID="513" NAME="Kristian Vigenin" LANGUAGE="BG">
Vážená pani predsedajúca, pán komisár, je mi ľúto, že pán Visser tu nezostal, aby si vypočul rozpravu o tejto téme až do konca, ale musím začať slovami, že podporujeme návrhy Komisie v tomto smere. Úplná reforma DPH by, samozrejme, bola oveľa väčším prínosom, ale keďže to momentálne nie je možné, váš návrh by mal vyriešiť niektoré problémy, ktoré trápia členské štáty túžiace zabrániť šíreniu podvodov s DPH.
<P>
Najmä v súvislosti s krízou si myslíme, že je nesmierne dôležité, aby sa ručilo za príjmy z DPH, pretože v súčasnosti sa členské štáty pokúšajú investovať miliardy na podporu hospodárstva. V tejto súvislosti by mal Parlament podporovať každú príležitosť na obmedzenie možnosti podvodu.
<P>
Chcel by som tiež povedať, že podporujeme návrhy, ktoré predložil pán Visser vo Výbore pre hospodárske a menové veci, ako celok. V porovnaní s pôvodnými návrhmi Komisie možno vnesú o trochu viac dôvery do odvetvia obchodu. Myslíme si však tiež, že návrh uvedený v článku 1 ods. c, že lehota medzi doručením tovaru a prijatím oznámenia, ktorá je uvedená v druhom pododseku, by mala byť dva roky, je pomerne krátka a z nášho pohľadu vytvára ďalšie príležitosti na obmedzenie rozsahu a výsledkov návrhu Európskej komisie.
<P>
Z tohto dôvodu skupina PSE navrhuje, aby táto lehota bola päť rokov, o ktorej sme presvedčení, že je dostatočne krátka pre odvetvie obchodu, ale tiež dostatočne dlhá lehota na to, aby daňová správa dokončila svoju prácu. Navyše, zavedenie tohto odseku c) nesúvisí ani s návrhmi týkajúcimi sa toho, kedy a ako vstúpi do platnosti, o čom si myslíme, že členským štátom spôsobí dodatočné problémy.
<P>
Veríme, že tento návrh bude podporený a že prinesie očakávané výsledky.
<SPEAKER ID="514" NAME="Bilyana Ilieva Raevа" LANGUAGE="BG">
Vážený pán komisár, pani predsedajúca, dámy a páni, na pozadí hospodárskej a finančnej krízy musíme podporiť úsilie Európskej únie o dosiahnutie účinnejšieho fungovania a účinnejšieho daňového systému.
<P>
Návrh Komisie na zmenu a doplnenie smernice o zdaňovaní úspor v iných členských štátoch ponúka príležitosť na zlepšenie existujúceho systému. Poslanci z Výboru pre hospodárske a menové veci Európskeho parlamentu podporujú rozšírenie jeho uplatňovania na nové finančné nástroje a geografické oblasti. Európski liberálni demokrati navrhli pri zavedení smernice začlenenie území so zvlášť mierne regulovanými daňovými režimami, napríklad štátov Delaware a Nevada v USA, ako aj zahrnutie zabezpečenia rovnakého zaobchádzania medzi členskými štátmi a zníženie administratívneho zaťaženia.
<P>
Pán komisár, základnou otázkou však zostáva, či máme zrušiť systém vyrubovania daní pri zdroji v prospech automatickej výmeny informácií. Z hľadiska liberálov je to otázka toho, ako sa nám podarí zvýšiť príjem z výberu daní a ako len uplatňovaním výmeny informácií nedôjde - skutočnosť, ktorá sa podľa už vykonaného výskumu potvrdila - k zabráneniu zneužívania daní alebo k zvýšeniu príjmu z výberu daní, ale sa len uberie niektorým členských štátom z ich konkurenčnej výhody. Zdaňovanie pri zdroji nie je len účinnejšie, ale v priebehu výberu poskytuje aj väčšiu transparentnosť.
<P>
Pevne verím, že členské štáty si musia zachovať autonómiu, pokiaľ ide o výber daňového systému. Skupina ALDE prišla s návrhom na vykonanie porovnávacej štúdie týchto dvoch systémov. Dúfame, že výsledky tohto porovnania budeme mať najneskôr do decembra 2010. Dúfame tiež, že tieto výsledky poslúžia ako základ pre budúce návrhy Komisie na zmenu a doplnenie systému zdaňovania úspor v rámci Európskej únie.
<P>
Zajtra budeme hlasovať o inom dôležitom texte týkajúcom sa podvodov s DPH v súvislosti s dovozom. Cieľom tejto smernice je zabezpečiť rýchlu výmenu primeraných a kvalitných informácií. V tomto prípade je päť rokov pre odvetvie obchodu pomerne dlhá lehota. Smernica sa zameriava aj na zavedenie mechanizmu spoločnej zodpovednosti. Zatiaľ čo ochraňujeme príjem z daní každého členského štátu, je pre nás dôležité, aby sme zabezpečili, že spoločná zodpovednosť vstúpi do hry, keď doručené informácie budú obsahovať závažné nezrovnalosti, alebo pri ich poskytovaní dôjde k neospravedlniteľnému oneskoreniu. Inak nám hrozí, že na náš obchod uvalíme ďalšie škodlivé bremeno.
<P>
Verím, že zajtra budeme hlasovať za tieto správy.
<SPEAKER ID="515" NAME="Nils Lundgren" LANGUAGE="SV">
Vážená pani predsedajúca, daňové podvody nie sú naším hlavným problémom, keď sa svetové hospodárstvo otriasa v základoch. Pravdou je, že s daňovými podvodmi sa naozaj stretávame v celej Európe, v USA a na celom svete. Pravdou je, že vo svete sa nachádzajú daňové raje, kde bohatí ľudia a spoločnosti môžu ukladať a nechávať svoje peniaze. Dnes to však nie je náš hlavný problém. Sústredenie sa naň je spôsob, ako sa zbaviť zodpovednosti.
<P>
V súčasnosti musíme, ak nám do budúcna vôbec zostanú nejaké daňové základy, dať do poriadku finančnú krízu. Prečo sme sa ocitli v súčasnej situácii? Je to predovšetkým preto, že teraz máme neviazaný kapitalizmus. Finančné operácie, veľké banky a väčšinu veľkých spoločností v praxi riadia úradníci a títo úradníci môžu zavádzať odmeny, odstupné a dôchodky, z ktorých všetky závisia od ziskov spoločnosti, ktorú títo ľudia riadia. Na tomto svete nie je nič jednoduchšie, ako v krátkom období zvýšiť ziskovosť a tým aj zisky, ktoré tieto spoločnosti vytvárajú. Je to len vec zvyšovania rizika. Existuje mnoho štúdií o "Talebovom rozdelení", ako mu často hovoríme, podľa ktorých, ak podstatne zvýšite riziko, môžete počítať s dramaticky rastúcimi ziskami a každý môže dostať tieto odmeny a iné výhody, inými slovami tieto "príplatky". Potom sa riziká začnú stávať realitou, ale vtedy už vedúci predstavitelia spoločnosti odišli alebo budú musieť odísť. Kúpia si zámok vo Francúzsku alebo začnú hrať golf v Španielsku. Nemali by sme ich ľutovať, ale tento systém je celkom jednoducho neudržateľný.
<P>
Okrem toho nikto z aktérov nemá dôvod zabrániť takémuto vývoju. Ratingové agentúry sú závislé od získavania zákazníkov, ale nebudú mať žiadnych zákazníkov, ak vyhlásia, že ich zákazníci nie sú dôveryhodní. Vkladatelia vedia, že existujú záruky vkladov, takže sa nemusia obávať o to, do ktorej banky vložia peniaze. Ostatní aktéri vedia, že sa môžu dohodnúť s inou stranou a počítať so skutočnosťou, že sú príliš veľkí na to, aby zlyhali, zatiaľ čo daňovník vždy platí účet. To znamená, že všetky štáty na začiatku musia vyhlásiť, že nepodstúpia všetky riziká. Je to nesmierne náročná úloha, ale musí sa vykonať. Žiaľ, nie som presvedčený o tom, že Európsky parlament bude v tejto veci bude spolupracovať, ale každému v tomto Parlamente by som odporúčal, aby tak konal.
<SPEAKER ID="516" NAME="Ieke van den Burg" AFFILIATION="PSE">
(NL) Aj napriek mojej zvyklosti začnem politickým vyhlásením, pretože daňové podvody a vyhýbanie sa daniam v časoch zvyšujúcej sa nezamestnanosti a zvyšujúcej sa rozdielnosti platov považujem za naozajstný škandál. Počas volieb sa ukázalo, ktoré strany sú ochotné zhostiť sa tejto úlohy.
<P>
Správa pána Hamona o zdaňovaní príjmu z úspor je príkladom, ktorý netreba hľadať ďaleko. Uvedomujem si, že pre pána komisára je náročné, aby podľa pravidla jednomyseľnosti dosiahol o tejto otázke skutočnú zhodu. Socialistická skupina v Európskom parlamente má väčšie ambície, ako možno nájsť v návrhu Komisie, a zapracovali sme ich do mnohých pozmeňujúcich a doplňujúcich návrhov, ktoré sme predložili.
<P>
Záverečná poznámka je určená pani Lullingovej, ktorá zdôrazňuje rozdiel medzi systémami výmeny informácií a zdaňovaním pri zdroji. Myslím si, že to skutočne nie je podstatné. Rozprávame sa o medzerách, ktoré sa nachádzajú v zákonoch obidvoch systémov a ktoré sú otázkami, na ktoré by sme sa mali zamerať. Podnikli sa kroky, ale je potrebné urobiť viac, ako navrhuje súčasná správa.
<SPEAKER ID="517" NAME="László Kovács">
člen Komisie. - Vážená pani predsedajúca, chcel by som sa vám poďakovať za pripomienky a názory, ktoré ste vyjadrili počas dnešnej rozpravy. S radosťou sledujem, že Európsky parlament a Komisia majú spoločné názory na činnosti, ktoré sa majú vykonať na zlepšenie boja proti daňovým podvodom a daňovým únikom v Európskej únii. Teší ma všeobecná podpora týchto dvoch návrhov.
<P>
Chcel by som sa znova poďakovať za to, že je problematika zdaňovania úspor prioritná a za vašu podporu úsilia Komisie presadzovať správne riadenie v daňovej oblasti. Rýchle napredovanie v rozhovoroch o pozmeňujúcom a doplňujúcom návrhu je takisto jednou z priorít českého predsedníctva. Vzhľadom na medzinárodnú situáciu - finančnú a hospodársku krízu - je prioritou aj pre väčšinu členských štátov.
<P>
Som presvedčený o tom, že keď sa členské štáty dohodnú na spôsoboch odstránenia existujúcich medzier v smernici o zdaňovaní úspor, Rada pravdepodobne požiada Komisiu, aby podobným spôsobom aktualizovala dohodu s piatimi krajinami, ktoré nie sú členmi EÚ a 10 ďalšími jurisdikciami, ktoré sa podieľajú na mechanizme zdaňovania úspor. Dnes je predčasné špekulovať o tom, ako zareagujú na náš prístup. EÚ musí predovšetkým interne dosiahnuť jednomyseľnú zhodu. Keď si však uvedomíme pokrok dosiahnutý pri rozhovoroch skupiny G20 o dodržiavaní štandardov OECD o výmene informácií, som optimista aj v tejto oblasti.
<P>
Čo sa týka správy pána Vissera, už som spomenul, že Komisia nemôže prijať pozmeňujúce a doplňujúce návrhy Parlamentu, ale zobrali sme na vedomie odporúčania uvedené v tejto správe. Komisia výrazne podporuje predovšetkým také myšlienky ako potreba lepšej koordinácie medzi rôznymi členskými štátmi, potrebné zlepšenie kvality informácií, ktoré sa vymieňajú, potreba umožniť iným členským štátom automatizovaný prístup k určitým údajom uvedeným v databázach členských štátov a požiadavka na harmonizáciu postupov prihlásenia sa a odhlásenia sa. Z tohto dôvodu príde Komisia do konca mája s dôležitejším návrhom na prepracovanie nariadenia o administratívnej spolupráci, v ktorom budú tieto návrhy začlenené.
<P>
Na záver, ako som už niekoľkokrát uviedol, je zrejmé, že neexistuje jediné a globálne riešenie obmedzenia daňových podvodov a daňových únikov. Návrhy, o ktorých sme dnes diskutovali sú dvomi významnými krokmi vpred v rámci globálnej stratégie na boj proti daňovým podvodom na úrovni EÚ.
<SPEAKER ID="518" NAME="Benoît Hamon" LANGUAGE="FR">
Vážená pani predsedajúca, keďže som len pred chvíľou pomerne dlho hovoril, budem teraz stručný.
<P>
Chcel by som najprv poďakovať pani Raevovej a pani Siitonenovej a tiež poslancom za prejavy a príspevky k tomuto textu a povedať pánovi Kovácsovi, že podľa môjho názoru som pochopil, čo povedal.
<P>
Myslím, že silný signál, ktorý Európsky parlament vyšle zajtra k otázke rozsahu, k otázke bankového tajomstva a k otázke zoznamu daňových rajov Rade veľmi pomôže, najmä ak v budúcnosti budeme potrebovať dojednať nové dohody s tretími krajinami.
<P>
Na záver by som sa chcel vyjadriť ku kritike - dalo by sa povedať jemnej kritike -, ktorú mne a pánovi Kovácsovi adresovala pani Lullingová. Pani Lullingová nás kritizovala za to, že "miešame hrušky s jablkami", hoci pri tom postupovala veľmi mierne. Chcel by som jej povedať, že podľa mňa tento parlament, ktorý síce niekedy mieša hrušky s jablkami, bude zajtra schopný rozlíšiť medzi všeobecným záujmom a súkromnými záujmami a ja dúfam, že tak prispejeme k ďalšiemu pokroku v boji proti daňovým podvodom.
<SPEAKER ID="519" NAME="Astrid Lulling" AFFILIATION="PPE-DE">
(FR) Vážená pani predsedajúca, požiadala som o možnosť hovoriť, aby som urobila osobné vyhlásenie. Pán Hamon ma práve pre niečo kritizoval, ale ja mu musím povedať, že podľa mňa tak on, ako aj pán komisár naďalej miešajú hrušky s jablkami. Musím mu tiež povedať, že jediný systém, ktorý je zárukou toho, že každý daňový poplatník zaplatí dane - a o to nám všetkým ide - že najlepší systém je systém vyberania zrážkovej dane, pretože systém výmeny informácií jednoducho zlyhal. Nefunguje a my nevieme, kto čo zaplatil, pretože úrady tento systém nevedia riadiť.
<P>
Toľko na objasnenie.
<SPEAKER ID="520" NAME="Predsedajúca">
Rozprava sa skončila.
<P>
Hlasovanie sa uskutoční zajtra, v piatok 24. apríla 2009 o 12.00 hod.
<P>
Písomné vyhlásenia (článok 142)
<SPEAKER ID="521" NAME="Zbigniew Krzysztof Kuźmiuk  " LANGUAGE="PL">
V rozprave o zdanení príjmu z úspor a DPH by som chcel vašu pozornosť upriamiť na nasledovné otázky.
<P>
1. Celkový objem daňových únikov vo všetkých daňových jurisdikciách Európskej únie dosahuje približne 200 miliárd EUR ročne. To je vyše 2 % HDP členských štátov, čo znamená výrazné zníženie verejných výdavkov v členských štátoch.
<P>
2. Je preto dobré, že nová smernica vypĺňa medzery, ktoré sa našli v daňových právnych predpisoch, a že sa, s prihliadnutím na vynachádzavosť ľudí, ktorí sa vyhýbajú plateniu daní, snaží predchádzať vývoju nových stratégií vyhýbania sa daňovým právnym predpisom.
<P>
3. Bola vznesená otázka daňových rajov na území Európskej únie, ako aj daňových rajov na závislých územiach členských štátov EÚ. Súčasná finančná kríza ukázala, že tolerovanie nejasných daňových právnych predpisov, anonymné transakcie a nedostatočná spolupráca v oblasti zdaňovania môže v krátkodobom horizonte zabezpečiť ďalšie príjmy jednotlivým krajinám a závislým územiam, ale v dlhodobom horizonte to destabilizuje finančný systém a môže to byť príčinou závažných finančných kríz.
<SPEAKER ID="522" NAME="Siiri Oviir  " LANGUAGE="ET">
Strata na príjmoch v dôsledku daňových podvodov vo všetkých daňových kategóriách v EÚ dosahuje vyše 200 miliónov EUR ročne, čo sa rovná takmer 2 % HDP.
<P>
Miliardy eur, ktoré sa každoročne strácajú na príjmoch v dôsledku daňových podvodov, vedú k znižovaniu ďalších investícií v členských štátoch EÚ a verejných výdavkov vo všeobecnom záujme, čo v súvislosti so súčasnou finančnou krízou výrazne znižuje schopnosť členských štátov riešiť problémy, ktoré vznikajú v oblasti sociálnych otázok, zdravotnej starostlivosti a vzdelávania.
<P>
Boj proti daňovým podvodom je pre EÚ nesmierne dôležitou témou a my si v tejto oblasti musíme udržať vedúcu úlohu. Len tak bude možné docieliť situáciu, v ktorej budú významné finančné centrá mimo Európskej únie zavádzať podobné opatrenia ako tie, ktoré zaviedli členské štáty.
<P>
Podporujem myšlienku Európskej komisie, že pri nevyhnutnom zohľadnení princípu voľného pohybu kapitálu stanovenom v Zmluve o založení Európskeho spoločenstva by sme mali zvážiť pridanie ustanovení zameraných proti snahám fyzických osôb s pobytom v EÚ vyhnúť sa uplatňovaniu smernice o zdaňovaní príjmu z úspor tým, že sa vyhýbajú zdaneniu úrokov získaných v EÚ prostredníctvom firiem alebo subjektov nepodliehajúcich zdaneniu vytvorených na tento účel, ktoré sa nachádzajú mimo územia EÚ alebo mimo území, kde platia podobné alebo rovnaké opatrenia ako tie dohodnuté na úrovni EÚ.
<P>
Na daňové raje sa musí uplatňovať politika nulovej tolerancie. Akýkoľvek odklad hľadania riešení, ktoré zabezpečia spravodlivejšie a dôslednejšie uplatňovanie opatrení v tejto oblasti, je v danej ekonomickej situácii neprijateľný.
<SPEAKER ID="523" NAME="Sirpa Pietikäinen  " LANGUAGE="FI">
Revízia smernice o dani z úspor je dôležitou súčasťou prepracovania finančnej architektúry a pravidiel finančných trhov. Súčasná smernica je beznádejne zastaraná. Dá sa pomerne ľahko obísť, napríklad ak sa ako sprostredkovatelia využijú investičné spoločnosti, ktoré smernica nedefinuje ako vyplácajúcich zástupcov a ktorí preto nemajú žiadnu povinnosť zapojiť sa do systému výmeny informácií. Podobne bolo možné usporiadať investičné portfóliá tak, aby sa na príjmy, ktoré sa rovnajú výplate úrokov, nevzťahovala definícia smernice v dôsledku "zabalenia do nového obalu".
<P>
Reforma je pokusom o riešenie týchto problémov. Na riešenie problému sprostredkovateľov rozšírila Komisia definíciu vyplácajúceho zástupcu na nadácie a fondy. Jestvujú tiež plány na zahrnutie nových, inovačných produktov a napríklad aj určitých typov životných poistiek do tejto smernice.
<P>
Je oveľa ťažšie zahrnúť ďalšie nové produkty. Bohužiaľ, je veľmi problematické vytvárať definície, ktoré by umožnili zahrnutie všetkých príjmov porovnateľných s príjmom z úroku ako výplatu úrokov, najmä ak je relatívne ľahké vytvoriť nové produkty. Preto by sme to mali podrobne preskúmať, ako možno tieto produkty čo najlepšie regulovať, kým sa začlenia do smernice. Komisia má tiež v úmysle predložiť návrh na zmenu a doplnenie smernice o vzájomnej pomoci, ktorá tiež bude zahŕňať reformy spojené s automatickou výmenou informácií.
<P>
Aby sa zabránilo daňovým únikom, je nesmierne dôležité, aby tri krajiny, na ktoré sa nevzťahuje súčasný systém výmeny informácií, teda Belgicko, Luxembursko a Rakúsko, boli začlenené do systému používaného ostatnými krajinami. Termín navrhovaný pánom spravodajcom, teda do roku 2014, by mal dostať našu plnú podporu.
