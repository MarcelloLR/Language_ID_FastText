<CHAPTER ID="023">
Aktívny dialóg s občanmi o Európe (krátke prednesenie) 
<SPEAKER ID="190" NAME="Predsedajúci">
Ďalším bodom programu je správa pána Hegyiho v mene Výboru pre kultúru a vzdelávanie o aktívnom dialógu s občanmi o Európe.
<SPEAKER ID="191" NAME="Gyula Hegyi" LANGUAGE="HU">
Európa je zasľúbená zem pre ľudí zo vzdialených pevnín alebo krajín Balkánu, ktorí sa chcú pripojiť k Európe. Súčasne je Európa v mnohých ohľadoch symbolom sklamania, nudy alebo byrokracie pre tých, ktorí sú už vnútri za jej bránami: pre občanov EÚ, či už sú to intelektuáli formujúci názory alebo bežní občania.
<P>
Keď som túto správu dostal, začal som ju čítať s veľkým nadšením. Musím povedať, že moje nadšenie nakoniec do určitej miery ochladlo, keď som zistil, koľko prekážok existuje na realizáciu aktívneho dialógu s občanmi a ako ďaleko je vzdialená byrokratická mašinéria Európskej únie od každodenného života a želaní jej občanov. V každom prípade som vďaka tejto správe zistil, a zrejme to nie je žiadne prekvapenie, že čím menšia je úroveň alebo stav vzdelania našich občanov, tým menej chápu integráciu a tým viac sú euroskeptickí.
<P>
Z tohto dôvodu si myslím, a toto je najdôležitejšia časť mojej správy, že okrem mladých ľudí, ktorých možno ľahko získať na stranu európskej integrácie prostredníctvom vzdelávacích prostriedkov, by sme sa mali zamerať najmä na tých, ktorých sme doposiaľ nedokázali získať. Patria medzi nich obyvatelia malých dedín, občania v robotníckych povolaniach, dôchodcovia a celkovo ľudia so skromnými prostriedkami a podmienkami. Musíme sa pokúsiť nájsť spôsob, ako s nimi komunikovať o myšlienke Európy a hodnotách európskej jednoty.
<P>
V správe odporúčam, aby mal väčší počet študentov než v súčasnosti možnosť získať štipendium v programe Erasmus; osobitný návrh na tento účel vypracovali mladí členovia Maďarskej socialistickej strany. Len malé percento študentov maďarských univerzít môže využiť tento študentský výmenný program, hoci by bolo potrebné, aby každý, kto získa akademický titul, strávil aspoň pol roka štúdiom v zahraničí.
<P>
Napadla mi myšlienka, že by mal existovať jednotný, jednoročný spoločný študijný plán v oblasti výučby európskych dejín. Študenti by mali študovať rovnakú históriu Európy vo všetkých 23 oficiálnych jazykoch a vo všetkých 27 členských štátoch najmenej jeden rok. Komisia nevenovala veľa podpory tomuto návrhu a začlenila do textu jeho miernejšiu verziu.
<P>
Na základe odporúčania maďarských vysokoškolských pedagógov navrhujem, aby sme vytvorili európsku otvorenú univerzitu, inými slovami niečo ako "Volkshochschule", teda ľudovú univerzitu. Európski občania by mali mať možnosť kdekoľvek v Európe bez ohľadu na školské vysvedčenia alebo diplomy prihlásiť sa na relatívne voľne štruktúrovaný program výučby, ktorý ponúka vzdelanie o histórii Európskej únie, o jej vzniku a činnosti.
<P>
Dlho bolo želaním poslancov Európskeho parlamentu, ich túžbou a dalo by sa povedať aj požiadavkou, aby Euronews, ktorý je prinajmenšom sčasti financovaný z peňazí EÚ, vysielal programy v oficiálnom jazyku každého členského štátu. Je absurdné, že Euronews vysiela v arabskom alebo ruskom jazyku, ale nie v maďarskom alebo inom jazyku ostatných členských štátov. Vážený pán komisár, predpokladám, že ste to ešte nepočuli, ale, bohužiaľ, musím povedať, že balíky káblovej televízie v Budapešti ukončili vysielanie Euronews v anglickom jazyku a miesto toho ponúkajú program v čínskom jazyku, keďže je väčší dopyt po čínskej televízii než po Euronews, lebo Euronews nevysiela v maďarčine a v našej krajine žije veľké množstvo Číňanov.
<P>
Veľa sa tu diskutovalo a pánovi komisárovi, ak je tu prítomný, by som chcel oznámiť, že úradníkom Európskej únie odporúčam, aby otvorenejšie komunikovali s médiami než doposiaľ. Problém však tkvie v tom, že často neexistuje nikto, kto by mohol kompetentne vysvetliť stanovisko Komisie a z tohto dôvodu počuť len stanovisko jej oponentov.
<P>
Nakoniec, keďže čas sa kráti, mojím posledným odporúčaním je, aby sa miestne mimovládne organizácie zapojili do kampaní EÚ, keďže lepšie poznajú miestne spoločenstvá a poznajú jazyk, ktorým môžu získať svoje obyvateľstvo.
<SPEAKER ID="192" NAME="Louis Michel">
člen Komisie. - (FR) Vážený pán predsedajúci, dovoľte mi malé, ale osobné odbočenie, ktoré nemá nič spoločné s otázkou, na ktorú sa pýtal môj kolega. Vôbec nechápem vašu požiadavku na účasť mimovládnych organizácií vo volebnej kampani. Nechápem to, ale postúpim túto požiadavku mojej kolegyni.
<P>
Súčasná politická a hospodárska situácia jasne zvyšuje potrebu aktívneho dialógu s občanmi. Občania musia byť informovaní o zmenách v Európskej únii, ktoré majú priamy alebo nepriamy účinok na ich každodenný život a do ktorých sa musia dokázať zapojiť.
<P>
V posledných štyroch rokoch toto formovalo základ práce Komisie. Veľmi vítam správu pána Hegyiho s názvom "Aktívny dialóg s občanmi o Európe". Snažíme sa poskytnúť občanom 27 členských štátov Európskej únie široký rozsah základných informácií o Európskej únii, aby nepochopili len to, ako by im Európska únia mohla pomôcť pri riešení hlavných problémov, ktorým dnes čelí Európa a svet, ale aby si vymenili a podelili názory o týchto problémoch.
<P>
Usilujeme sa taktiež vytvoriť viac prístupných fór, na ktorých bude táto diskusia pokračovať pri využití všetkých súčasných dostupných zdrojov a technológií: na on-line fórach, prostredníctvom médií a na miestnej úrovni.
<P>
Pri súhlase s množstvom odporúčaní v správe moja kolegyňa nezastáva názor, že komunikácia sa dodnes nerozvinula. Taktiež hovorí, že zatiaľ čo sa naša komunikácia v posledných rokoch určite zlepšila, musíme byť realistickí v tom, čo možno dosiahnuť s rozpočtom vo výške len 100 miliónov EUR pre 27 členských štátov, 23 jazykov a takmer 500 miliónov ľudí.
<P>
Okrem toho nemôže Komisia pri komunikácii s občanmi o záležitostiach Európy ostať osamotená. Nevyhnutné je spoločné úsilie všetkých inštitúcií a všetkých členských štátov. Z tohto dôvodu sme rokovali o dohode s členskými štátmi a Parlamentom o spoločnej komunikácii o Európe. Táto politická dohoda nazvaná "Komunikovanie o Európe v partnerstve" bola podpísaná 22. októbra 2008. Je to po prvý raz, keď sa inštitúcie členských štátov Európskej únie zapojili do spoločného záväzku komunikovať o Európe s občanmi Európskej únie. Teraz je pre nás dôležité, aby sme túto dohodu v plnej miere uplatňovali. Úplne súhlasím s dôležitosťou procesu konzultácie s občanmi a s potrebou rozšíriť dialóg na všetky úrovne spoločnosti.
<P>
Pravidelný dialóg medzi Komisiou a predstaviteľmi občianskej spoločnosti začal pred viac než tridsiatimi rokmi. Zohľadňuje politiku otvorenosti a začlenenia, ktorú Komisia aplikuje mnoho rokov, a znázorňuje veľkú pestrosť oblastí činnosti a rozmanitosť zainteresovaných strán.
<P>
Chcel by som zdôrazniť veľmi dobrú spoluprácu medzi delegáciami Komisie a informačnými kanceláriami Parlamentu v členských štátoch.
<P>
Nadchádzajúce európske voľby sú veľmi dobrým príkladom politickej vôle týchto dvoch inštitúcií spolupracovať na zostavení spoločných priorít v oblasti komunikácie.
<P>
Pokiaľ ide o potrebu poskytovania informácií na miestnych a regionálnych úrovniach zameraných najmä na mladých ľudí, prvovoličov a ženy, s uspokojením zaznamenávam blahoželania určené Komisii za výber projektov v rámci Plánu D.
<P>
Využijem túto príležitosť a poviem, že v súvislosti s európskymi voľbami Komisia taktiež zamýšľa vykonávať osobitné činnosti v rámci iniciatívy Plánu D s názvom Debate Europe. Pokiaľ ide o vytvorenie novej internetovej stránky a pripojenie na miestne televízne stanice, chcel by som povedať, že Komisia je v procese vytvárania sietí rozhlasových a televíznych prevádzkovateľov, ktorí budú vysielať programy o európskych záležitostiach. Keď budú tieto siete spolu s Euronews v prevádzke, budú každý týždeň vysielať pre 60 až 90 miliónov občanov vo všetkých jazykoch Európskej únie.
<P>
Pokiaľ ide o dôležitosť zavedenia výučby európskeho práva a európskych dejín do školských osnov, Komisia má ten istý názor, že mladí ľudia by sa mali učiť v škole základné fakty o Európskej únii. Dúfame, že členské štáty budú podporovať tento návrh týkajúci sa tejto dôležitej záležitosti.
<P>
Je tu veľa ďalších zaujímavých odporúčaní, ktoré si zaslúžia našu pozornosť, ale, bohužiaľ, máme obmedzený čas.
<P>
Dovoľte mi, aby som sa nakoniec vrátil k základnému aspektu rámca úsilia, ktoré vynaložili inštitúcie Komisie: účinná komunikácia je možná len pri úzkej spolupráci všetkých zainteresovaných strán. Komisia oceňuje pretrvávajúcu podporu, ktorú dostáva od Parlamentu. Pokiaľ ide o mňa, vítam váš osobný záväzok ako poslanca Európskeho parlamentu.
<SPEAKER ID="193" NAME="Predsedajúci">
Prednesenie sa skončilo.
<P>
Hlasovanie sa uskutoční v utorok 24. marca 2009.
<P>
Písomné vyhlásenia (článok 142)
<SPEAKER ID="995" NAME="John Attard-Montalto  " AFFILIATION="PSE">
písomne. - Táto otázka je jednou z najdôležitejších otázok, na ktorú sa treba zamerať. Obyvatelia Európy nemajú pocit, že sú občanmi Európy. Koncepcia občianstva EÚ je stále nejasná a štátne občianstvo v rámci členského štátu ostáva hlavným občianstvom.
<P>
Väčšina občanov sa necíti byť súčasťou procesu a považuje Európsku úniu za inštitúciu, ktorá stojí mimo nich. Pozitívne prepojenie zahŕňa intenzívny dialóg medzi občanmi a európskymi inštitúciami, potrebu ratifikovať Lisabonskú zmluvu, dôležitosť konzultačného procesu a spoločné otvorené diskusie.
<P>
Pred rokom, v apríli 2008, sme prišli s myšlienkou "Debate Europe", ktorá dáva príležitosť odstrániť často umelo vytvorené rozdiely medzi národnými a európskymi záležitosťami.
<P>
Občania Európy však musia mať v konečnom dôsledku jasnú predstavu o tom, akým smerom sa poberie európsky proces. Existujú dva prístupy, ktoré naďalej nemôžu existovať paralelne. Treba si vybrať. Sme za úplne integrovanú Úniu, alebo sme za hladké fungovanie súčasného status quo? Keď občania vidia, aké sú ich vlády nerozhodné, kto ich môže viniť za to, že majú k samotnému procesu odmietavý postoj?
<SPEAKER ID="194" NAME="Magda Kósáné Kovács  " LANGUAGE="HU">
Správa pána Gyulu Hegyiho objasňuje dôležitý problém súčasnosti. V referende Íri odmietli ratifikáciu Lisabonskej zmluvy, ktorá je zárukou účinnejšej, demokratickejšej Európskej únie. Toto odmietnutie je príčinou a začiatkom neistoty a dezorientácie v Európe.
<P>
Európskym občanom musíme umožniť, aby mali silnejšie slovo vo formovaní politických stratégií Európskej únie. Z tohto dôvodu je potrebné primerané vzdelávanie, keďže medzi ľuďmi s nižšou úrovňou vzdelania existuje väčší odpor k integrácii. Je nevyhnutné poskytnúť všeobecné vzdelanie o EÚ a informácie o občianstve napríklad v otvorených univerzitách alebo ako súčasť stredoškolských osnov. Je dôležité, aby ľudia poznali svoje práva, aby vedeli, že EÚ nepracuje za ich chrbtami, ale s nimi. Musíme zabezpečiť dostupnosť primeraných zdrojov informácií v menej rozvinutých regiónoch. Zárukou fungujúcej demokracie nie je byrokracia, ale samotní občania - to je jadrom demokratickej kultúry. Je nevyhnutné, aby médiá pomáhali rozvíjať komunikáciu medzi inštitúciami a občanmi, ako aj komunikáciu medzi občanmi.
<P>
Zo strany občanov nemôžeme očakávať zodpovedné rozhodnutia, v podstate žiadne rozhodnutia, ak im neposkytneme primerané informácie. Poskytovanie informácií je našou povinnosťou a úlohou, zatiaľ čo rozhodovanie je právom občanov. V máji to bude päť rokov, odkedy sa Maďarsko pripojilo k Európskej únii a už vidíme, že Európska únia nie je anonymná, ale že EÚ tvoríme my, všetci občania. Musíme vedieť, že rozhodovanie je v našich rukách. Využime teda túto príležitosť.
<SPEAKER ID="994" NAME="Sirpa Pietikäinen  " AFFILIATION="PPE-DE">
písomne. - (FI) Ďakujem pánovi spravodajcovi za jeho vynikajúcu správu. Je chvályhodné, že vyzdvihuje veľa dôležitých aspektov a problémov týkajúcich sa súčinnosti EÚ a jej občanov.
<P>
V žiadnom z členských štátov nie je EÚ pre ľudí favorit číslo jedna. Prinajmenšom írske referendum v minulom roku v júli ukázalo, že Íri nechcú prehĺbenie Únie. Z nejakých dôvodov sa negatívne správy a obavy štátu, že ho pohltí anonymný Brusel, šírili lepšie než správy o úspechoch, ktoré Únia dosiahla. Veľká neznáma je jednoducho vždy hrozba, ktorej sa dá ľahko podľahnúť.
<P>
Intenzívnejšia podpora všetkých činností Únie zo strany jednotlivcov a mimovládnych organizácií by bola prijateľnejšia. Najmä pokiaľ ide o právne záležitosti, jednotlivci a organizácie by mali mať viac priestoru na využitie vplyvu a vyjadrenie svojich názorov na všetkých stupňoch legislatívneho procesu.
<P>
Pán spravodajca taktiež spomína zaujímavú skutočnosť týkajúcu sa posledných referend o EÚ: proti EÚ hlasovalo viac žien než mužov. Je zrejmé, že najmä ženy majú z určitých dôvodov pocit, že EÚ je pre nich akýmsi nepriateľom.
<P>
Jeden dôvod je jasný: Únia má veľmi mužskú tvár. Predseda Komisie je muž, ako aj takmer 70 % komisárov. Kladivkom predsedu Európskeho parlamentu udiera muž a predsedovia väčšiny parlamentných výborov sú muži. Je dôležité, aby sa rodová rovnosť realizovala v čo najvyššej možnej miere v blížiacom sa volebnom období, keď sa budú obsadzovať najvyššie pozície v EÚ. Na tieto pozície by mala byť menovaná aspoň jedna žena.
<P>
Aktívny dialóg s občianskou spoločnosťou je najdôležitejší spôsob na upevnenie legitímnosti Únie.
<SPEAKER ID="993" NAME="Daciana Octavia Sârbu  " AFFILIATION="PSE">
písomne. - (RO) Blížiace sa voľby do Európskeho parlamentu dávajú ako zvyčajne do popredia otázku úrovne poskytovaných informácií a nedostatkov v dialógu s občanmi predovšetkým na európskej úrovni.
<P>
V tejto súvislosti vítam návrh uznesenia o aktívnom dialógu s občanmi, ktorý zdôrazňuje dôležitosť začlenenia európskych inštitúcií, transeurópskeho vzdelávacieho systému a masmédií. Odmietnutie zmluvy o ústave vo Francúzsku a Holandsku a zamietavý postoj Írska k Lisabonskej zmluve vyjadrený referendom upozornili, že spustenie kampane zameranej na občanov s nižšou úrovňou vzdelania je dôležitá a potrebná stratégia, ktorú v plnej miere podporujem.
<P>
Vzhľadom na zvyšujúcu sa možnosť prístupu na internet v členských štátoch Európskej únie by sme mali rozvíjať tento nástroj a využiť ho na účinnejší dialóg s občanmi. Týmto spôsobom by sa dali zaznamenať názory ľudí, ktoré by sa neskôr zhodnotili a začlenili ako súčasť nášho rozhodovacieho procesu. Takisto si myslím, že dejiny EÚ, spôsob, akým pracuje a práva občanov by mali predstavovať hlavné zložky školských osnov na európskej úrovni.
<P>
Z tohto dôvodu pevne verím, že sa dajú zaručiť podmienky na koherentný dialóg s občanmi, ktorý sa bude zaoberať Európou a Európskou úniou z odlišnej perspektívy a bude založený na presných informáciách a poznatkoch.
<SPEAKER ID="195" NAME="Dushana Zdravkova" AFFILIATION="PPE-DE">
písomne. - (BG) Dámy a páni, chcela by som zablahoželať pánovi Hegyimu za jeho úžasnú správu, ktorá bude určite podstatným príspevkom na otvorenie dialógu s občanmi Európskej únie.
<P>
Úspešné dosiahnutie všetkých komunikačných priorít európskych inštitúcií v partnerstve s členskými štátmi bude dôležitým krokom smerom k lepšej informovanosti občanov Európskej únie. Len dobre informovaní Európania môžu využiť príležitosti, ktoré sa im ponúkajú, a zúčastniť sa aktívneho dialógu o Európe. Boli sme svedkami následkov, ktoré vyplývali z problémov týkajúcich sa informovanosti občanov: hlasy "nie" v referende a blokovanie rozvoja Európy.
<P>
Ako predsedníčka občianskeho združenia v Bulharsku pevne verím, že zaangažovanie občanov do rozhodovacích procesov im poskytne príležitosť priamo prispieť do politického procesu na úrovni EÚ. Myslím si, že toto je jedna z dôležitých oblastí, ktorú treba urýchlene zreformovať a zlepšiť.
<P>
Domnievam sa, že táto správa umožní Európskemu parlamentu poskytnúť potrebné usmernenia a odporúčania ostatným inštitúciám, ale aj občianskym organizáciám, keďže občania sú kľúčovým prvkom v budúcom vývoji Európy. Bez ich spolupráce a angažovanosti bude nemožné, aby sme dosiahli cieľ, ktorý sme si sami stanovili.
