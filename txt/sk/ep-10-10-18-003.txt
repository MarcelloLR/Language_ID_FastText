<CHAPTER ID="003">
Oznámenia predsedníctva
<SPEAKER ID="007" NAME="Predseda">
Na úvod by som vás chcel krátko informovať o štyroch záležitostiach. Veľmi ma potešilo, keď som sa dozvedel, že pán Liu Siao-po dostal Nobelovu cenu za mier. Tento bojovník za ľudské práva je stále vo väzení za svoju mierovú činnosť za slobodu slova v Číne. Oceňujeme najnovšie úsilie čínskych orgánov na ceste zavádzania politických, hospodárskych a sociálnych noriem slobodného sveta. To však stále nestačí, a preto opätovne vyzývame na prepustenie Liu Siao-poa, Chu Ťiu, laureáta Sacharovovej ceny, a iných obhajcov ľudských práv z väzenia. Európsky parlament bude neustále vystupovať ako ochranca ľudských práv.
<P>
Po druhé, Európsky parlament tento týždeň organizuje sériu podujatí súvisiacich so včerajším Medzinárodným dňom boja proti chudobe. Mnohí z nás majú odznak, ktorý na tento deň odkazuje. Okrem plenárnych rozpráv venovaných tejto téme by som vás chcel pozvať na slávnostné podujatie v agore Bronisława Geremeka zajtra o 14.45 hod., na ktorom sa zúčastní generálny tajomník OSN Pan Ki-mun.
<P>
Po tretie, dnes si po štvrtý raz pripomíname deň EÚ proti obchodovaniu s ľuďmi. Tento problém berieme veľmi vážne. V súčasnosti rokujeme o návrhu smernice o prevencii a boji proti obchodovaniu s ľuďmi.
<P>
Po štvrté a na záver, chcel by som vás pozvať v stredu o 12.00 hod. na hodnotenie môjho predsedníctva Parlamentu v polovici obdobia. Pôjde hlavne o zhrnutie pokroku Európskeho parlamentu a najmä o to, čo ste počas tohto obdobia dosiahli, a tiež o iniciatívy, ktoré som osobne podnikol, kam sme dospeli a kde sa nachádzame v zmenenej Európskej únii, ako vyzerá Európsky parlament, a o spoluprácu s ostatnými inštitúciami. Myslím si, že máte právo na tieto informácie v polovici môjho funkčného obdobia.
