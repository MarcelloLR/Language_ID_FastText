<CHAPTER ID="017">
Nebezpečné látky a prípravky (dichlórmetán) (rozprava)
<SPEAKER ID="389" NAME="Predsedajúca">
Ďalším bodom programu je správa, ktorú v mene Výboru pre životné prostredie, verejné zdravie a bezpečnosť potravín predkladá Carl Schlyter o návrhu rozhodnutia Európskeho parlamentu a Rady, ktorým sa mení a dopĺňa smernica Rady 76/769/EHS, pokiaľ ide o obmedzenia uvádzania na trh a používania niektorých nebezpečných látok a prípravkov (dichlórmetánu) - C6-0068/2008 -.
<SPEAKER ID="390" NAME="Carl Schlyter" LANGUAGE="SV">
Vážená pani predsedajúca, naozaj by som bol veľmi rád, keby tu dnes večer bolo francúzske predsedníctvo, keďže musím povedať, že spolupráca s ním bola mimoriadne dobrá. Bez jeho angažovanosti a ochoty nájsť spôsoby, ako postúpiť vpred, by sme nikdy neboli schopní dosiahnuť dohodu. V priebehu tohto procesu sa pri riešení takého či onakého problému vždy našla blokujúca menšina. Takže práve vďaka veľmi dobrej spolupráci s francúzskym predsedníctvom sa táto legislatíva teraz uplatňuje, čo je veľmi dobré.
<P>
Diskutujeme o dichlórmetáne (DCM), odstraňovači starých náterov. Je to aj priemyselná chemikália, ktorá sa dokonca často využíva vo farmaceutickom priemysle. Pri jej priemyselnej aplikácii je však veľmi dobre možné chrániť pracovníkov a životné prostredie, keď sa táto chemikália používa. Problémy vznikajú hlavne vtedy, keď sa predáva spotrebiteľom. DCM je škodlivá chemikália, pretože je karcinogénna, má narkotický účinok a škodlivé účinky na zdravie. Veľmi ľahko môže človeku ublížiť. Vo chvíli, keď DCM zacítite, prekročili ste už bezpečnostnú hranicu o tri stupne, čo znamená, že sa pred ním môžete len mimoriadne ťažko chrániť. Správna ochranná súprava sa skladá z veľmi vysoko špecializovaných rukavíc, ktoré sa musia každé tri hodiny vymieňať. Musíte mať zariadenie, ktoré zvyčajne stojí okolo 2 700 EUR, s nezávislým ventilačným systémom.
<P>
Skutočnosť, že táto chemikália sa dnes používa, súvisí vo veľmi veľkej miere s tým, že sa používa nelegálne. Z toho vyplývalo, že dôležité bolo aj obmedziť a zakázať jej používanie profesionálnymi používateľmi. Často práve samostatne zárobkovo činné osoby a podniky len s malým množstvom zamestnancov zotierajú vonku graffiti alebo odstraňujú staré nátery. Ochranné pomôcky sa veľmi často nechávajú doma alebo jednoducho vôbec nie sú k dispozícii. Zákaz tejto chemikálie je preto vo veľmi veľkej miere otázkou ochrany zamestnancov. Vieme, že v tých krajinách, kde sa DCM používa - teda v súčasnosti v 24 z 27 členských štátov - sa takmer vôbec nepoužíva správne v súlade s vnútroštátnymi a európskymi právnymi predpismi. Myslím, že postačí citovať vlastný text Nemeckej asociácie chemického priemyslu, v ktorom sa uvádza, že dokonca aj keď sa použije dobrá ventilácia, keď sa staré nátery odstraňujú vo vyhradených priestoroch, keď sa zvyšky odstránených starých náterov zhromaždia a nádoby s DCM sa ihneď uzavrú, hranica vystavenia sa pravidelne prekračuje. Preto je potrebné samostatné dýchacie zariadenie.
<P>
Podľa môjho názoru je veľmi pozitívne, že Komisia predložila návrh a že sme teraz dosiahli kompromis, ktorým sa v praxi zakáže aj profesionálne používanie, pričom jednotlivé krajiny budú mať možnosť získať vnútroštátne výnimky. Tí, ktorí dostanú takéto výnimky, však musia zaručiť, že tí, ktorí pracujú s touto chemikáliou, majú vhodné ochranné pomôcky, príslušnú odbornú prípravu a informácie o alternatívach a že musia byť schopní zdôvodniť, prečo nie sú schopní tieto alternatívy použiť. Ide teda vlastne o to, aby funkčné alternatívy boli dostupné vo všetkých oblastiach, v ktorých sa dichlórmetán v súčasnosti používa. Máme na mysli približne 5 % dichlórmetánu, ktoré sa používajú nebezpečným spôsobom, teda na odstraňovanie starých náterov. Zvyšných 95 % používaného objemu DCM sa používa v priemysle. Je dobré, že sprísňujeme ochranu pracovníkov, ako aj ich životného prostredia.
<P>
V konečnom dôsledku som s dohodou naozaj veľmi spokojný. Ľudia budú môcť odstraňovať staré nátery bezpečnejšie bez toho, aby boli vystavení nebezpečným karcinogénnym chemikáliám. Moji kolegovia z tohto Parlamentu mi pomohli dosiahnuť túto dohodu veľmi rýchlo a všetkým vám za to ďakujem, za to, že všetci pomocní spravodajcovia a ja sme boli schopní dosiahnuť dohodu s Radou. Je to dobrá predzvesť. Mali sme vlastne poslednú šancu zakázať chemikálie starým spôsobom ešte pred zavedením nariadenia REACH. Bolo to preto akési veľkolepé finále pre starý štýl politiky týkajúcej sa chemikálií a bolo to nepochybne dobré finále, keďže sme dohodu dosiahli tak účinne.
<P>
Pokiaľ ide o DCM, nájdu sa takí, ktorí argumentujú tým, že alternatívy by mohli byť prinajmenšom rovnako nebezpečné, ak nie ešte nebezpečnejšie, ale hodnotenia vypracované Komisiou a inými jasne ukázali, že alternatívy sú výrazne menej nebezpečné. Teraz vytvárame trh pre alternatívy. Skutočnosť je taká, že tie podniky, ktoré v súčasnosti reptajú, budú v mnohých prípadoch vyrábať aj alternatívy, pričom existujú aj menšie podniky, ktoré už alternatívy vyrábajú. Je dobré, že teraz dostanú šancu využiť svoju konkurenčnú výhodu lepšej ochrany životného prostredia na vnútornom trhu. Smerujeme k bezpečnejšej budúcnosti a ďakujem všetkým, ktorí sa zapojil do tohto procesu.
<SPEAKER ID="391" NAME="Günter Verheugen">
podpredseda Komisie. - (DE) Vážená pani predsedajúca, dámy a páni, rád by som začal poďakovaním pánovi spravodajcovi Schlyterovi za jeho náročnú prácu na tomto návrhu. Dospeli sme teraz s Radou k dobrému kompromisu, ktorý môže byť prijatý po prvom čítaní.
<P>
Ide tu o obmedzenie uvádzania dichlórmetánu na trh a jeho používania v produktoch na odstraňovanie starých náterov s cieľom znížiť riziká zistené vo viacerých významných štúdiách vypracovaných v mene Komisie. Niet pochýb o tom, že dichlórmetán je nebezpečný pre ľudské zdravie, lebo je vysoko prchavý. Táto prchavosť spôsobuje, že v okolitom vzduchu sa tvoria vysoko koncentrované pary, ktorých sa môžu odstraňovači starých náterov ľahko nadýchať a ktoré potom majú priamy toxický účinok na centrálny nervový systém.
<P>
V zlých pracovných alebo prevádzkových podmienkach to vo viacerých členských štátoch viedlo k smrteľným úrazom alebo k nim prispelo. Väčšina nehôd a smrteľných prípadov sa odohrala v obchodnom a profesionálnom prostredí, predovšetkým v dôsledku nedostatočnej ventilácie a nepoužitia osobných ochranných prostriedkov. Nehody však postihli aj spotrebiteľov, aj keď počet zaznamenaných nehôd tohto druhu je oveľa nižší.
<P>
Návrh Komisie má za cieľ znížiť riziká spojené s používaním tejto nebezpečnej chemikálie v najväčšej možnej miere a pokiaľ sa to technicky bude dať uskutočniť. V znení zmenenom a doplnenom Parlamentom a Radou bude predaj odstraňovačov starých náterov obsahujúcich dichlórmetán pre spotrebiteľov úplne zakázaný. Mal by existovať aj zákaz používania tejto látky pre spotrebiteľov, keďže tí zvyčajne nemajú potrebné osobné ochranné prostriedky a nemôžu byť odborne pripravení ani pod dohľadom, aby sa zabezpečilo, že tú látku používajú bezpečne.
<P>
Uvádzanie dichlórmetánu na trh a jeho používanie profesionálmi bude podliehať všeobecnému zákazu. Keďže si však niektoré členské štáty myslia, že pre profesionálov je nevyhnutné, aby túto látku v budúcnosti naďalej používali, budú mať možnosť povoliť jej používanie za osobitných prísnych podmienok. Tieto členské štáty musia na to, aby profesionálom udelili oprávnenie, zaviesť osobitné pravidlá a nariadenia, ktoré sú v súlade s ich existujúcimi vnútroštátnymi systémami. Profesionálnym používateľom bude udelené oprávnenie len vtedy, ak absolvujú odborné školenie. Odborné školenie musí okrem iného poskytnúť informácie o rizikách spojených s dichlórmetánom a o dostupnosti alternatívnych látok. Zamestnávatelia a samostatne zárobkovo činné osoby by mali radšej nahradiť dichlórmetán inými látkami alebo postupmi so zreteľom na príslušné právne predpisy o bezpečnosti pracovného prostredia.
<P>
Používanie odstraňovačov starých náterov obsahujúcich dichlórmetán bude naďalej povolené v obchodných priestoroch za predpokladu, že boli prijaté všetky potrebné opatrenia na to, aby sa vystavenie ľudí, ktorí tam pracujú, udržiavalo na minime. Je napríklad veľmi dôležité zabezpečiť primeranú ventiláciu, aby sa pokiaľ možno zachovali limity pre pracovné prostredie. Musia sa zaviesť aj opatrenia na minimalizáciu vyparovania z nádob s odstraňovačmi starých náterov. Okrem toho, keď sú prekročené limity pre pracovné prostredie, treba nosiť prostriedky na ochranu dýchacích ciest.
<P>
Pán Schlyter odporúča, aby ste podporili kompromisný text dohodnutý s Radou. Zároveň si myslím, že tento kompromis predstavuje dobrú rovnováhu. Preto môžem v mene Komisie vyjadriť tomuto kompromisu plnú podporu.
<SPEAKER ID="392" NAME="Erna Hennicot-Schoepges" LANGUAGE="FR">
Vážená pani predsedajúca, v prvom rade by som sa rada poďakovala pánovi spravodajcovi a znova zdôraznila, že sme spolupracovali veľmi dobre s cieľom dosiahnuť tento kompromis, ktorý má podporu Skupiny Európskej ľudovej strany (kresťanských demokratov) a európskych demokratov. Treba upozorniť na to, že je to vysoko toxický produkt a že skutočne existujú použiteľné a bezpečné alternatívne riešenia. Naozaj nemôžeme poprieť, že existujú nebezpečenstvá - ako ste, pán Verheugen, spomenuli - spojené s používaním dichlórmetánu, najmä ak podmienky nezaručujú bezpečnosť používateľa. Dichlórmetán často používajú jednotlivci, ktorí vykonávajú renovačné práce vo vlastných domovoch. Pokladajú ho za výborný a účinný produkt, ale neuvedomujú si, že ak ho používajú v uzavretom priestore, riskujú, že veľmi rýchlo stratia vedomie, a dokonca riskujú aj úmrtie, ak pri práci s ním nie sú dostatočne opatrní.
<P>
Na rozdiel od extrémnej pozície úplného zákazu, ako to pôvodne navrhol spravodajca, kompromis, ktorý sme teraz dosiahli, dáva členským štátom možnosť poskytnúť výnimku pre profesionálne a priemyselné použitie, ale za jasne stanovených podmienok. Je to opodstatnený kompromis a je dôležité, aby sme uznali, že dichlórmetán je zodpovedný za veľa úrazov. Okrem toho ma mrzí, že máme veľmi málo informácií o pracovných úrazoch, ktoré sa stali. Rada by som ešte zdôraznila, že pred začiatkom práce Komisie bolo vypracované hodnotenie vplyvu a že jeho závery ovplyvnili konečnú podobu textu. Jednako musíme zabezpečiť, aby veľmi špecifické informácie boli dostupné tým jednotlivcom, ktorí možno ešte vždy majú chuť používať tento produkt, aj keď teraz sú práve členské štáty zodpovedné za vypracovanie jasných pravidiel a za presadzovanie všeobecného zákazu uvádzania tohto produktu, ktorý je nebezpečný pre zdravie, na trh.
<SPEAKER ID="393" NAME="Graham Watson">
v mene skupiny ALDE. - Vážená pani predsedajúca, rád by som zagratuloval pánovi spravodajcovi Carlovi Schlyterovi a pomocným spravodajcom za veľmi dôkladnú a profesionálnu prácu, ktorú vykonali na tomto materiáli. V týchto dňoch je pre mňa zriedkavým potešením, že sa môžem zúčastňovať na rozpravách vyplývajúcich z práce výboru, a to najmä v tejto dennej hodine alebo, lepšie povedané, v tejto nočnej hodine.
<P>
Nemal som to privilégium zúčastňovať sa na rozpravách vo výbore okrem jedného prípadu, keď som chcel mať istotu, že moji kolegovia pochopia dôležitosť hlasovania, ktorým by podporili spravodajcove návrhy. Je to však dôležitá otázka, vlastne otázka života a smrti, a pre mňa je dvojnásobne dôležitá, lebo mám na nej osobitný voličský záujem.
<P>
Dichlórmetány, ako sme počuli, sú látky s výnimočne nebezpečným profilom. Sú také prchavé, že ich vdychovanie, dokonca už len ich náhodný vdych, prekračuje všetky uznávané zdravotné limity. Sú karcinogénne a majú neurotické účinky spôsobujúce nervové poškodenie. Pri normálnych teplotách dochádza pri ich používaní k vyparovaniu, ktoré dosahuje nebezpečné hodnoty. Pre bezpečnú prácu s dichlórmetánmi treba mať vzduchotesný odev v cene okolo 2 000 EUR a na ochranu pokožky rukavice za 25 alebo 30 EUR, ktoré sa musia vymieňať každé dve alebo tri hodiny.
<P>
Nikto to, pravdaže, nedodržiava, aj keď všetci vedia o nebezpečnej podstate tejto látky. Neexistuje nijaký účinný spôsob, ako zabezpečiť bezpečné používanie dichlórmetánov pre verejnosť. A pretože dichlórmetány sú také toxické, spravodajca a výbor ich chceli zakázať dokonca aj pre profesionálne používanie s cieľom zabrániť smrteľným úrazom. Za ostatných osem rokov Komisia zaznamenala asi 18 smrteľných úrazov v dôsledku používania týchto produktov a asi 56 zranení. Som presvedčený, že v skutočnosti ich bolo viac. Priemyselná loby však vytvorila v Rade blokujúcu menšinu a spravodajca a výbor preto neochotne súhlasili s tým, že členským štátom sa povolí výnimka pre profesionálne používanie.
<P>
Dosiahli sme však nielen prísnu ochranu pre pracovníkov, ktorí používajú dichlórmetány profesionálne, ale aj záväzok zo strany členských štátov vykonávať kontrolu a inšpekciu. Úplný zákaz týchto produktov už existuje vo Švédsku, Dánsku a v Nemecku a dúfam, že žiadny členský štát nepožiada o takúto výnimku. Priemyselné používanie je niečo iné. Tieto produkty sa môžu používať v priemysle bezpečne za vhodných podmienok.
<P>
Niektorí poslanci argumentovali tým, že ich používanie by malo byť povolené na ochranu kultúrneho dedičstva pri odstraňovaní farby zo starých pamiatok bez toho, aby sa poškodili. Experti však upozornili, že by to nebolo dobré riešenie, a preto moja skupina nebude podporovať žiadne pozmeňovacie a doplňovacie návrhy predložené v tomto duchu.
<P>
Spomenul som, že mám na tom voličský záujem. S komisárom Verheugenom si v tejto veci dopisujem už sedem rokov. Prečo? Lebo vo svojom volebnom obvode mám podnik s názvom Eco Solutions, ktorý vyvinul absolútne bezpečnú alternatívu k dichlórmetánom. Je to alternatíva založená na vode. Má rovnaký účinok, i keď proces trvá trochu dlhšie. Mrzí ma, že musím uviesť, že jediný členský štát, ktorý mohutne lobuje za zachovanie používania dichlórmetánov, je Spojené kráľovstvo, ktoré v priemyselných množstvách takisto produkuje veľa takýchto látok.
<P>
Bolo treba štyri roky spoločnej práce s komisárom Verheugenom, kým sme výbor expertov Komisie priviedli k tomu, aby sa aspoň pozrel na existenciu tejto bezpečnejšej alternatívy založenej na vode, a trvalo ďalšie tri roky, kým sme dosiahli, že táto alternatíva založená na vode bola uznaná ako účinná a použiteľná technológia. S potešením však môžem povedať, že aj tento príbeh, tak ako všetky dobré príbehy, má šťastný koniec. Dichlórmetány na nepriemyselné použitie budú stiahnuté z trhu. Moji voliči zbohatnú vďaka svojej technológii a všetci budú odteraz navždy žiť šťastne vďaka vynikajúcej práci Carla Schlytera a jeho kolegov vo Výbore pre životné prostredie, verejné zdravie a bezpečnosť potravín.
<SPEAKER ID="394" NAME="Jens Holm" LANGUAGE="SV">
Vážená pani predsedajúca, dichlórmetán alebo DCM je nebezpečná chemikália, ktorá môže spôsobiť rakovinu, poškodenie zraku a akútne poškodenie orgánov, napríklad srdca, pečene a obličiek. DCM sa používa okrem iného pri výrobe liečiv a ako odstraňovač starých náterov a odmasťovač. Niektoré členské štáty, ako napríklad Švédsko, Dánsko a Rakúsko, už zaviedli zákaz používania DCM.
<P>
Je výborné, že otázka DCM je teraz na programe. A ešte lepšie je to, že táto dohoda bude znamenať úplný zákaz používania DCM, pokiaľ ide o bežných spotrebiteľov. Za to môžem nášho spravodajcu pána Schlytera len pochváliť. Výborne, Carl!
<P>
Nanešťastie, pracovníci vo farmaceutickom priemysle a tí, ktorí pracujú na čistení múrov a priečelí, budú naďalej vystavení riziku škodlivých účinkov dichlórmetánu. Táto dohoda, bohužiaľ, nebude znamenať úplný zákaz profesionálneho používania DCM. Je to vážne zlyhanie, za ktoré je podľa môjho názoru zodpovedná Komisia. Táto výnimka však bola vytvorená takým spôsobom, že tých, ako dúfam, neveľa členských štátov, ktoré chcú používať DCM, musí zaručiť, že ich pracovníci v dôsledku jeho používania neutrpia ujmu na zdraví. Dôkazné bremeno je teda na tých krajinách, ktoré sa chcú zapojiť do obmedzeného používania DCM a ktoré musia dokázať, že táto látka sa bude používať čo najbezpečnejším spôsobom, a zabezpečiť ochranu pracovníkov. Je to napokon celkom prijateľné.
<P>
Celkovo vzaté, je to dobrá dohoda. Chcel by som Komisiu vyzvať, aby z tohto rozhodnutia čerpala inšpiráciu. Áno, dokážeme to! A teraz postúpme ďalej. Obraciam sa na Komisiu s prosbou, či nie je možné, aby nám naznačila, že v budúcnosti bude viac zákazov používania nebezpečných látok, akými sú napríklad karcinogénne azofarbivá, bisfenol A a spomaľovač plameňa dekaBDE? Ak toto EÚ nemôže urobiť, prečo nemôžete povoliť jednotlivým členským štátom postúpiť ďalej a zaviesť svoje vlastné zákazy? Vy v Komisii zachádzate až tak ďaleko, že nútite členské štáty, aby zrušili obmedzenia, ktoré už majú. Moja vlastná krajina, Švédsko, bola napríklad po vstupe do EÚ v roku 1995 prinútená povoliť azofarbivá. Po vyhrážkach, že Komisia podá súdnu žalobu na Európskom súdnom dvore, Švédsko teraz začalo povoľovať používanie dekaBDE. To je neprijateľné a navyše to vôbec nie je priaznivé pre životné prostredie. Nie je to spôsob, ako vykonávať progresívny program legislatívy životného prostredia. Komisia, pán komisár Verheugen, presvedčte ma, prosím, o opaku! Dokážte, že zreteľ na ochranu životného prostredia má prednosť pred požiadavkami trhu vo viacerých prípadoch, nielen v tomto jednom.
<SPEAKER ID="395" NAME="Urszula Krupa">
v mene skupiny IND/DEM. - Vážená pani predsedajúca, dichlórmetán, ktorý je dostupný na trhu a je povolené bežne ho používať v podobe rozličných obchodných výrobkov, sa vo veľkom rozsahu používa aj v chemickom priemysle, ako aj v textilnom a farmaceutickom priemysle. Dichlórmetán sa ľahko vstrebáva do ľudského tela, je vysoko toxický a karcinogénny a je zodpovedný za mnoho prípadov otravy vrátane smrteľných úrazov. Len v Poľsku sa počet ľudí vystavených tomuto chemickému činiteľu na pracovisku odhaduje na niekoľko tisíc. Zatiaľ čo priemyselné používanie tejto chemikálie sa dá účinne kontrolovať, používanie dichlórmetánu individuálnymi spotrebiteľmi, dokonca aj profesionálnymi podnikmi, je nevyhnutne spojené s rizikom pre ľudské zdravie a život nielen preto, že neexistuje nijaký spôsob, ako vykonávať riadne kontroly, ale aj pre vysoké náklady na vykonávanie ochranných opatrení.
<P>
Všetky upozornenia a opatrenia na reguláciu používania dichlórmetánu sa ukázali ako neúčinné vzhľadom na vysokú toxicitu a prchavosť tejto chemickej zložky, a preto je potrebné úplne odstrániť dichlórmetán zo všeobecného spotrebiteľského používania. Hospodárske faktory by sa nemali používať ako dôvod na zachovanie tohto jedu v bežnom používaní. Musíme sa taktiež vystríhať používania záujmov priemyselných podnikov, ktoré vyrábajú produkty obsahujúce DCM, ako argumentu na podporu obmedzeného spotrebiteľského používania dichlórmetánu. Pokiaľ ide o bežné používanie tejto zložky, cena pre spoločnosť vysoko prevažuje nad akýmikoľvek materiálnymi výhodami.
<SPEAKER ID="396" NAME="John Bowis" AFFILIATION="PPE-DE">
Vážená pani predsedajúca, súhlasím s celkom poslednou vetou, ktorú použil pán komisár, že tento kompromis môžeme uvítať, a preto gratulujem spravodajcovi a pomocným spravodajcom za prácu, ktorú vykonali.
<P>
Máme za sebou namáhavú cestu. Komisia pôvodne predniesla návrh zakázať túto látku pre individuálne používanie - nie pre profesionálne používanie - a spravodajca predniesol tieto návrhy na rozšírenie zákazu aj pre profesionálne používanie. A tak sme počúvali výpoveď našich voličov, ako to urobil Graham Watson. Rozprával o priemyselných loby. Zmienil sa aj o priemyselnej loby vo svojom volebnom obvode, ktorej sa podarilo presvedčiť ho o alternatíve. Vieme, že 90 % odstraňovačov starých náterov obsahuje DCM, takže sme sa museli pozrieť na vyváženosť týchto produktov.
<P>
Nikto z nás to nechce pri opisoch nebezpečenstiev preháňať. Keď som dnes večer počúval o nebezpečných vlastnostiach tejto látky, občas som si položil otázku, prečo sme spokojní s tým, že priemyselní pracovníci jej majú byť vystavení, ale profesionálom túto látku v rámci pravidiel a pod prísnym dohľadom nedovolíme používať. A začnú sa objavovať všetky tie odevy, ktoré Graham Watson v budúcnosti vydá ľuďom - tie biele kombinézy alebo čo to už bude, parlamentné výhody kozmického veku.
<P>
Myslím, že táto látka, okrem mnohých iných látok, predstavuje vysoké riziko. Je potenciálne nebezpečná. Existujú dôkazy, že prišlo k úrazom a že ľudia boli zranení. Pravdepodobne je správne, že prijímame prísnejšie opatrenia ako v minulosti. Preto prijímam a úprimne vítam kompromis, o ktorý sa usilujeme. Necháva dvere otvorené pre členské štáty, ktoré si želajú - a myslia si, že je správne - pokračovať podľa prísnych pravidiel, ktoré boli stanovené na to, aby sa okrem priemyselného používania umožnilo aj profesionálom - a výlučne profesionálom - používať túto látku.
<P>
Ale vy teraz máte povinnosť, pán komisár, vrátiť sa späť a uskutočniť výskum o alternatívach. Pozrite sa na alternatívy, ktoré sú dostupné: NMP bol dostupný jedenásť rokov, ale až teraz sa pokladá za reprotoxický; existujú horľavé rozpúšťadlá, ktoré môžu viesť k problémom s fetovaním lepidiel, existujú drogové látky, ktoré sa používajú s cieľom znásilnenia a ktoré sa považujú za bezpečné alternatívy, existuje DBE, o ktorom sa toho veľa nevie, a existujú jednoduchšie opaľovacie lampy a metódy obrusovania pieskom, ktoré sa dajú použiť, aj keď pri tom vzniká problém s prachom a iné problémy. Vráťme sa teda späť a dôkladne preskúmajme alternatívy, aby sme si naozaj mohli byť istí, že poskytujeme bezpečnejšiu alternatívu pre našich voličov. Ak zistíme, že niektoré z alternatív sú prinajmenšom rovnako nebezpečné, som presvedčený, že pán komisár alebo jeho nástupcovia budú zasa tu, aby nám to povedali a aby predložili návrh - a ak to neurobia, som presvedčený, že to urobí Carl Schlyter.
<SPEAKER ID="397" NAME="Zuzana Roithová" AFFILIATION="PPE-DE">
(CS) Vážená pani predsedajúca, dichlórmetán má narkotické účinky, ktoré spôsobujú poškodenie centrálneho nervového systému a stratu vedomia, a aj kardiotoxické účinky. Pri zneužití, a tu môžeme uvažovať aj o terorizme, existuje priame nebezpečenstvo smrti. Preto podporujem zákaz jeho používania bežnými spotrebiteľmi a prísne obmedzenia pri profesionálnom používaní. Keďže existujú alternatívy a možno aj menej toxické bieliace látky, podľa môjho názoru nie je nevyhnutné povoľovať výnimky. Návrh, o ktorom budeme zajtra hlasovať, však umožní členským štátom žiadať Komisiu o výnimky v opodstatnených prípadoch, aj keď za veľmi prísnych podmienok. Rada by som vedela, ako Komisia alebo ktokoľvek iný posúdi oprávnenosť žiadostí o výnimky a ako sa bude monitorovať dodržiavanie obmedzení.
<SPEAKER ID="398" NAME="Günter Verheugen" LANGUAGE="DE">
Vážená pani predsedajúca, dámy a páni, chcel by som začať tým, že poviem niekoľko slov pánovi Watsonovi. Zohrali ste významnú úlohu pri vypracovaní tohto návrhu. V čase, keď ste mi osobne porozprávali o probléme, ktorý ste s Komisiou mali už niekoľko rokov, uvedomil som si, že k tejto látke existujú alternatívy, a som presvedčený, že budete súhlasiť s tým, že odvtedy sa veci diali veľmi rýchlo. Osobne som svojmu generálnemu riaditeľstvu dal pokyny, aby predložilo návrh, lebo na základe rokovaní s vami mi bolo jasné, že existujú alternatívy. Pri inej príležitosti som v tomto Parlamente uviedol, a rád by som požiadal najmä pána Holma, aby teraz počúval, že aj keď som komisár zodpovedný za podnikanie a priemysel, nemyslím si, že priemyselný výrobok, ktorý je nebezpečný, by mal zostať na trhu len preto, že sa dá použiť na dosiahnutie zisku. Som toho názoru, že ak existuje alternatíva, ktorou možno nahradiť nebezpečný priemyselný výrobok, treba ho nahradiť. Je to zásada, ktorej sa držím odvtedy, čo sme v tomto Parlamente diskutovali o nariadení REACH a následne ho prijali. Všetky látky, o ktorých ste sa zmienili, pán Holm, sú teraz pod kontrolou nariadenia REACH.
<P>
Dichlórmetán by za normálnych okolností bol takisto zahrnutý v podmienkach nariadenia REACH, ale keďže zdravotné riziká sú také zrejmé a keďže bolo toľko prípadov, uprednostnili sme túto látku. Je možné, že budeme musieť konať rovnako aj v prípade iných látok, ak budú zdravotné riziká rovnako zjavné a ak nebudeme môcť čakať, kým sa skončí veľmi komplexný a náročný proces REACH.
<P>
Rád by som objasnil aj to, pán Holm, že aj ja by som bol hlasoval za rozsiahlejší kompromis. Keby Parlament bol býval schopný dohodnúť sa s Radou na zákaze komerčného používania dichlórmetánu, bol by som dnes večer hlasoval za. Nerobte, prosím, Komisiu zodpovednú za to, že niektoré členské štáty nechceli v tejto otázke pokročiť ďalej z dôvodov, ktoré mi nie sú známe. To je dôvod, prečo Komisia predložila svoj návrh takým spôsobom, akým ho predložila, keďže sme chceli vytvoriť návrh, ktorý má šancu na prijatie, a to sa aj stalo.
<P>
Moja posledná poznámka sa týka pripomienok pána Bowisa v súvislosti s toxickými účinkami alternatív. Pri chemikáliách ide vždy o to, aby sme zvážili stupeň prítomného rizika. Naše dôkladné a komplexné štúdie ukázali, že ani jedna z alternatívnych látok, ktoré sú v súčasnosti v predaji, nemá tie vlastnosti dichlórmetánu, ktoré sú také nebezpečné, inými slovami, priamy toxický účinok na centrálny nervový systém. To sa stáva len pri práci s dichlórmetánom, a nie s inými látkami.
<P>
Pokiaľ ide o alternatívne látky, máme informácie len o veľmi malom počte úrazov. To platí aj pre krajiny, kde už bolo používanie dichlórmetánu zakázané, ako napríklad v Dánsku, Rakúsku a vo Švédsku. Keby sa mala situácia zmeniť, Komisia ju bude, samozrejme, skúmať a v prípade potreby navrhne opatrenia na kontrolu iných látok.
<P>
Nakoniec by som sa chcel vyjadriť k poznámkam pána Holma, na ktoré som medzitým zabudol a ktoré sa týkajú otázky, či bude Komisia nútiť členské štáty, aby zrušili progresívne nariadenia o životnom prostredí alebo o zdraví, keďže sú v rozpore s nariadeniami o vnútornom trhu. Komisia to neurobí. V súčasnej legislatíve sa explicitne uvádza, že členské štáty majú právo ustanoviť vnútroštátne nariadenia, ktoré sa odlišujú od nariadení o vnútornom trhu, ak si myslia, že je to potrebné zo zdravotných alebo environmentálnych dôvodov.
<P>
Keďže som zodpovedný za monitorovanie oznámení o týchto odchylných nariadeniach, môžem vám povedať, že Komisia v tomto prípade koná na základe jasného a jednoznačného princípu. Argumenty členských štátov týkajúce sa zdravotnej starostlivosti a životného prostredia berieme vážne. Ak členské štáty z týchto dôvodov ustanovia rozdielne nariadenia, nenútime ich zrušiť zdravotné a environmentálne nariadenia. Ak máte z ostatných rokov nejaké informácie, ktoré by podporili vaše obvinenie, rád by som sa dozvedel viac konkrétnych podrobností, aby som mohol vaše tvrdenie vyvrátiť. Prípad, ktorý ste spomenuli, pochádza z roku 1995, čo znamená, že som s ním nemal nič do činenia.
<SPEAKER ID="399" NAME="Carl Schlyter" LANGUAGE="SV">
Vážená pani predsedajúca, chcel by som sa vrátiť k tomu, čo povedal pán Watson. Aj on zohral svoju úlohu. Hoci nie ste členom nášho výboru, aj tak ste mali vplyv na náš výbor a pomohli ste nám dosiahnuť kompromis. Pravdaže, všetci tí, ktorí mi pomohli dosiahnuť túto dohodu, takisto zohrali dôležitú úlohu.
<P>
Môžem len ešte raz zdôrazniť to, čo povedal pán komisár Verheugen. Komisia mala v priebehu celého procesu jasný postoj, aspoň pokiaľ ide o mňa, v tom, že keby bola Rada a Parlament dosiahli rozsiahlejší kompromis vrátane úplného zákazu, Komisia by to bola akceptovala. V súvislosti s touto otázkou medzi mnou a Komisiou neboli nijaké nejasnosti.
<P>
Rád by som vám všetkým uviedol príklad týkajúci sa tejto chemikálie. Keby som tu a teraz otvoril jednu kilovú plechovku, rozlial ju po laviciach a celú by som ju spotreboval, už by sme trochu prekročili bezpečný limit v celej tejto nesmierne priestrannej sále. Tak veľmi jedovatá je táto špeciálna chemikália.
<P>
Na záver tejto rozpravy môžem len apelovať na Komisiu, aby teraz zabezpečila, že tým členským štátom, ktoré žiadajú výnimku pre profesionálne používanie, sa tá výnimka zruší, ak budú tieto nové, prísnejšie pravidlá pravidelne porušovať. Vieme, každý vie, a všetky štúdie ukazujú, že ak sa dichlórmetán používa správne takým spôsobom, že zdravie zainteresovaných pracovníkov je chránené, táto látka je nehospodárna aj neekologická. Ak sa DCM povolí, aby sa správal podľa vlastných trhových podmienok, teda ak sa mu prispôsobí legislatíva, jeho vlastná nekonkurencieschopnosť bude veľmi rýchlo znamenať, že na DCM sa celkom zabudne a bude nahradený alternatívami. Využijem túto príležitosť na to, aby som apeloval na Komisiu, aby zabezpečila, že nariadenia sa budú dodržiavať. Ak sa tak stane, DCM sa dostatočne rýchlo vyradí z používania.
<SPEAKER ID="400" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="401" NAME="Gyula Hegyi  " LANGUAGE="HU">
Dnešným rozhodnutím Európsky parlament značne obmedzuje používanie odstraňovača starých náterov, známeho ako dichlórmetán. Ako pomocný spravodajca za Socialistickú skupinu v Európskom parlamente vítam toto rozhodnutie, do ktorého sme vložili veľa práce. V ostatných rokoch sa vyskytlo veľa smrteľných úrazov v dôsledku používania dichlórmetánu. Táto extrémne prchavá látka poškodzuje nervový systém a z toho istého dôvodu je aj karcinogénna. Obeťami boli predovšetkým individuálni používatelia, tí, ktorí si sami maľovali vlastné domovy, a bytoví maliari, keďže pri priemyselnom používaní sa určité bezpečnostné nariadenia dodržiavajú. Koncentrácie namerané v niektorých európskych priemyselných závodoch boli také vysoké, že keby išlo o dlhšie vystavenie, spôsobili by rakovinu u 10 % pracovníkov.
<P>
Podľa kompromisného textu, ktorý bol teraz prijatý, dichlórmetán sa bude môcť v budúcnosti používať ako odstraňovač starých náterov len v priemysle a pri dodržiavaní prísnych bezpečnostných nariadení. Spotrebitelia a profesionáli budú musieť odstrániť nežiaducu farbu tak, že použijú jednu z mnohých rovnako účinných, ale neškodných alternatívnych chemikálií alebo napríklad pyrolitickú/tepelnú metódu.
<P>
Najdôležitejším bodom je, že túto karcinogénnu látku by nemalo byť povolené používať v uzavretých verejných priestoroch, napríklad v nákupných centrách a v podchodoch, keďže výpary vytvorené prchavými látkami sú ťažšie ako vzduch a merania preto ukázali, že výpary klesajú k zemi a ohrozujú najmä deti. Pri prijímaní rozhodnutia naša politická skupina v plnom rozsahu zohľadnila stanovisko príslušných odborových organizácií, keďže pri priemyselnom používaní je naším prvoradým záujmom zdravie pracovníkov.
<SPEAKER ID="402" NAME="Bogusław Rogalski  " LANGUAGE="PL">
Vážená pani predsedajúca, ako vieme, všeobecné používanie mnohých nebezpečných chemických látok je povolené napriek tomu, že obsahujú nebezpečné prísady. Jednou z týchto látok je dichlórmetán (DCM), ktorý sa bežne používa na výrobu liečiv, rozpúšťadiel a iných produktov.
<P>
Je to látka, ktorá je obzvlášť škodlivá pre ľudské zdravie, keďže je klasifikovaná ako karcinogén. Poškodzuje nervový systém a spôsobuje vážne poškodenie vnútorných orgánov, čo môže viesť priamo k úmrtiu.
<P>
Vzhľadom na svoju vyššiu dychovú frekvenciu sú deti náchylnejšie na otravu dichlórmetánom, rovnako ako ľudia s kardiovaskulárnymi ochoreniami. Znepokojujúce je aj to, že sa vyskytli úmrtia súvisiace s otravou dichlórmetánom.
<P>
Keďže vieme, že na trhu sú produkty, ktoré by mohli byť alternatívou produktov obsahujúcich dichlórmetán, a že niektoré členské štáty zakázali používanie tejto látky, zavedenie úplného zákazu jej používania sa zdá nevyhnutné.
<P>
Ďalším argumentom za zákaz DCM by mohlo byť to, že - ako upozornili experti - nemôžeme zabezpečiť, aby spotrebitelia používali DCM bezpečne.
<P>
Návrh Komisie zaviesť odborné školenie o používaní produktov obsahujúcich DCM na profesionálne účely bude stáť v prvom roku uplatňovania približne 1,9 miliardy EUR.
<P>
Stiahnutie DCM zo všeobecného obehu sa preto zdá najrozumnejším a najzodpovednejším riešením.
