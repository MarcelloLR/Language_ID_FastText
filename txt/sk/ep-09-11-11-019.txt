<CHAPTER ID="019">
Jednominútové vystúpenia k otázkam politického významu
<SPEAKER ID="197" NAME="Predsedajúca">
Ďalším bodom programu sú jednominútové vystúpenia k otázkam politického významu podľa článku 150 rokovacieho poriadku.
<SPEAKER ID="198" NAME="Monica Luisa Macovei" AFFILIATION="PPE">
(RO) Chcela by som upozorniť na politickú situáciu v Rumunsku a na vplyv, ktorý má táto situácia na vzťahy Rumunska s inštitúciami Spoločenstva.
<P>
V októbri 2009 odišla z vlády Sociálnodemokratická strana. Novovytvorená opozícia spôsobila návrhom na vyslovenie nedôvery pád vlády, odmietla prvú novú vládu a odmietla účasť na rokovaniach o vytvorení vlády. V dôsledku toho Rumunsko nemôže plniť záväzky, ktoré má voči Európskej komisii, Svetovej banke a Medzinárodnému menovému fondu (MMF) v súvislosti s úverom, ktorý si požičalo. To je dôvod, prečo sme v situácii, keď nemôžu byť včas splnené niektoré záväzky prijaté v súvislosti s reformou štátu.
<P>
Politická nestabilita v Rumunsku bola vyvolaná hlavne politickými krokmi Sociálnodemokratickej strany. Dôvodom, ktorý je v pozadí týchto krokov, nie sú iba voľby. Strednodobým cieľom je zastavenie reforiem v oblasti administratívy, právneho štátu, súdnictva a protikorupčných opatrení.
<SPEAKER ID="199" NAME="Luís Paulo Alves" AFFILIATION="S&amp;D">
(PT) Minulý mesiac boli v centre pozornosti regióny Európy. Európsky týždeň regiónov a miest potvrdil postavenie regiónov ako základnej súčasti riešenia v európskej odpovedi na globálne problémy. Taký bol bez akýchkoľvek pochybností záver pána predsedu Barrosa, komisára Sameckého a stoviek diskusií, ktoré sa uskutočnili.
<P>
Konkrétnejšie, konanie dôležitého zasadnutia Konferencie predsedov najvzdialenejších regiónov Európy, ktorého sa prvýkrát zúčastnili poslanci Európskeho parlamentu, tiež predstavovalo míľnik v regionálnej politike v prospech európskej integrácie. Globálne problémy a európske odpovede predstavujú ideálnu príležitosť pre novú stratégiu pre najvzdialenejšie regióny. Tieto regióny, ako napríklad Azorské ostrovy, okrem trvalých problémov, o ktorých všetci často počúvame, ponúkajú širokú škálu možností, ktoré nám poskytujú jasné príležitosti dosiahnuť pokrok a zabezpečiť Európe zrejmú výhodu v nových oblastiach, ktoré sú dôležité pre naše odpovede na globálne problémy.
<P>
Predseda Komisie musí preto definitívne ukončiť palácový prevrat, o ktorého príprave svedčí neoficiálny dokument Komisie, zatiaľ čo my poslanci a európski občania sme podporovali ratifikáciu Lisabonskej zmluvy a jej dôležitosť pri ochrane územnej súdržnosti...
<P>
(Predsedajúca prerušila rečníka.)
<SPEAKER ID="200" NAME="Marian Harkin" AFFILIATION="ALDE">
Vážená pani predsedajúca, na obdobie rokov 2007 - 2013 bolo na program financovania LEADER v Írsku vyčlenených 465 miliónov EUR. Avšak len dva roky od začiatku päťročného programu sa na financovanie projektov použilo iba 18 %, pretože spoločnosti pre miestny rozvoj, ktoré riadia projekty, uviazli v papierovaní a nadmernej byrokracii.
<P>
Existujú hromady strán predpisov, s ktorými je spojený rozsiahly kontrolný postup. Časťou problému je, že toto nespočetné množstvo predpisov môžu jednotliví inšpektori interpretovať rôzne. Druhou časťou problému je, že niektoré predpisy sú nezmyselné. Jeden projektový pracovník povedal, že 50 % svojho času strávil zaznamenávaním toho, čo robil vo zvyšných 50 %.
<P>
Samozrejme, že vyžadujeme zodpovednosť, ale dosiahlo to taký stupeň, že to odrádza miestne skupiny od predkladania žiadostí o finančné prostriedky. Milióny odídu nevyužité a vzhľadom na to, že na rozbehnutie našich hospodárstiev musíme využiť všetko dostupné financovanie, by to bolo trestuhodné. V Dubline potrebujeme zdravý rozum a musíme zabezpečiť, aby sa o to Európska komisia postarala.
<SPEAKER ID="201" NAME="Karima Delli" AFFILIATION="Verts/ALE">
(FR) Vážená pani predsedajúca, prejav prezidenta Václava Havla v našom Parlamente vyzdvihol jednu zo základných zásad Európskej únie: solidaritu medzi ľudskými bytosťami.
<P>
Oslavujeme 20. výročie pádu Berlínskeho múru, múru hanby. Po 9. novembri 1989 nám tvrdili, že ľudstvo bude konečne slobodné. Demokracia a ľudské práva sa mali rozšíriť po celej planéte, mali sa zrúcať múry, odstrániť prekážky medzi ľuďmi.
<P>
Koľko ďalších múrov sa však postavilo na našom kontinente za jeden padnutý?
<P>
Napríklad múry postavené v Ceute a Melille, aby odvrátili príchod mužov a žien utekajúcich pred vojnou, chudobou a globálnym otepľovaním, múry siahajúce zo záchytných centier, brány našich miest až po Líbyjskú púšť, cez stredisko v Lampedusa, kde sú v mene smernice o návrate držané pod zámkom dokonca deti.
<P>
Zrúcajme múry pevnosti Európa, budujme mosty, nie múry...
<P>
(Predsedajúca prerušila rečníčku.)
<SPEAKER ID="202" NAME="Evžen Tošenovský" AFFILIATION="ECR">
(CS) Dvadsať rokov po páde Berlínskeho múru vnímame niektoré udalosti, ktoré sa odohrávajú v dnešnom svete, citlivejšie. Dnes dokážeme celkom realisticky hodnotiť udalosti v Rusku. Predtým sme všetky udalosti v Sovietskom zväze vnímali ako ideologický nátlak, teraz však diskutujeme o obchode v podmienkach absolútnej slobody jednotlivca. S príchodom zimy rastú, samozrejme, obavy, čo sa stane s dodávkami plynu z Ruska cez Ukrajinu. Štúdie januárovej krízy jasne ukazujú, aká rozdielna bola situácia v západných a východných častiach Európy. Budú viesť k opatrnejšiemu postupu pri príprave krízových scenárov. Je dôležité nájsť najlepšie možné riešenie zmluvných vzťahov na medzinárodnej úrovni a súčasne poskytovať v podobných situáciách viac informácií. Vysoké náklady technických opatrení nás zároveň nútia dôkladne zvážiť, či ich budeme financovať z verejných zdrojov alebo na základe európskych smerníc. Otázkou však je, koľko plynu potrebujeme skutočne skladovať a ako to financovať. V súvislosti s plynom je dôležité rozlišovať medzi skutočnou krízou a obchodnými záležitosťami, kedy majú začať rokovania vedúci politickí činitelia a čo má zvládnuť trh. Nesmieme sa uchýliť k nadmerným administratívnym zásahom.
<SPEAKER ID="203" NAME="Joe Higgins" AFFILIATION="GUE/NGL">
Vážená pani predsedajúca, Komisia EÚ dnes požaduje od írskej vlády hrubé škrty v írskom rozpočte vrátane drastického zníženia verejných služieb a životnej úrovne pracujúcich, možno dokonca dôchodcov a nezamestnaných.
<P>
Komisia by však mala vedieť, že sa spolčuje s írskou vládou na lži, ktorá predstiera, že peniaze dané na pomoc bankám nie sú štátnou pomocou, a zároveň búši do verejného sektora.
<P>
Írski pracujúci a verejní aktivisti sa však bránia. Minulý piatok pochodovali na protest desaťtisíce, dnes pochodovali v Dubline tisíce pracujúcich a na 24. novembra je plánovaný štrajk pracovníkov verejného sektora s cieľom zastaviť tieto útoky.
<P>
Z hľadiska vážnosti situácie by sa teraz mal vystupňovať na 24-hodinový generálny štrajk za zvrhnutie tejto otrasnej vlády, ktorá nemá na tieto politiky žiadny mandát, a zastaviť politiku Komisie a írskej vlády na drastické zníženie životnej úrovne a služieb pre pracujúcich.
<SPEAKER ID="204" NAME="Paul Nuttall" AFFILIATION="EFD">
Vážená pani predsedajúca, chcel by som toto zhromaždenie upozorniť na katastrofálny vplyv, ktorý má smernica týkajúca sa biocídnych výrobkov na celé Spojené kráľovstvo. Táto represívna a nezmyselná smernica zakazuje používanie strychnínu, ktorý sa počas ostatných 70 rokov používal na reguláciu populácie krtov v Spojenom kráľovstve. Bolo tomu tak dovtedy, kým sa do toho nezaplietla EÚ. V dôsledku toho môžu lovci krtov používať iba fosforečnan hlinitý, ktorý stojí dvakrát toľko ako strychnín a mnohých z nich privádza na mizinu.
<P>
Je to však ešte horšie. Kým strychnín zabije krtka do 15 minút, fosforečnanu hlinitému to trvá tri dni a pripraví tak krtkovi pomalú a bolestivú smrť.
<P>
Táto bláznivá smernica spôsobuje nielen stratu pracovných miest v celom Spojenom kráľovstve, ale je tiež krutá a neľudská a je ďalším malým dôvodom, prečo by malo Spojené kráľovstvo radšej vystúpiť z EÚ.
<SPEAKER ID="205" NAME="Corneliu Vadim Tudor" AFFILIATION="NI">
(RO) Prezident svetovej organizácie Atra Kadiša veľký rabín David Schmidl ma požiadal, aby som bol, citujem "ich hovorcom v Európskej únii", kde by chceli vytvoriť výbor, ktorý by sa zaoberal všetkými sťažnosťami týkajúcimi sa znesvätenia pôdy na cintorínoch. Aktualizovať a zlepšiť by sa mala aj ženevská dohoda.
<P>
Nechcem uvádzať konkrétne príklady ani nikoho obviňovať, ale na vlastné oči som videl fotografie zobrazujúce židovské cintoríny, kde sa na hroboch pásli kone a dobytok. Videl som tiež obrázky náhrobných kameňov, z ktorých boli urobené jednoduché záchody, ako aj staré židovské katakomby spred 2 000 rokov, v ktorých boli posvätné ľudské pozostatky v otrasnom stave. Do dochovaných cintorínov vtrhli buldozéry s rýpadlami vykopávajúcimi relikvie.
<P>
Je to veľká urážka Boha. Holokaust je tragická jazva na tvári ľudstva a ani v zmenšenom meradle sa nesmie nikdy zopakovať. Ja sám som podnikol so svojimi deťmi púť do Osvienčimu a verte mi, veľmi dobre viem, o čom hovorím.
<P>
Títo ľudia nás, v Európskom parlamente, žiadajú, aby sme v Európe chránili všetky pamiatky všetkých náboženstiev, nielen židovské, ale aj rumunské.
<P>
(Predsedajúca prerušila rečníka.)
<SPEAKER ID="206" NAME="János Áder" AFFILIATION="PPE">
(HU) Vážená pani predsedajúca, naši drahí susedia Rakúšania už roky znečisťujú Rábu, jednu z najkrajších maďarských riek. Pred dvomi týždňami sme mohli na rieke vidieť pol metra hrubú vrstvu peny, ktorá jasne poukazuje na túto skutočnosť. Naši drahí susedia však nie sú spokojní so znečisťovaním našej rieky a teraz chcú znečisťovať aj náš vzduch spaľovňou, ktorej výstavba sa plánuje v meste Heiligenkreuz. Chcú vybudovať spaľovňu v Heiligenkreuzi, 300 metrov od maďarskej hranice, ktorá by mohla spaľovať takmer desaťnásobný objem odpadkov produkovaných ročne v rakúskej spolkovej krajine Burgenland, a to všetko s podporou Európskej únie. Táto plánovaná investícia porušuje smernicu 2008/98/ES. Preto vyzývam Európsku komisiu, aby neschválila žiadnu podporu EÚ výstavbe spaľovne v Heiligenkreuzi.
<SPEAKER ID="207" NAME="Kriton Arsenis" AFFILIATION="S&amp;D">
(EL) Vážená pani predsedajúca, hlavnou úlohou, pred ktorou ľudstvo stojí v súvislosti so zmenou klímy, je, ako môžeme zastaviť ďalšie zvyšovanie obsahu uhlíka v atmosfére a začať ho skladovať v zemi.
<P>
Vzhľadom na to, že v priebehu nasledujúcich 50 rokov nebude možné zastaviť vypúšťanie uhlíkových plynov, našou jedinou nádejou je zvýšenie skladovania uhlíka v zemi, ktoré by malo byť prioritou politík zameraných na boj proti tomuto problému. Aby sme to dosiahli, musíme zvýšiť rastlinnú pokrývku. V rámci tohto úsilia Čína vysadila 54 miliónov hektárov stromov s impozantným vplyvom na dostupnosť pitnej vody a poľnohospodársku produktivitu. Aj programy výsadby stromov vo Rwande vyústili do takého zvýšenia prietoku riek tečúcich k hlavnému mestu, že teraz postačuje na jeho zásobovanie energiou vodná elektráreň.
<P>
Snemovňa reprezentantov Spojených štátov prijala právne predpisy v rovnakom zmysle, podľa ktorých vynaložia Spojené štáty na riešenie odlesňovania 5 miliárd USD.
<P>
Z týchto dôvodov je stanovisko prijaté Radou, v ktorom sa nezaväzuje ku konkrétnej sume na financovanie rozvojových krajín a nehovorí nič ani o financovaní na udržanie svetových lesov, neprijateľné v čase, keď na úrovni Európskej únie neexistuje žiadna jednotná politika ani koordinácia na ochranu ohrozených lesných ekosystémov v južnej Európe.
<P>
Napriek tomu však verím, že rokovania Európskej únie v Kodani aktívne podporia celosvetové úsilie zastaviť odlesňovanie a zvýšenie výsadby stromov.
<SPEAKER ID="208" NAME="Giommaria Uggias" AFFILIATION="ALDE">
(IT) Vážená pani predsedajúca, dámy a páni, naša rozprava o neurodegeneratívnych chorobách mi umožňuje predstaviť problém sklerózy a amyotrofickej laterálnej sklerózy (ALS) a oboznámiť Parlament so skutočnosťou, že 150 ľudí z celého Talianska začalo protestnú hladovku na podporu Salvatoreho Usalu, trpiaceho chorobou ALS, ktorý prestal prijímať potravu na protest proti nezáujmu talianskej vlády o problémy, s ktorými sa stretávajú pacienti a ich rodinní príslušníci, ktorí žijú s touto hroznou chorobou. Túto kampaň podporujú aj poslanci talianskeho parlamentu, napríklad pani Antonietta Farinová a náš kolega zo skupiny Aliancie liberálov a demokratov za Európu pán Rinaldi.
<P>
Predovšetkým je to však každodenný strastiplný boj pacientov trpiacich amyotrofickou laterálnou sklerózou a ich rodín, ktorému čelia dôstojne a v tichosti ako tragickej súčasti ich hroznej choroby. ALS postihuje mladých ľudí, ale na túto chorobu neexistuje žiadny liek. Taliansky štát však venuje veľkú pozornosť všetkému okrem pacientov a ich rodín. Uskutočňovanie výskumu je úlohou Európy, ale dôstojnú existenciu pacientov musia zabezpečiť členské štáty.
<SPEAKER ID="209" NAME="Michèle Rivasi" AFFILIATION="Verts/ALE">
(FR) Vážená pani predsedajúca, chcela by som za seba položiť niekoľko otázok týkajúcich sa problému očkovacej látky proti chrípke typu AH1N1.
<P>
V súčasnosti sa od poslancov a ich asistentov požaduje, aby sa dali zaočkovať. Chcela by som sa s vami podeliť o viaceré obavy.
<P>
Po prvé, aký je vzťah medzi rizikami a prínosmi? V súčasnosti je prínosov málo, pretože toto nie je chrípka, ktorá spôsobuje veľký počet úmrtí - v každom prípade zďaleka nie toľko ako sezónna chrípka.
<P>
Na druhej strane, pokiaľ ide o riziká, máme dosť času zvážiť tento aspekt a chcela by som poukázať najmä na problém pomocných látok. Chcem vás upozorniť na niečo, čo je dosť zvláštne: v Spojených štátoch je používanie skvalénu v pomocných látkach zakázané, ale Európska agentúra pre lieky ho schválila, pretože skvalén obsahuje väčšina očkovacích látok.
<P>
Druhým bodom je, že Európska agentúra pre lieky nám potvrdila, že klinické skúšky neboli vykonané na deťoch a tehotných ženách a že nemá prístup k extrapolácii z prototypu. Preto si myslím, že by sa mala vyžadovať väčšia harmonizácia.
<SPEAKER ID="210" NAME="Mirosław Piotrowski" AFFILIATION="ECR">
(PL) Vážená pani predsedajúca, škandalózny rozsudok Európskeho súdu pre ľudské práva, ktorý nariaďuje odstrániť kríže zo stien talianskej školy a zaplatiť jednej z jej žiačok kompenzáciu vo výške 5000 EUR za takzvané morálne škody, vyvolal obavy nielen v Taliansku, ale aj v ďalších štátoch Európskej únie. Kríž je symbol kresťanského náboženstva, ako aj histórie a tradície Európy. Administratívne opatrenie na odstránenie kríža je prvým krokom ku kultúrnemu harakiri Európy.
<P>
Žiaľ, pragmatizmus tohto typu sa mení na konzistentný plán boja proti európskym hodnotám. Stačí pripomenúť len odstránenie odkazov na kresťanstvo v najdôležitejších dokumentoch Európskej únie. Musíme sa vrátiť k pôvodným myšlienkam a koncepciám zakladateľov Európskej únie, ktorými boli kresťanskí demokrati. Preto vyzývam predsedu Európskeho parlamentu, aby zorganizoval príslušnú rozpravu, ktorej výsledkom bude uznesenie o problematike slobody vykonávania náboženských úkonov v Európe a o základných hodnotách, na ktorých je Európska únia založená.
<SPEAKER ID="211" NAME="Ilda Figueiredo" AFFILIATION="GUE/NGL">
(PT) V Portugalsku, najmä na severe, sa hospodárska a sociálna kríza zhoršuje a nezamestnanosť naďalej rastie, čo spôsobuje, ako ukazujú nedávne dokumenty Eurostatu, že táto oblasť je jednou z najchudobnejších v Európskej únii. Veľké spoločnosti naďalej oznamujú, že obmedzujú svoje aktivity a znižujú počet pracovných miest. Jedným z najvážnejších príkladov je spoločnosť Qimonda vo Vila do Conde, ktorá už v minulom roku prepustila približne 1000 zamestnancov a teraz sa chystá prepustiť ďalších 600 zamestnancov. Fakticky to predstavuje deštrukciu jednej z najväčších a najdôležitejších spoločností v priemyselnom odvetví, ktoré má pre technologický rozvoj strategický význam.
<P>
Túto situáciu nemôžeme akceptovať. Je neprijateľné, že Európska komisia ani Rada nenašli inú možnosť, než zrušenie tohto mikročipového a nanotechnologického priemyslu. Je otrasné, že zostávajú ľahostajné voči zhoršujúcej sa nezamestnanosti a rastúcemu utrpeniu v rozsiahlych regiónoch Európskej únie.
<SPEAKER ID="212" NAME="John Bufton" AFFILIATION="EFD">
Vážená pani predsedajúca, mal som hovoriť o tlakoch, ktoré vyvíja neobmedzená migrácia v EÚ na Spojené kráľovstvo. Prepáčte mi, že nastolím naliehavú záležitosť, na ktorú som bol nedávno upozornený. Ako koordinátor Výboru pre regionálny rozvoj a poslanec za Wales som s veľkými obavami prijal uniknutú kópiu oznámenia Európskej komisie s názvom Reformný program pre globálnu Európu: reformujeme rozpočet, meníme Európu.
<P>
Dokument navrhuje významne zmeniť zameranie výdavkových priorít EÚ, klásť väčší dôraz na - a teraz parafrázujem - globálnu Európu a menší na poľnohospodárstvo a presuny do bohatých oblastí. Bude to mať obrovský vplyv na britské poľnohospodárstvo a programy štrukturálnych fondov v tomto súčasnom cykle. Spojené kráľovstvo, ktoré je čistým prispievateľom, bude nútené vzdať sa väčšej časti úľavy, zatiaľ čo iné krajiny budú hlavnými príjemcami.
<P>
11,8 % finančných prostriedkov, vyčlenených v rámci kohéznej politiky pre Spojené kráľovstvo, ide do najchudobnejších oblastí Walesu. Veľmi sa obávam, že tento dokument, ktorý prenikol na verejnosť, môže mať po ukončení súčasného programu v roku 2013 dôsledky na prechodné platby. Nastal čas, aby občania Spojeného kráľovstva mali referendum o vzťahoch s týmto miestom, aby o svojom osude mohli rozhodnúť oni sami, a nie nevolení byrokrati.
<SPEAKER ID="213" NAME="Krisztina Morvai" AFFILIATION="NI">
(HU) Pretože v Európskej únii nadšene oslavujeme pád Berlínskeho múru a s ním aj komunizmu, mohli by sme sa rovnako spýtať, čo sa stalo s bývalými komunistickými vedúcimi predstaviteľmi. Poviem vám to. Stali sa z nich najzanietenejší kapitalisti, neoliberáli a zástancovia systému svetovlády. Pri svojom návrate k moci skoncovali so všetkým, čo bolo dobré v komunizme - a pripustime, že pár vecí bolo - ako napríklad istota zamestnania a sociálna istota. Priniesli však naspäť najodpornejšie aspekty, brutalitu a teror.
<P>
V deň 50. výročia revolúcie z roku 1956, ktorá umožnila pád Berlínskeho múru, boli ľudia výstrelmi zasiahnutí do očí. Zatiaľ čo my diskutujeme v rokovacej sále a oslavujeme pád komunizmu, títo komunistickí súdruhovia v tejto chvíli v Maďarsku zadržiavajú 16 politických väzňov.
<P>
Oslavovať budem až potom, keď budú prepustení politickí väzni, keď dosiahnu spravodlivosť obete, ktorých výstrely zasiahli do očí, a keď títo komunisti ukončia toto krviprelievanie a odídu na smetisko dejín.
<SPEAKER ID="214" NAME="Jarosław Kalinowski" AFFILIATION="PPE">
(PL) Vážená pani predsedajúca, chcel by som hovoriť o návrhu na reformu rozpočtu Európskej únie po roku 2013. Je pravda, že tento návrh znamená podstatné zníženie regionálnych fondov? Uvedomuje si Európska komisia, že to radikálne oslabí regionálnu a poľnohospodársku politiku EÚ?
<P>
Ťažko možno označiť za racionálny alebo logický návrh na oslabenie chudobnejších regiónov EÚ v záujme financovania boja proti zmene klímy. Ovplyvnilo by to väčšinu z 271 regiónov EÚ. Určite je možné pomôcť chudobným regiónom EÚ a pritom súčasne, využitím dobrých projektov, riešiť zmenu klímy, znižovať emisie plynov a zavádzať obnoviteľnú energiu a moderné technologické riešenia.
<P>
Má Komisia v úmysle pri predkladaní návrhu na reformu rozpočtu obísť pri rozdeľovaní fondov regionálne a miestne orgány? Týmto spôsobom sa odníma uznanie územných orgánov v záležitostiach, ktoré sú pre ne veľmi dôležité.
<SPEAKER ID="215" NAME="Vilija Blinkevičiūt" AFFILIATION="S&amp;D">
(LT) Európska únia sa zaviazala, že vytvorí účinný mechanizmus na zabránenie sexuálneho zneužívania detí. Odvtedy, čo sa o tejto osobitne dôležitej téme diskutovalo na plenárnom zasadnutí, prešlo osem mesiacov. Mali by sme privítať skutočnosť, že odvtedy Rada otvorila diskusiu o návrhu smernice, ktorá sa zameriava na zlepšenie právnych predpisov v tejto oblasti. Čas sa však nezastavil, z času na čas nám bolestné udalosti pripomenú, že ochrana našich detí je stále nedostatočná. Žiaľ, dôsledky týchto zločinov sú ničivé a dlhodobé. Sexuálne vykorisťovanie detí a šírenie pornografie majú často nadnárodný charakter, a preto sa im dá účinne zabrániť iba medzinárodnou spoluprácou. Musíme plánovať trestnú zodpovednosť nových foriem sexuálneho vykorisťovania a sexuálneho zneužívania detí, s ktorými súčasné právne predpisy nepočítajú. Chcela by som upozorniť nový Parlament na tento dôležitý problém a vyzvať Radu, aby urýchlila diskusiu o predbežných návrhoch.
<SPEAKER ID="216" NAME="Jelko Kacin" AFFILIATION="ALDE">
(SL) Vážená pani predsedajúca, teší ma pokrok vo vzťahoch medzi vládami Chorvátska a Slovinska a zvýšenie vyspelosti obidvoch vlád, ktoré urobili dôležitý politický krok vpred. Dohoda o arbitráži hraničného sporu, ktorú podpísali, vysiela pozitívny signál a dáva príklad ostatným krajinám v tejto oblasti.
<P>
S poľutovaním však musím poznamenať, že niekoľko dní po podpísaní tejto dohody premiér Chorvátska podpísal aj jednostranné vyhlásenie, ktoré predkladá jednostranný výklad nedávno podpísanej dohody. Nemali by sme robiť nič, čo zasieva semeno pochybností alebo šíri neistotu, pretože tak sa nikam nedostaneme. Jednostranné vyhlásenia a jednostranné kroky nie sú nikdy dobrou voľbou ani nevysielajú najlepší signál. Takýto krok nepodporuje dôveryhodnosť, nepovzbudzuje potrebnú vzájomnú dôveru a vyvoláva pochybnosti o serióznosti našich úmyslov a o reálnosti a realizovateľnosti dohody. Ak máme byť na tomto fronte úspešní, musíme zvýšiť úsilie a posilniť dôveru doma medzi sebou, medzi našimi susedmi a v celej oblasti.
<P>
Vyzývam chorvátsku vládu, aby upustila od ďalších jednostranných krokov, a žiadam premiéra, aby namiesto toho prejavil politickú odvahu a rozhodnosť a pomohol nám prekonať bezvýchodiskové situácie minulosti.
<SPEAKER ID="217" NAME="Marek Henryk Migalski" AFFILIATION="ECR">
(PL) Chcel by som upozorniť na skutočnosť, že minulý týždeň sme boli vyľakaní situáciou alebo informáciou, že premiér Vladimír Putin požiadal Európsku komisiu o zaplatenie dlhu, ktorý má Ukrajina voči Gazpromu. Vzhľadom na to by som sa chcel opýtať, či bola prijatá takáto požiadavka. Má Európska komisia v úmysle presadiť, aby Európska únia zaplatila tento dlh? Ak budú odpovede na prvé dve otázky kladné, potom na akom základe by to Komisia urobila?
<P>
Vážená pani predsedajúca, tiež by som vás chcel upozorniť, že som jediný poslanec, ktorý nevyužil celý svoj rečnícky čas.
<SPEAKER ID="218" NAME="Kyriacos Triantaphyllides" AFFILIATION="GUE/NGL">
Vážená pani predsedajúca, požiadal som dnes o slovo, aby som vás informoval o dosť znepokojujúcej skutočnosti, o ktorej som sa dozvedel ako člen delegácie Výboru pre občianske slobody, spravodlivosť a vnútorné veci počas návštevy vo Federálnom dištrikte Kolumbia (Washington D. C.).
<P>
Na margo súčasných transatlantických rokovaní o ochrane údajov (SWIFT, PNR) Spojené štáty rozširujú zariadenia Agentúry pre národnú bezpečnosť, ktoré sa používajú na zber údajov, aby zachytili všetky elektronické správy v rámci svojho územia, ako aj všetky správy prichádzajúce a odchádzajúce z krajiny.
<P>
Ako môžu Spojené štáty tvrdiť, že rešpektujú právo na súkromie, keď budujú obrovskú odpočúvaciu agentúru - a ako my môžeme len tak sedieť a dopustiť to?
<P>
Je našou zodpovednosťou zvýšiť povedomie o tomto hrubom zneužívaní moci a ohrození našich základných práv. Dúfam, že sa pripojíte ku mne a budete o tom informovať voličov a občanov v členských štátoch prostredníctvom vyhlásení a článkov pre tlač.
<SPEAKER ID="219" NAME="Nick Griffin" AFFILIATION="NI">
Vážená pani predsedajúca, v ostatných dvoch mesiacoch som bol vystavený šikanovaniu zo strany labouristického režimu Spojeného kráľovstva vrátane odobratia preukazu na vstup do Dolnej snemovne, zamietnutia povolenia vstupu do jadrovej elektrárne v Sellafielde - napriek mojej pozícii v podvýbore Výboru pre životné prostredie, verejné zdravie a bezpečnosť potravín - a odmietnutia občianskej poradne predať mi informačnú databázu, ktorej predaj sa všetkým ostatným poslancom otvorene propaguje.
<P>
Vážená pani predsedajúca, nemyslíte si, že politická diskriminácia je nielen nezákonná, ale je to tiež útok nielen na mňa, ale aj na funkčnosť tohto miesta a, čo je zo všetkého najdôležitejšie, na voličov a celý demokratický proces?
<SPEAKER ID="220" NAME="João Ferreira" AFFILIATION="GUE/NGL">
(PT) Vyšetrovanie, ktoré uskutočnila Európska agentúra pre bezpečnosť a ochranu zdravia pri práci, poskytuje niektoré znepokojujúce závery, ktoré konštatujú, že všeobecná nezamestnanosť má negatívne dôsledky na bezpečnosť a zdravie zamestnancov. Podľa štúdie, na ktorej sa zúčastnilo 27 000 respondentov v 27 členských štátoch, šiesti z desiatich pracovníkov sa domnievajú, že hospodárska kríza a zvýšená nezamestnanosť zhoršuje pracovné podmienky. Sedemdesiatpäť percent respondentov tvrdilo, že za zhoršenie ich zdravia môže práca, ktorú vykonávajú. Tieto informácie potvrdzujú údaje zo štúdie Eurostatu, ktoré ukazujú, že 27 miliónov pracovníkov utrpelo nehodu alebo trpí chorobami z povolania a 137 miliónov pracovníkov je denne vystavených rizikám. Práve tento týždeň, pri ďalšej nehode súvisiacej s prácou, prišlo v Andorre o život päť portugalských robotníkov.
<P>
Táto situácia si vyžaduje rýchlu reakciu zo strany Európskej únie a členských štátov. Táto reakcia by mala zahŕňať vytváranie pracovných miest so zaručenými právami, podporovanie práce a zamestnancov a trestanie zamestnávateľov, ktorí s cieľom znásobiť svoje zisky obmedzujú preventívne a ochranné opatrenia pre zamestnancov.
<SPEAKER ID="221" NAME="Predsedajúca">
Došlo k nedorozumeniu pri prideľovaní mikrofónu. Mala som dať slovo pánovi Teixeirovi. Pravdepodobne som nesprávne vyslovila vaše meno a to spôsobilo nedorozumenie.
<SPEAKER ID="222" NAME="Nuno Teixeira" AFFILIATION="PPE">
(PT) Európska komisia prednedávnom predložila návrh oznámenia o rozpočtovej reforme, ktorý obsahuje odkazy na kohéznu politiku, ktoré spôsobujú znepokojenie a zmätok, najmä pokiaľ ide o najvzdialenejšie regióny.
<P>
Rozprava o rozpočte Spoločenstva sa musí konať urýchlene, myslíme si však, že finančný rámec po roku 2013 by mal byť založený na solidarite a územnej súdržnosti, ktoré sú dôležité pre regióny, akým je Madeira, ktoré čelia trvalým problémom a ktoré preto potrebujú trvalú podporu.
<P>
Zámer zmeniť zameranie kohéznej politiky zo súčasného prístupu, ktorý je založený na regiónoch, na prístup založený na odvetviach s pridanou hodnotu je neprijateľný. Takáto zmena by mohla viesť k zrušeniu cieľa 2, ktorý v súčasnosti využíva asi dve tretiny európskych regiónov.
<P>
Je nepochopiteľné, že Komisia odmieta kritérium blízkosti, ktoré bolo vždy oporou kohéznej politiky, a má v úmysle zmeniť prideľovanie finančných prostriedkov z regionálnej na národnú úroveň alebo dokonca na európsku úroveň. Je neprijateľné, aby dlhoročné členstvo členského štátu v EÚ bolo premennou vo vzorci na výpočet prideľovania prostriedkov zo štrukturálnych fondov, ktorý rozdeľuje členské štáty na nové a staré, čo spôsobí, že čl. 299 ods. 2, pokiaľ ide o prístup najvzdialenejších regiónov k štrukturálnym fondom, stratí zmysel.
<SPEAKER ID="223" NAME="Estelle Grelier" AFFILIATION="S&amp;D">
(FR) Vážená pani predsedajúca, ako poslankyňa z Normandie by som chcela upozorniť Komisiu a Parlament na návrhy pobrežných lokalít siete Natura 2000, ktoré francúzska vláda práve predložila európskym orgánom. Tieto návrhy vylučujú hrádzu Antifer, ktorá sa nachádza v blízkosti mestečka Étretat, ale kompenzujú to zväčšením okruhu na 12 námorných míľ.
<P>
Toto rozhodnutie zjednodušuje spoločnosti Poweo realizáciu metánového terminálu pri hrádzi Antifer a obmedzuje projekt na vytvorenie pobrežnej veternej farmy pri mestečku Fécamp aj napriek podpore, ktorú tomuto projektu prejavili miestni zvolení zástupcovia, obyvateľstvo a dokonca rybári. Pre región bol navrhnutý vedecký a konzistentný návrh a mal podporu miestnych prevádzkovateľov. Podľa tohto návrhu bude celé pobrežie vrátane hrádze Antifer pozdĺžne rozdelené do šesťmíľových pásiem.
<P>
Mám tri otázky. Aký pokrok urobila Komisia pri skúmaní návrhov rozdelenia do pásiem? Schváli ich, i keď idú proti vedeckým stanoviskám a proti sociálnym, hospodárskym a kultúrnym aktivitám regiónu? Môže Európa, vzhľadom na blížiaci sa samit v Kodani, rozumne schváliť rozhodnutie, ktoré podporuje plyn na úkor rozvoja obnoviteľných energií?
<SPEAKER ID="224" NAME="Elżbieta Katarzyna Łukacijewska" AFFILIATION="PPE">
(PL) Vážená pani predsedajúca, chcela by som upozorniť na zdravotnú situáciu na Ukrajine. Dostupné údaje ukazujú, že už bolo hlásených viac ako milión prípadov chrípky vrátane niekoľko desiatok prípadov vírusu AH1N1. Ukrajina požiadala o medzinárodnú pomoc a najmä o očkovacie látky, lieky, dezinfekčné prostriedky, masky, rukavice a laboratórne potreby.
<P>
Vieme, že Komisia rozbehla osobitný mechanizmus pre občiansku pomoc, monitorovacie a informačné stredisko na koordináciu pomoci poskytovanej Ukrajine krajinami EÚ. Aká je táto koordinácia? Aká pomoc sa poskytuje? Ako funguje systém monitorovania? Myslím si, že verejná mienka by chcela dostať odpoveď na tieto otázky.
<SPEAKER ID="225" NAME="Kinga Gál" AFFILIATION="PPE">
(HU) Vážená pani predsedajúca, dámy a páni, od pádu Berlínskeho múru, ktorého 20. výročie sme oslavovali, a odvtedy, čo bola strhnutá železná opona, uplynuli dve desaťročia. Za týchto 20 rokov však bolo veľmi málo toho, čím by sme sa mohli pochváliť, pretože vidíme, že v mnohých krajinách oslobodených od komunizmu sa nám zatiaľ nepodarilo definitívne oslobodiť od zlozvykov minulého systému.
<P>
Na jeseň v roku 2006 polícia v uliciach Budapešti celkom ignorovala právo na slobodu zhromažďovania, ako aj právo na spravodlivý súdny proces. Obete stále márne hľadajú spravodlivosť a možnosť uplatniť svoje práva. Výzvy na odstúpenie premiéra v marci tohto roku v Budapešti sa opäť stretli so zadržaniami a neľudským, ponižujúcim zaobchádzaním. V Európskej únii sa aj dnes môže stať, že ľuďom, ktorým dejiny prisúdili osud menšiny, nie je dovolené používať svoj vlastný jazyk v krajine, v ktorej sa narodili - ako napríklad na Slovensku -, alebo uplatňovať práva zaručené demokraciou. Vezmite si tiež Rumunsko, kde pripravujú sochu bývalému generálovi, ktorý vydal rozkaz strieľať do účastníkov demonštrácií.
<SPEAKER ID="226" NAME="José Manuel Fernandes" AFFILIATION="PPE">
(PT) Súčasná hospodárska kríza vedie k neistote zamestnania. Ekonomické ťažkosti nútia zamestnancov prijať, niekedy slepo, pracovné ponuky, ktoré obchádzajú pracovné právo a dozor orgánov zodpovedných za dodržiavanie zákonov a dozor štátnych orgánov. Žiaľ, v Európskej únii sme už boli svedkami niekoľkých prípadov pracovného vykorisťovania, ktoré často znamená skutočné otroctvo európskych občanov alebo neeurópskych občanov. Okrem toho sme zaznamenali nezvyčajne vysoký počet úmrtí migrujúcich pracovníkov vrátane mnohých mojich krajanov, mnohých portugalských občanov, aj keď boli legálne zamestnaní. Tieto nehody sa stali na pracovisku a hlavne v stavebníctve.
<P>
Preto naliehame na Európsku úniu a jej orgány, ako aj na všetky členské štáty, a vyzývame ich, aby energicky a účinne spolupracovali, aby sa zabránilo týmto situáciám.
<SPEAKER ID="227" NAME="Sophie Briard Auconie" AFFILIATION="PPE">
(FR) Vážená pani predsedajúca, dámy a páni, chcem zazvoniť na poplach v súvislosti s nízkou úrovňou plánovania a platieb prostriedkov z Európskeho fondu regionálneho rozvoja, Európskeho sociálneho fondu a Kohézneho fondu.
<P>
Od naplánovania polovice dostupných finančných prostriedkov sme stále ešte veľmi ďaleko. Pokiaľ ide o platby, vedúcim projektov bolo na regionálnu politiku pridelených iba 9,62 % z 347 miliárd EUR. Postihnuté sú všetky krajiny, niektoré však viac ako ostatné. Španielsko, Luxembursko a Švédsko musia vynaložiť všetko úsilie, aby dobehli krajiny, ktoré, pokiaľ ide o platby z európskych fondov, sú na popredných miestach, ako napríklad pobaltské krajiny, Írsko a Slovinsko.
<P>
Regionálna politika Európskej únie je pre našich spoluobčanov jednou z najužitočnejších politík. Prostredníctvom spolufinancovania praktických a veľmi často rozhodujúcich projektov táto politika skutočne zaručuje hospodársku, sociálnu a územnú súdržnosť.
<P>
Preto vyzývam vnútroštátne riadiace orgány, aby sa angažovali. Zároveň si myslím, že v období hospodárskej krízy je veľmi dôležité prispôsobiť európske predpisy hlavným problémom.
<SPEAKER ID="228" NAME="Bogusław Sonik" AFFILIATION="PPE">
(PL) Vážená pani predsedajúca, dnes oslavujeme 20. výročie demokratických zmien v strednej a východnej Európe. Mali sme veľmi primeranú a dôstojnú slávnosť, na ktorej sa zúčastnili pán Havel a pán Buzek, a v Európskom parlamente sú výstavy. Tak by to malo byť, ale európske inštitúcie by sa nemali obmedzovať na tieto udalosti iba raz za veľa rokov.
<P>
Európske inštitúcie by mali iniciovať, aby sa to uvádzalo v našich dejinách - pravda o týchto zmenách by sa mala dostať do našich vzdelávacích činností. Potrebujeme spoločnú učebnicu dejepisu o tých časoch, ktorá by objasňovala, ako sa Európa zjednotila, aby deti v našich školách mohli mať prístup k tejto pravde a k týmto poznatkom.
<P>
Na druhej strane je možné uviesť veľa príkladov zbytočne vynaložených peňazí. Britská organizácia Open Europe uvádza, že na financovanie blogu o cestovaní somárika po Holandsku sa vynaložilo 7 miliónov EUR. Nastal čas, aby sme vynakladali peniaze na Európu efektívnejšie.
<SPEAKER ID="229" NAME="Predsedajúca">
Dámy a páni, obávam sa, že v tejto chvíli musím jednominútové vystúpenia v súlade s článkom 150 rokovacieho poriadku ukončiť. Podľa článku 150 môžeme viesť tento druh rozpravy najviac 30 minút. Teraz tieto vystúpenia prebiehajú takmer 40 minút, pretože mnohí rečníci, žiaľ, nedodržali jednu minútu.
<P>
Pokúšala som sa uprednostniť tých, ktorí nemali príležitosť hovoriť ani v jednej z dvoch rozpráv, a dúfam, že máte pocit, že to bolo celkom vyvážené. Dnes večer máme ešte štyri ďalšie rozpravy a ako viete, rokovanie sa musí skončiť najneskôr o polnoci.
