<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
V pondelok Maďarsko zažilo najhoršiu katastrofu v histórii krajiny. Únik vysoko jedovatého červeného kalu z nádrže si vyžiadal životy najmenej troch ľudí. Stovky ďalších sa zranili. V mene Európskeho parlamentu by som chcel vyjadriť našu solidaritu s rodinami obetí a s trpiacimi.
<P>
Vážené kolegyne, vážení kolegovia, dámy a páni, zajtra si pripomíname dôležité výročie - štvrté výročie zavraždenia Anny Politkovskej. Pripomíname si, že svoj život zasvätila odhaľovaniu pravdy o situácii v Predkaukazsku. Vieme, že nezávislá žurnalistika je dôležitá v každej spoločnosti. Odhodlaniu pani Politkovskej v boji za slobodu prejavu a tlače sme vzdali hold tým, že sme podľa nej pomenovali jednu z miestností v našom tlačovom stredisku v Bruseli. Pripomíname si jej obeť, nezabúdame však ani na obeť ostatných: Natálie Estemirovovej, Anastasie Baburovovej, právnikov v oblasti ľudských práv Stanislava Markelova a Sergeja Magnického a mnohých ďalších. Osoby zodpovedné za ich smrť ešte stále neboli zadržané. Podporujeme ruské orgány v tom, aby preukázali plné odhodlanie pri zabezpečovaní zásad právneho štátu a aby skoncovali s atmosférou bezprávia a beztrestnosti v regióne Predkaukazska.
<P>
(potlesk)
<P>
10. októbra si pripomenieme Svetový deň proti trestu smrti. Opakujem výzvu Európskeho parlamentu, aby sa vo všetkých krajinách sveta zaviedlo moratórium na vykonávanie trestu smrti. Smrť nikdy nebude aktom spravodlivosti. V tejto súvislosti vítame zmeny v Rusku, Burundi a Togu, trest smrti sa však, žiaľ, stále vykonáva v Japonsku a USA.
<P>
Domnievame sa, že k zmene situácie v týchto demokratických krajinách môže prispieť verejná diskusia. Najviac nás však znepokojuje počet trestov smrti, ktoré sa vykonávajú v takých krajinách ako Čína a Irán. Vyzývame vlády a orgány týchto krajín, aby prestali používať tieto praktiky.
<P>
(potlesk)
