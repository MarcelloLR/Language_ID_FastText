<CHAPTER ID="018">
Hodnotenie a budúci vývoj agentúry FRONTEX a Európskeho systému hraničného dozoru (EUROSUR)
<SPEAKER ID="451" NAME="Predsedajúci">
Ďalším bodom je správa pána Javiera Morena Sáncheza v mene Výboru pre občianske slobody, spravodlivosť a vnútorné veci o hodnotení a budúcom vývoji agentúry FRONTEX a Európskeho systému hraničného dozoru (EUROSUR).
<SPEAKER ID="452" NAME="Javier Moreno Sánchez" LANGUAGE="ES">
Vážený pán podpredseda Komisie, dámy a páni, skratky FRONTEX a EUROSUR nám pripomínajú tvrdú realitu, ktorej musíme čeliť, teda tisíce ľudí naďalej ilegálne prichádzajúcich do Európy, utekajúcich pred biedou a hľadajúcich lepšiu budúcnosť. Ženie ich obrovský sociálny a rodinný tlak vyvolaný očakávaním, že by mohli domov posielať peniaze. Bohužiaľ, mnohí z nich platia za svoj európsky sen životom.
<P>
My, ktorí nesieme politickú zodpovednosť v Európe, musíme túto situáciu riešiť spoločnou reakciou založenou na rešpektovaní dôstojnosti a základných práv prisťahovalcov. Musíme otvoriť naše hranice legálnemu prisťahovalectvu a integrácii pracovníkov so všetkými právami a povinnosťami a zatvoriť ich nelegálnemu prisťahovalectvu, zločineckým organizáciám a prevádzačom ľudí.
<P>
Na plnenie tejto úlohy máme nástroje FRONTEX a EUROSUR, ktoré prinášajú pridanú hodnotu k práci členských štátov a odrážajú potrebný európsky duch spolupráce a solidarity.
<P>
Cieľom, ktorý sa usilujeme dosiahnuť, je vybudovanie európskeho integrovaného systému riadenia všetkých vonkajších hraníc EÚ založeného na prevádzkovej koordinácii a interoperabilite medzi vnútroštátnymi systémami kontroly, pretože keď zablokujeme jednu cestu nelegálneho prisťahovalectva, zločinecké organizácie otvoria novú cestu v priebehu pár dní.
<P>
Dámy a páni, súhlasíme s prístupom Komisie, ako je načrtnutý v správe Výboru pre občianske slobody, spravodlivosť a vnútorné veci.
<P>
Teraz, keď agentúra podnikla prvé úspešné kroky, musíme vymedziť jej budúcu úlohu a tempo jej rozvoja.
<P>
Dámy a páni, FRONTEX funguje. Potvrdzujú to údaje o operáciách misie HERA na Kanárskych ostrovoch a o tisícoch zachránených životov v Stredozemí, ako aj zlepšená koordinácia, výmena osvedčených postupov a príprava odborníkov v oblastiach ako azylové a námorné právo alebo základné práva.
<P>
Zatiaľ je to všetko v poriadku, ale musíme ísť ďalej. FRONTEX potrebuje primerané materiálne a logistické zázemie, aby bol schopný realizovať jednorazové spoločné operácie, ako aj stále kontrolné misie vo vysoko rizikových oblastiach.
<P>
Niektoré členské štáty hovoria o solidarite, ale v praxi ju neuplatňujú, čo znižuje efektívnosť agentúry FRONTEX. Vzhľadom na túto situáciu vyzývame Komisiu a členské štáty, aby si vybrali jednu z dvoch možností: buď zmeníme a doplníme nariadenie o agentúre FRONTEX a zavedieme povinnú solidaritu, ako je to v nariadení o systéme RABIT, alebo dovolíme agentúre FRONTEX kupovať alebo prenajímať si vlastný materiál.
<P>
To by, samozrejme, znamenalo podstatný nárast jej rozpočtu, ale posilnilo by to európsky rozmer agentúry a uľahčilo by jej to prístup k materiálnym zdrojom najmä z krátkodobého hľadiska.
<P>
Okrem toho vyzývame Komisiu, aby navrhla preskúmanie mandátu agentúry s cieľom odstrániť právne vákuum, ktoré jej bráni v uskutočňovaní operácií námornej záchrany a repatriácie.
<P>
Dámy a páni, bez spolupráce s krajinami pôvodu nebudeme schopní účinne riadiť migračné toky. Pokusy ako spolupráca medzi Španielskom a Senegalom priniesli veľmi pozitívne výsledky, ktoré treba rozšíriť na európsku úroveň.
<P>
Preto vyzývame Komisiu, aby spoluprácu v oblasti prisťahovalectva zahrnula do každej zmluvy, ktorú podpíše s tretími krajinami, a aby spolu s nimi organizovala informačné kampane o rizikách nelegálneho prisťahovalectva.
<P>
Agentúra FRONTEX musí mať možnosť pokračovať v uzatváraní pracovných dohôd a v nadväzovaní spolupráce s krajinami pôvodu podľa svojich konkrétnych potrieb. Dôležité je preskúmať aj kanály spolupráce s regionálnymi zoskupeniami ako Mercosur alebo Hospodárske spoločenstvo štátov západnej Afriky, ktoré sa riadia zásadou voľného pohybu ľudí.
<P>
Dámy a páni, musíme mať na pamäti skutočnosť, že FRONTEX a EUROSUR nie sú všeliekom, ale užitočným nástrojom slúžiacim európskej migračnej politike, ktorej hlavným cieľom je, aby prisťahovalectvo bolo faktorom rozvoja pre hostiteľské krajiny aj pre krajiny pôvodu, ale predovšetkým pre samotných prisťahovalcov.
<P>
Prisťahovalectvo nemôže naďalej fungovať ako smrtiaca pasca. Musíme podniknúť kroky na zabezpečenie toho, aby prisťahovalectvo prestalo byť povinnosťou a stalo sa právom a osobnou voľbou.
<SPEAKER ID="453" NAME="Jacques Barrot">
podpredseda Komisie. - (FR) Vážený pán predsedajúci, chcem, samozrejme, pochváliť správu o hodnotení a budúcom vývoji agentúry FRONTEX a Európskeho systému hraničného dozoru EUROSUR. Som vďačný pánovi Morenovi Sánchezovi.
<P>
Európsky parlament vždy podporoval agentúru FRONTEX od jej vzniku najmä pri zabezpečovaní finančných zdrojov. Rád vidím, že sa táto podpora znovu prejavila v mimoriadne dôležitom okamihu existencie agentúry, teda v čase, keď zvažujeme možnosť rozšírenia jej mandátu.
<P>
Takmer všetky body uvedené v správe sú v súlade s našimi oznámeniami a úplne s nimi súhlasím. Všimol som si napríklad konkrétnu výzvu, aby Komisia predložila návrhy na rozšírenie mandátu agentúry, požiadavku na stále hliadkovanie vo vysoko rizikových oblastiach a potrebu zefektívniť európsku solidaritu v čase, keď je potrebné kontrolovať naše hranice. Viaceré body však stojí za to objasniť.
<P>
V súčasnosti členské štáty poskytujú technické vybavenie na základe dobrovoľnosti. Komisia pri viacerých príležitostiach trvala na tom, aby členské štáty dodržiavali svoje záväzky a skutočne zabezpečili materiál pre spoločné operácie najmä vo vysoko rizikových oblastiach.
<P>
Tohtoročné skúsenosti však ukazujú, že nasadenie primeraného počtu lodí je stále problémom. Musíme preto zvažovať iné riešenia. Je tu možnosť napríklad donútiť členské štáty, aby poskytli agentúre určitý materiál, alebo umožniť agentúre, aby si zadovážila na lízing alebo kúpila svoj vlastný materiál. Toto je kľúčová otázka, ktorú bude treba preskúmať v rámci návrhu Komisie na prispôsobenie právneho rámca agentúry.
<P>
V tejto súvislosti by som chcel pripomenúť, že výsledky nezávislého hodnotenia mandátu agentúry, ako je stanovené v článku 33 nariadenia o agentúre FRONTEX, budú známe v roku 2009. V tom istom čase aj Komisia zverejní svoje návrhy budúceho mandátu agentúry. Toto preskúmanie mandátu môže obsahovať konkrétne ustanovenia týkajúce sa zapojenia do záchranných akcií na mori a rozšírenia spolupráce s tretími krajinami.
<P>
Je tiež pravda, dámy a páni, že Komisia chce zintenzívniť informačné kampane prostredníctvom svojich zastúpení v tretích krajinách v rámci politiky vonkajších vzťahov EÚ a na základe spoločnej definície mandátov a úloh agentúry FRONTEX. Komisia preskúma, aké druhy pomoci by sme mohli ponúknuť susedným tretím krajinám.
<P>
Som jedným z tých, ktorí sa domnievajú, že ak by agentúra FRONTEX mohla vykonávať svoje operácie dozoru čo najbližšie pri pobrežných hraniciach tretích krajín, predišlo by sa humanitárnym katastrofám a umožnilo by to oveľa účinnejší dozor nad našimi hranicami.
<P>
V každom prípade som Európskemu parlamentu vďačný za túto správu, ktorá odráža návrhy Komisie. Chcel by som sa preto poďakovať Európskemu parlamentu za dôležitú a komplexnú podporu oznámeniam Komisie o agentúre FRONTEX. Domnievam sa, že sme dosiahli konsenzus medzi európskymi inštitúciami o všeobecných zásadách budúceho vývoja agentúry FRONTEX.
<SPEAKER ID="454" NAME="Tobias Pflüger" LANGUAGE="DE">
Vážený pán predsedajúci, čo má agentúra FRONTEX spoločné s rozvojom? Má s tým spoločného veľmi veľa, ako to objasnil bývalý osobitný spravodajca OSN pre právo na výživu Jean Ziegler v časopise Le monde diplomatique v marci tohto roku. Napísal: "To nás privádza k agentúre FRONTEX a k pokrytectvu komisárov v Bruseli, ktorí na jednej strane spôsobujú hlad v Afrike, zatiaľ čo na druhej strane kriminalizujú obete svojej politiky, utečencov pred hladom."
<P>
Konkrétnym príkladom je, že EÚ uskutočňuje poľnohospodársky damping, čím ničí miestnu africkú produkciu potravín a spôsobuje situáciu, keď stále viac ľudí musí utekať zo svojich domovských krajín. Ďalším konkrétnym príkladom sú rybárske spracovateľské lode EÚ plieniace loviská rýb vo výhradných zónach afrických štátov. Pokračuje aj rýchla likvidácia tradičných rybárskych dedín napríklad v oblasti pásu Sahel, ale príkladom toho sú aj Mali a Guinea-Bissau.
<P>
To všetko znamená, že agentúra FRONTEX predstavuje inštitúciu, ktorá fyzicky izoluje Európu a organizuje deportácie, pričom neberie ohľad na Dohovor OSN o právnom postavení utečencov. Medzitým sa organizujú masové deportácie, ako bola tá z 11 členských štátov EÚ, ktorá prebehla z Viedne 14. novembra. V tejto správe sa veľa hovorí o "solidarite". Nejde tu však o solidaritu s ľudskými bytosťami, ktoré utekajú zo svojich krajín, ale skôr o solidaritu medzi členskými štátmi. Je úplne jasné, čo potrebujeme, a to je solidarita s ľuďmi, ktorí utekajú z neznesiteľných životných podmienok. Jediným výsledkom agentúry FRONTEX je predĺženie trás, ktorými títo ľudia utekajú. V žiadnom prípade to neposkytuje nijaké riešenie. Z tohto dôvodu jedinou rozumnou vecou, ktorú môžeme požadovať, je rozpustenie agentúry FRONTEX.
<P>
V tejto súvislosti by som vám odporúčal občas si vypočuť názory z Afriky. Napríklad bývalý minister kultúry a cestovného ruchu Malijskej republiky Aminata Traore to vyjadril veľmi jasne: "Ľudské, finančné a technologické zdroje, ktoré Európa využíva proti vlnám migrácie z Afriky, sú v skutočnosti nástrojmi vojny medzi touto globálnou mocnosťou a mladými Afričanmi z miest aj vidieka, ktorých právo na vzdelanie, hospodársku participáciu, prácu a potravu sa v ich krajinách pôvodu úplne ignoruje pod diktátom štrukturálnej konformity." Myslím, že tieto slová sú úplne jasné.
<SPEAKER ID="455" NAME="Predsedajúci">
Som si istý, že názory ministra cestovného ruchu Mali sú dôležité, ale my by sme radšej počuli vaše názory, pán Pflüger.
<SPEAKER ID="456" NAME="Simon Busuttil">
v mene skupiny PPE-DE. - (MT) Najskôr by som rád poďakoval svojmu kolegovi pánovi Javierovi Morenovi Sánchezovi za jeho správu a za to, že v záveroch tejto správy vzal do úvahy naše názory a pozmeňujúce a doplňujúce návrhy. Vážený pán predsedajúci, ja osobne nemôžem povedať, že by som bol spokojný s agentúrou FRONTEX a s jej prácou. Skutočne, koncom minulého leta výkonný riaditeľ agentúry označil misiu NAUTILUS v Stredozemí za zlyhanie. Tak ako môžem byť spokojný? To by ste žiadali nemožné. Od výkonného riaditeľa agentúry FRONTEX nechcem počúvať o zlyhaní misie, ale o tom, ako môže byť FRONTEX úspešnou a efektívnou agentúrou. Napriek tomu by som rád poznamenal, že Európsky parlament agentúru FRONTEX vytrvalo podporuje, ako to správne povedal pán komisár. Rok čo rok sa zvyšuje rozpočet agentúry s cieľom dosiahnuť, aby jej misie mali trvalejší charakter a boli efektívnejšie. Ako môžeme zvýšiť účinnosť agentúry FRONTEX? Po prvé, áno, treba zvážiť, ako by sme mohli rozšíriť jej právomoci, ako to už navrhoval pán komisár aj správa. Musíme tiež posilniť jej efektívnosť tým, že preskúmame možnosti, ako presvedčiť členské štáty, aby splnili svoje sľuby, ktorými sa zaviazali poskytovať materiál pre misie agentúry FRONTEX. Inak budeme musieť zvážiť aj možnosť, že by bola agentúra vybavená svojím vlastným materiálom. Druhým prvkom potrebným na zvýšenie efektívnosti je medzinárodná spolupráca. Zástupcovia Európskeho parlamentu boli nedávno v Senegale, kde priamo sledovali metódy spolupráce, ktorá prebieha medzi Španielskom a Senegalom. Tento druh spolupráce musíme zopakovať aj v iných oblastiach a zónach, ako sú Stredozemie a tiež blízke okolie Grécka. Na záver k tým, ktorí vyhlasujú, že agentúra FRONTEX akosi nerešpektuje, alebo nemá mandát na to, aby rešpektovala ľudské práva. Absolútne nesúhlasím. V skutočnosti sa domnievam, že ak by nebolo agentúry FRONTEX, oveľa viac ľudí by sa utopilo alebo inak zahynulo, než je to teraz. To ukazuje, že agentúra FRONTEX rešpektuje ľudské životy a ľudské práva. Musíme však urobiť viac, keď chceme, aby boli operácie agentúry FRONTEX efektívnejšie. Ak sa to podarí, zabijeme dve muchy jednou ranou. V prvom rade zabránime nelegálnym cestám a po druhé zabránime ľudským tragédiám, ktoré sú v našich moriach bežné a ktoré sú pre nás všetkých hanbou.
<SPEAKER ID="457" NAME="Inger Segelström">
v mene skupiny PSE. - (SV) Vážený pán predsedajúci, pán komisár a podpredseda Barrot, dámy a páni, rada by som začala poďakovaním pánovi Morenovi Sánchezovi a výboru za konštruktívnu diskusiu, ktorú sme viedli o agentúre FRONTEX a systéme EUROSUR, ale chcela by som im poďakovať aj za to, že naďalej tak pozorne sledujú činnosť agentúry FRONTEX. Je to nevyhnutné, keďže mnohí ľudia sú znepokojení tým, ako by sa mala agentúra ďalej vyvíjať, či má byť hradbou a pevnosťou EÚ voči zvyšku sveta a jeho chudobným obyvateľom.
<P>
Nedávno vyšlo najavo, že agentúra FRONTEX nepovažuje za jednu zo svojich úloh boj proti prevádzačom ľudí. Teší ma, že som v tejto veci teraz získala podporu a že celú záležitosť vyjasňujeme. Domnievam sa, že sa tu všetci zhodneme na potrebe akejkoľvek našej pomoci v úsilí, aby sa ľudia prestali vystavovať nebezpečenstvu pri pokusoch o vstup na územie EÚ. Nie sú to zločinci; sú to chudobní ľudia hľadajúci lepší život pre svoje rodiny. Rovnako ma teší, že som získala podporu pre rozšírenie pravidiel platných na moriach, konkrétne v Stredozemnom mori, v rámci právnych predpisov EÚ a medzinárodného práva.
<P>
Je neprijateľné, keď sú rybári, ktorí prijmú na palubu utečencov, podozrievaní z pašovania a keď panujú nejasnosti v tom, či by mali vyložiť utečencov v najbližšom prístave a aké pravidlá pri tom platia. Je preto dobré, že v nasledujúcom programe pre azylovú, utečeneckú a migračnú politiku sa budeme zaoberať aj tým, ako v budúcej práci lepšie využívať agentúru FRONTEX. Kým skončím, chcela by som popriať všetkým poslancom, nášmu fantastickému Výboru pre občianske slobody, spravodlivosť a vnútorné veci, pánovi predsedajúcemu a pánovi komisárovi Barrotovi veselé Vianoce a šťastný nový rok. Ďakujem.
<SPEAKER ID="458" NAME="Adina-Ioana Vălean">
v mene skupiny ALDE. - Vážený pán predsedajúci, v prvom rade by som chcela zablahoželať spravodajcovi pánovi Morenovi Sánchezovi k vyváženej správe. Som mu vďačná, že vzal do úvahy väčšinu mojich obáv a dokonca aj moju kritiku.
<P>
Agentúra FRONTEX je dôležitým nástrojom prisťahovaleckej politiky a dokázala svoju potrebnosť a účinnosť. Stále je však nadmerne spolitizovaným orgánom, ktorý je príliš závislý od dobrej vôle členských štátov a od vnútroštátnych záujmov diktovaných tlačou a verejnou mienkou.
<P>
Bolo veľmi dôležité pripomenúť členským štátom ich morálnu povinnosť a záväzok. Je tiež dôležité pripomenúť, že agentúra FRONTEX je orgánom Spoločenstva, ktorý spadá pod prvý pilier. Ako taká by mala vo svojej činnosti nielen rešpektovať základné hodnoty EÚ, ale tiež pracovať na ich presadzovaní najmä v oblasti, ktorá sa dotýka kritických otázok migrácie a voľného pohybu.
<P>
Avšak zákonnosť jej krokov by sa dala spochybniť. Predovšetkým preto, že koordinačné operácie agentúry FRONTEX založené na spravodajských informáciách vychádzajú z analýzy rizika a posúdenia nebezpečenstva, ktoré sa robia v súlade s predpismi o zachovaní tajomstva. To znamená, že je tam nízka transparentnosť a žiadna demokratická zodpovednosť. Po druhé preto, že spoločné operácie sú koordinované agentúrou FRONTEX, čo má za následok externalizáciu hraníc, ktorá spochybňuje dodržiavanie záväzkov EÚ v súvislosti so zásadou ochrany žiadateľov o azyl a utečencov.
<P>
Vyzývam preto na komplexné posúdenie a revíziu činnosti agentúry FRONTEX a jej zodpovednosti, a to za účasti Parlamentu. Chcem tiež požiadať Komisiu o celkové zhodnotenie činnosti agentúry FRONTEX, čo sa týka jej vplyvu na základné slobody a práva vrátane zodpovednosti za ich ochranu.
<P>
Napokon, domnievam sa, že zatiaľ sa pozornosť venuje najmä problematike námorných ciest, ale ako už bolo povedané, zaoberať sa treba všetkými migračnými trasami. Aj pozemné trasy na východných hraniciach si budú čoskoro vyžadovať veľkú pozornosť. Tentoraz by sme mohli byť aktívni a riešiť túto otázku skôr, ako aj tam vznikne krízová situácia.
<SPEAKER ID="459" NAME="Giusto Catania">
v mene skupiny GUE/NGL. - (IT) Vážený pán predsedajúci, dámy a páni, domnievam sa, že by sme mali vypracovať bilanciu zlyhaní agentúry FRONTEX za uplynulé tri roky. Ak to urobíme, zistíme, že je to z veľkej časti propaganda.
<P>
Na hraniciach sa uskutočnilo viac ako 30 spoločných operácií; počet úmrtí v mori sa za uplynulé tri roky zvýšil a veľká väčšina zdrojov, ktorých množstvo, bohužiaľ, stále rastie, je určená na ochranu námorných hraníc, napriek tomu, že aj samotná agentúra FRONTEX uvádza, že iba 15 % nezákonných prisťahovalcov prichádza do Európskej únie po mori. Hovorme im takto, nezákonní prisťahovalci. Viem, že v tomto bode ma podporuje aj pán komisár Barrot, tak ich už ďalej nenazývajme nelegálnymi prisťahovalcami.
<P>
Jedna z vecí, ktoré nám agentúra FRONTEX ukázala, je to, že strelné zbrane sa dajú používať neselektívne, svojvoľne. Počas spoločnej operácie pri pobreží ostrova Lampedusa v septembri sme videli pohromu. Napriek skutočnosti, že niektoré z našich pripomienok obsahuje aj správa pána Morena Sáncheza, chcem teraz túto kritiku zdôrazniť, pretože som úplne presvedčený, že tento Parlament dokáže veľmi rýchlo zmeniť názor na agentúru FRONTEX. Len pred chvíľou som bol v skvelej izolácii, keď som vyhlásil, že je potrebné zmeniť mandát agentúry FRONTEX položením dôrazu na záchranné akcie na mori, ale zajtra sa to napokon môže stať všeobecným názorom tohto Parlamentu.
<P>
Naďalej som kritikom agentúry FRONTEX, pretože sa domnievam, že činnosť agentúry nerešpektuje práva žiadateľov o azyl. Vracanie ľudí späť na hraniciach je reakcionárskou utópiou a ja sa domnievam, že je veľmi ťažké obmedziť prirodzenú potrebu voľného pohybu mužov a žien. Dnes je FRONTEX symbolom pevnosti Európa a betónovým nástrojom militarizácie našich hraníc.
<SPEAKER ID="460" NAME="Johannes Blokland">
v mene skupiny IND/DEM. - (NL) Vážený pán predsedajúci, pevnosť Európa sa teraz začína na africkom kontinente, kde nelegálnych prisťahovalcov úrady zadržia skôr, než sa dostanú na územie Európskej únie a to sa deje s finančnou a logistickou podporou Európskej únie vďaka miestnym orgánom. Európska pomoc africkým krajinám v snahe zvrátiť neželané prisťahovalectvo do Európy funguje, ale je to účinok, aký sme očakávali?
<P>
Oceňujem, že nasadenie agentúry FRONTEX zachránilo z mora mnohých ľudí, ale obávam sa o tých, ktorí ušli z politických alebo náboženských dôvodov. Podľa správ organizácie Amnesty International a Rady OSN pre ľudské práva (UNHCR) ľudí posielajú späť do krajín ich pôvodu bez akéhokoľvek vyšetrovania. Členské štáty chcú zabrániť nelegálnym prisťahovalcom, aby sa obracali na naše právne systémy, a to oprávnene. Vyvoláva to však morálnu otázku, či tento prístup umožňuje politickým a iným utečencom prístup k azylovému konaniu.
<P>
Dodržiavajú africké krajiny dohodu o utečencoch? V tejto súvislosti naliehavo vyzývam Komisiu a pána komisára Barrota, aby naviazali pomoc africkým krajinám na humánne zaobchádzanie s politickými utečencami v súlade s Dohovorom OSN o právnom postavení utečencov. Pozmeňujúci a doplňujúci návrh 4 k správe pána Morena Sáncheza má moju podporu.
<P>
Pán predsedajúci, činnosť agentúry FRONTEX vyvoláva ďalšie následné problémy, či sa nám to páči alebo nie. Z toho dôvodu by mala agentúra niesť plnú zodpovednosť. Vyzývam na prijatie opatrení vo veľmi krátkom čase, ktoré zabezpečia, že politickí a ostatní utečenci sa budú môcť naďalej spoliehať na humánne zaobchádzanie, čo bude do určitej miery podmienkou úspechu agentúry FRONTEX.
<SPEAKER ID="461" NAME="Philip Claeys" AFFILIATION="NI">
(NL) Vážený pán predsedajúci, mal som tú česť vypracovať stanovisko k agentúre FRONTEX v mene Výboru pre zahraničné veci, ale toto stanovisko zamietla tesná väčšina, pretože ľavica odmietla prijať skutočnosť, že text obsahuje výslovnú zmienku o problémoch týkajúcich sa Líbye a Turecka. Predstavte si moje prekvapenie a, samozrejme, zadosťučinenie, keď som zistil, že Výbor pre občianske slobody, spravodlivosť a vnútorné veci napokon vzal moje obavy do úvahy.
<P>
Líbya je významnou tranzitnou krajinou pre nelegálne prisťahovalectvo smerom do Európy. Rovnako je na tom Turecko, okrem toho, že aj samotná táto krajina je veľkým zdrojom prisťahovalcov. Je preto veľmi dôležité, aby tieto krajiny a ich orgány hraničnej kontroly plne spolupracovali s agentúrou FRONTEX. To isté platí o readmisných dohodách, ktoré Turecko už roky tvrdošijne odmieta uzavrieť. Turecko odmieta podpísať dohodu a ani nekontroluje účinne svoje hranice s Európou. Človek by očakával, že krajina, ktorá chce vstúpiť do Európskej únie, vyvinie väčšie úsilie. Je poburujúce, že Komisia a Rada nepripomenú Turecku jeho zodpovednosť.
<P>
Agentúra FRONTEX a systém EUROSUR sú kľúčové nástroje v boji proti nelegálnemu prisťahovalectvu a mohli by sa nasadiť aj proti cezhraničnej trestnej činnosti, obchodovaniu s drogami, prevádzaniu ľudí a obchodovaniu so zbraňami. Bez účinného riadenia spoločných vonkajších hraníc nemôže Schengen fungovať a nemôžeme ani uvažovať o prijatí spoločnej prisťahovaleckej politiky. Preto to nie je jednoducho otázka finančných prostriedkov, ale aj, a najmä, otázka politickej vôle. Keď počujem zmienku o pevnosti Európa, je mi smutno z toho, ako veľmi nám je vzdialené prianie vytvoriť si namiesto toho slovné spojenie "sito Európa".
<SPEAKER ID="462" NAME="Carlos Coelho" AFFILIATION="PPE-DE">
(PT) Vážený pán predsedajúci, pán podpredseda Komisie, dámy a páni, najskôr musím poblahoželať spravodajcovi pánovi Javierovi Morenovi Sánchezovi ku skvelej práci a tiež svojmu kolegovi pánovi Simonovi Busuttilovi, ktorý pôsobil ako tieňový spravodajca v mene Skupiny Európskej ľudovej strany (kresťanských demokratov) a európskych demokratov. Priestor bez vnútorných hraníc nemôže fungovať bez spoločnej zodpovednosti a solidarity pri riadení jeho vonkajších hraníc. To je najdôležitejšie, ak chceme globálne a harmonizovane riešiť migračný jav, bojovať s nelegálnym prisťahovalectvom a zabezpečiť integrované riadenie hraníc so spoločným použitím fyzických a ľudských zdrojov.
<P>
Hraničné kontroly sa nezameriavajú iba na nepovolené prekračovanie hraníc, ale aj na ďalšie aspekty cezhraničnej kriminality, ako je predchádzanie terorizmu, prevádzaniu ľudí, pašovaniu drog a nezákonnému obchodu so zbraňami, čo pomáha celkovo zvyšovať vnútornú bezpečnosť.
<P>
Vôbec nepochybujem o tom, že FRONTEX môže hrať veľmi dôležitú úlohu v tejto integrovanej stratégii pre hranice EÚ. Domnievam sa, že po výraznom zvýšení rozpočtu, ktoré stále požadoval tento Parlament a ktoré podporoval aj pán komisár Barrot, by ďalším krokom malo byť preskúmanie mandátu agentúry tak, aby sa vyplnilo právne vákuum v otázke námorných záchranných operácií, spolupráce pri operáciách na navrátenie osôb a dokonca aj možnosti pre tretie krajiny využívať vybavenie agentúry, ako to už spomenul aj pán podpredseda Barrot.
<P>
Preto súhlasím s posilnením úlohy agentúry FRONTEX, a to postupne a v súlade s momentálnymi potrebami. Uznávam tiež význam optimalizácie využívania všetkých systémov a nástrojov dozoru najmä rozšírením rozsahu ich terajšieho pokrytia, vytváraním synergií a rozširovaním spolupráce s európskymi agentúrami, ako je Europol, ako aj s ďalšími medzinárodnými organizáciami.
<SPEAKER ID="463" NAME="Marian-Jean Marinescu" AFFILIATION="PPE-DE">
(RO) Najskôr by som chcel privítať cvičenie rýchlych pohraničných zásahových tímov (RABIT) pri východnej hranici Rumunska koncom októbra tohto roku, ktoré koordinovala európska agentúra FRONTEX. Toto cvičenie, doposiaľ tretie svojho druhu, ukázalo, akú významnú úlohu hrá FRONTEX pri poskytovaní pomoci členským štátom na vonkajšej hranici Európskej únie, a preto si agentúra vyžaduje väčšiu technickú a prevádzkovú podporu.
<P>
Vítam aj dohodu podpísanú začiatkom tohto mesiaca medzi agentúrou FRONTEX a hraničnou políciou Gruzínska, ktorá predstavuje významný krok k zaisteniu bezpečnosti hraníc a v boji proti nelegálnemu prisťahovalectvu. Dlhodobá stratégia, ktorú navrhuje Európska komisia pre riadenie hraníc, je vítaná v tejto dobe, keď členské štáty s južnými vonkajšími hranicami čelia veľkým problémom spôsobovaným nelegálnym prisťahovalectvom. Túto stratégiu treba doplniť úsilím susediacich krajín o posilnenie bezpečnosti ich vlastných hraníc. Preto je potrebné, aby akčné plány, ktoré sú súčasťou európskej susedskej politiky, presadzovali projekty a finančnú pomoc na zvýšenie bezpečnosti hraníc tretích krajín.
<P>
Čo sa týka hodnotenia strategického balíka pre dlhodobé riadenie hraníc EÚ zo strany Parlamentu, je mi ľúto, že diskusia o agentúre FRONTEX a projekte EUROSUR sa časovo nezhoduje s diskusiou o návrhoch Komisie na systém registrácie vstupov a výstupov, program registrácie cestujúcich a elektronický systém cestovných povolení (ESTA), aby sme mali celkovú predstavu, ako sa bude riadenie východných hraníc Európskej únie vyvíjať v budúcnosti.
<SPEAKER ID="464" NAME="Dushana Zdravkova" AFFILIATION="PPE-DE">
(BG) Vážený pán komisár, dámy a páni, 670 km pobrežia Čierneho mora je už viac ako dva roky súčasťou vonkajšej východnej hranice Európskej únie.
<P>
Zapojenie systémov hraničnej kontroly Bulharska a Rumunska do všeobecných projektov a aktivít, ktoré organizuje agentúra FRONTEX, prináša dobré výsledky. Vojna medzi Ruskom a Gruzínskom začiatkom tohto roka a pokračujúce napätie vo vzťahoch medzi týmito dvoma krajinami spolu s celkovou nestabilitou v oblasti Kaukazu zdôrazňujú skutočnosť, že naša spoločná hranica na Čiernom mori stále čelí skľučujúcim problémom.
<P>
Ak chceme úspešne prekonať tieto problémy, musíme pripraviť bezpečnostnú stratégiu pre oblasť Čierneho mora, ktorá z nej urobí ozajstnú oblasť bezpečnosti a stability. Stratégia musí byť zameraná na zapojenie kľúčových krajín v tomto regióne do projektov a aktivít členských štátov Európskej únie. Je to jediný spôsob, ako môžeme zabezpečiť riadnu ochranu čiernomorskej hranice a zaistiť pokoj pre našich občanov.
<P>
Ďalšou významnou iniciatívou, ktorá potrebuje viac zdrojov a finančných prostriedkov, nielen od európskych inštitúcií, ale aj od členských štátov, je poskytovanie rozsiahlejšej prípravy pracovníkom zapojeným do logistiky a operácií agentúry FRONTEX. V dnešnom svete ochrana hraníc neznamená len ich fyzické stráženie, ale aj činnosti, ktoré si vyžadujú ďalšie znalosti a zručnosti v mnohých oblastiach.
<P>
Pracovníci orgánov hraničnej kontroly členských štátov sa musia vyznať v medzinárodnom a námornom práve, v azylových zákonoch a v problematike základných ľudských práv, aby mohli úspešne plniť zverené úlohy.
<P>
Súhlasím s poznámkou spravodajcu pána Sancheza, že je potrebné vypracovať komplexný všeobecný plán, ktorý stanoví celkový rámec stratégie Európskej únie v oblasti kontroly hraníc.
<SPEAKER ID="465" NAME="Rareş-Lucian Niculescu" AFFILIATION="PPE-DE">
. - (RO) Rád by som zdôraznil mimoriadny význam niektorých hodnotení v správe pána Morena Sáncheza a v oznámení Komisie. Hovorím o tých bodoch, ktoré nám pripomínajú problémy spôsobované migračnými cestami cez východné pozemné hranice. Preto chcem zdôrazniť fakt, že východné hranice EÚ si vyžadujú viac pozornosti a väčší objem zdrojov.
<P>
Skutočne, podľa niektorých odhadov približne 25 % nelegálnych prisťahovalcov, ktorí sa v súčasnosti nachádzajú na území EÚ, pochádza zo štátov pozdĺž východnej hranice a všetci vstúpili na územie EÚ prekročením týchto východných hraníc. Vonkajšia východná hranica Európskej únie je nielen veľmi dlhá, ale je veľmi komplikovaná vzhľadom na susediace regióny. Odhliadnuc od problému nelegálneho prisťahovalectva, musíme mať na pamäti hrozbu organizovaného zločinu, ktorého hlavné trasy tiež vedú touto geografickou oblasťou.
<P>
Ako poslanec Parlamentu z Rumunska, ktoré riadi viac než 2 000 km vonkajšej východnej hranice EÚ, by som tiež chcel zdôrazniť, že je pre nás mimoriadne dôležité, aby sme tejto hranici venovali riadnu pozornosť.
<SPEAKER ID="466" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, Európskej komisii teraz chýba komplexný plán spolupráce s krajinami na jej východných hraniciach.
<P>
Okrem dlhodobých cieľov, ktoré Európska únia stanovila pre tieto krajiny, by sme mali určiť aj konkrétne krátkodobé ciele a tiež zaviesť systém hodnotenia, do akej miery tieto krajiny spĺňajú dané zásady cezhraničnej spolupráce. Čo sa týka našich hraníc s tretími krajinami, súčasťou práce agentúry FRONTEX by malo byť aj riešenie otázky prevádzania ľudí. A čo je najdôležitejšie, vo všetkých vysokorizikových oblastiach by mali pôsobiť spoločné, pravidelné, stále a operatívne kontrolné hliadky po celý rok.
<P>
Ako kľúčový prvok globálnej prisťahovaleckej stratégie Európskej únie by misia agentúry FRONTEX mala zabezpečiť vonkajšie hranice Únie, pričom by sa zároveň nemala stať nástrojom vytvárania nových hraníc rozdeľujúcich Európu a budovania nových múrov.
<SPEAKER ID="467" NAME="Carl Schlyter" AFFILIATION="Verts/ALE">
(SV) Vážený pán predsedajúci, oceňujem tie časti správy, ktoré sa týkajú záchrany ľudských životov a skutočnosti, že by sme mali dodržiavať práva utečencov pri readmisii, teda právo nebyť poslaný späť do neprijateľnej situácie. Veľmi sa však obávam, že FRONTEX bude súčasťou stavby takzvanej pevnosti Európa.
<P>
Podľa môjho názoru to vyzerá tak, že naša vzájomná solidarita spojená s posilňovaním našich hraníc je silnejšia než solidarita s ľuďmi, ktorí k nám prichádzajú. Máme nejakú nesprávnu predstavu, že Európa by prijímala neprimerane veľký podiel svetových utečencov. Toto ale vôbec nie je pravda. Chudobné krajiny sveta prijímajú oveľa viac utečencov. K nám prichádza iba malá časť týchto ľudí. Navyše ak hovoríme, že by sa súčasťou všetkých dohôd s inými krajinami mali stať readmisné dohody, myslím si, že kráčame po úplne zlej ceste.
<P>
Najskôr by sme mali podnietiť rozvoj prostredníctvom dohôd o spravodlivom obchode a potom by sme zrejme mali aj menej utečencov. To je oveľa lepšia politika pre nás aj pre ostatné krajiny.
<SPEAKER ID="468" NAME="Jacques Barrot" LANGUAGE="FR">
Vážený pán predsedajúci, pozorne som si vypočul všetky príspevky. Najskôr by som vám chcel s pokojným svedomím povedať, že nemôžem pripustiť, aby bola agentúra FRONTEX označovaná za symbol pevnosti Európa uzavretej pre všetkých, ktorí potrebujú ochranu alebo ktorí majú v úmysle prísť do Európy. To je úplne nepravdivé! Ako to veľmi dobre povedali páni Busuttil a Coelho a panie Cederschiöldová a Văleanová, je zrejmé, že agentúra FRONTEX doposiaľ zachránila množstvo životov, a ja nemôžem dopustiť, aby sa hovorilo, že FRONTEX preto v určitom zmysle predstavuje militarizáciu Európy. Nemôžem dopustiť, aby sa to hovorilo.
<P>
Napriek tomu je pravda, že musíme pokročiť. Pani Cederschiöldová veľmi správne poznamenala, že FRONTEX nám môže pomôcť v boji proti prevádzaniu ľudí, zatiaľ čo pani Văleanová tiež poukázala na to, že sa musíme pozrieť aj na pozemné hranice a upozorniť štáty na ich povinnosti.
<P>
Treba povedať, že v súčasnosti 80 % týchto nelegálnych prechodov hraníc v praxi organizujú pašeráci, bezohľadní prevádzači. Treba zdôrazniť, že dnes ľudia za cestu z Líbye na pobrežie Kanárskych ostrovov musia zaplatiť mimoriadne vysoké sumy peňazí - 2 000 až 3 000 EUR - a navyše musia podstupovať riziko, že ich loď stroskotá a oni sa utopia skôr než dosiahnu pobrežie. Preto nemôžem dopustiť, aby sa to hovorilo.
<P>
Som presvedčený, že FRONTEX má svoju úlohu a že je to kladná úloha. Potrebujeme integrované riadenie hraníc, o ktorom hovoril pán Coelho, a je pravda, že teraz treba vymyslieť nový mandát pre agentúru FRONTEX. FRONTEX musí zaujať svoje miesto v tomto globálnom prístupe, ktorý spája rozvoj a spoločné riadenie migračných tokov. To je pravdivá odpoveď na vaše otázky.
<P>
Chcel by som vám tiež pripomenúť, ak je to potrebné, že usmernenia pre spoločné námorné operácie organizované agentúrou FRONTEX musí, samozrejme, pripraviť Komisia. Odborníci z úradu vysokého komisára OSN pre utečencov a Medzinárodnej organizácie pre migráciu spolupracujú s odborníkmi z členských štátov a agentúry FRONTEX, aby zaistili, že agentúra bude dodržiavať pravidlá Medzinárodného dohovoru o bezpečnosti života na mori, ktorý stanovuje, že zachránené osoby sa musia následne ubytovať na bezpečnom mieste, kde ich život už nebude ohrozený a kde sa dajú splniť ich požiadavky, kým sa rozhodne o ich ďalšom osude.
<P>
To je všetko, čo som chcel povedať. Dobre si uvedomujem nedostatok zdrojov pre agentúru FRONTEX. Zrejme bude nevyhnutné, tak alebo onak, buď donútiť členské štáty, aby poskytli agentúre svoj materiál, alebo vybaviť FRONTEX jej vlastnými zdrojmi, čo bude asi zložité vzhľadom na súčasný rozpočtový rámec.
<P>
V každom prípade je pravda, že treba rozšíriť mandát agentúry FRONTEX. Musí byť schopná spolupracovať s tretími krajinami, z ktorých pochádzajú prisťahovalci, aby mohli spoločne zabezpečiť inteligentné, humánne monitorovanie takejto nelegálnej migrácie, ktorá prebieha, opakujem, na úkor zapojených jednotlivcov.
<P>
Chcem poďakovať pánovi Morenovi: jeho správa je vyvážená a je pevným základom pre agentúru FRONTEX, ktorá bude lepšie vybavená a ktorá bude zároveň, povedal by som, zameraná na záchranu ľudských životov. To si predstavujeme, keď myslíme na agentúru FRONTEX. Na to nesmieme zabúdať. Jednoducho, toto som vám chcel povedať po pozornom vypočutí všetkých príspevkov v tejto rozprave, a s istotou vám môžem povedať, že keď pristúpime k príprave usmernení pre FRONTEX, určite budem mať túto rozpravu na pamäti.
<SPEAKER ID="469" NAME="Javier Moreno Sánchez">
spravodajca. - (FR) Vážený pán predsedajúci, pán Barrot, domnievam sa, že sme na správnej ceste. Tí, čo sledujú európske dobrodružstvo, už mnoho rokov vedia, že keď Parlament a Komisia postupujú spoločne, Európska únia napreduje.
<P>
Domnievam sa, že sme na správnej ceste, preto po nej chceme pokračovať.
<P>
(ES) Rád by som vyjadril svoju vďaku v prvom rade všetkým poslancom, ktorí dnes večer vystúpili. Myslím, že to bola rozprava s rôznorodými názormi, ako bývajú všetky v tomto Parlamente a ako to býva v demokracii, ale domnievam sa, že v zásade sa zhodneme. Prirodzene, chcem sa poďakovať tieňovým spravodajcom z ostatných politických skupín a členom Výboru pre občianske slobody, spravodlivosť a vnútorné veci, pretože ich príspevky nám umožnili pripraviť to, čo tu bolo opísané ako vyvážená správa, ktorú ja považujem za celkom úplnú.
<P>
Chcem sa poďakovať aj výkonnému riaditeľovi agentúry FRONTEX pánovi Ilkkovi Laitinenovi a jeho zástupcovi pánovi Gilovi Ariasovi, ktorí mi vždy poskytli všetky informácie, ktoré som od nich žiadal, a tiež celému pracovnému tímu agentúry.
<P>
Mal som možnosť vidieť na vlastné oči, napríklad keď sme boli v Senegale alebo aj v ústredí vo Varšave, že všetci pracovníci agentúry FRONTEX, muži aj ženy, sú hlboko oddaní svojej práci a veľmi hrdí na prácu, ktorú vykonávajú. Preto som požiadal predsedu Výboru pre občianske slobody, spravodlivosť a vnútorné veci pána Depreza, aby zorganizoval spoločné vypočutie s Výborom pre rozpočet, aby nám mohli vysvetliť všetko, čo robia.
<P>
Nie je to len otázka operácií. Robia výbornú prácu pri odbornej príprave pracovníkov, ako to vysvetlil pán Marinescu, pri cvičeniach systému RABIT a pri identifikovaní falošných cestovných dokladov. Je to mimoriadne dôležitá práca, o ktorej sa zriedkavo hovorí. To je dôvod, prečo som navrhol zorganizovať toto vypočutie.
<P>
Podľa môjho názoru sú tu dve koncepcie, ktoré musíme podrobne prediskutovať. Myslím, že to tu už bolo povedané - spomenul to pán podpredseda Komisie a aj my ostatní - že agentúra FRONTEX musí byť založená na najvyššej možnej právnej istote, pretože bez takejto istoty agentúra často nemôže konať a dostáva sa do neriešiteľných situácií.
<P>
Keď bude mať agentúra nový, revidovaný mandát, musíme vedieť, čo môže a čo nemôže robiť v prípadoch námorných záchranných operácií alebo repatriácie.
<P>
Na záver, domnievam sa, že najdôležitejšou vecou, ako sme to videli v rámci delegácií v rozličných krajinách, je európska značka a európsky duch. Mnohé krajiny radšej vidia názov "Európa" než názov konkrétnej krajiny, ktorá bola kedysi v minulosti koloniálnou mocnosťou, a teraz ju nevidia tak jednoznačne. Túto značku považujem za pridanú hodnotu. Domnievam sa, že musíme investovať do agentúry FRONTEX a umožniť jej, aby napredovala. Musíme si premyslieť jej tempo a presvedčiť o tom členské štáty.
<SPEAKER ID="471" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 18. decembra 2008.
<P>
Písomné vyhlásenia (článok 142)
<SPEAKER ID="962" NAME="Cristian Silviu Buşoi  " AFFILIATION="ALDE">
písomne. - V prvom rade by som chcel vyjadriť svoj optimizmus v otázke budúcnosti agentúry FRONTEX, berúc do úvahy pomerne povzbudzujúce údaje z hodnotenia činnosti agentúry.
<P>
Úplne však súhlasím s názorom pána spravodajcu, že FRONTEX musí sprevádzať politika legálneho prisťahovalectva, aby sa dalo účinne bojovať proti nelegálnemu prisťahovalectvu. Nie je rozumné pokúšať sa vybudovať pevnosť Európa tým, že sa sústredíme iba na nelegálnych prisťahovalcov, pretože kým budú existovať rozdiely v hospodárskom rozvoji, aj migrácia bude skutočnosťou. Navyše súhlasím s tým, že pri ochrane našich vonkajších hraníc musíme plne rešpektovať ľudskú dôstojnosť a základné práva, pretože je to súčasť európskych hodnôt.
<P>
Rád by som tiež zdôraznil význam solidarity medzi členskými štátmi EÚ. Po zrušení hraničných kontrol v rámci schengenského priestoru už členské štáty nemôžu byť navzájom závislejšie a sú spoločne zodpovedné za bezpečnosť hraníc. Preto by všetky členské štáty mali byť zapojené do činnosti agentúry FRONTEX a poskytovať jej potrebné zdroje. V neposlednom rade by mala byť prioritou aj spolupráca s tretími krajinami, aby sa zvýšila efektívnosť agentúry FRONTEX.
<SPEAKER ID="961" NAME="Janusz Lewandowski  " LANGUAGE="PL">
Práca agentúry FRONTEX ma zaujíma, keďže je to jediná inštitúcia Európskej únie so sídlom v Poľsku. Napriek skorším obavám o bezpečnosť východných hraníc Európskej únie sa ukazuje, že najväčšia hrozba v súvislosti s nelegálnym prisťahovalectvom prichádza zo stredozemskej oblasti. Preto sa väčšina práce agentúry FRONTEX sústreďuje na túto oblasť. Mal som možnosť navštíviť Maltu a vidieť tábory afrických utečencov, ktoré sú tam rozmiestnené, takže chápem závažnosť tohto problému a nesmiernu hĺbku ľudskej beznádeje, ktorá vedie k zúfalým pokusom prekonať more, dosiahnuť pobrežie Malty a potom pevninu Európskej únie.
<P>
Nelegálne prisťahovalectvo predstavuje problém pre nás všetkých a vyžaduje si spoločnú stratégiu a nástroje Spoločenstva. Od roku 2005 tieto nástroje poskytuje agentúra FRONTEX, ako aj systém hraničného dozoru EUROSUR. Parlament si je vedomý rastúcej potreby finančných prostriedkov a už tretí rok prevádzky petíciou žiada zvýšenie rozpočtu agentúry FRONTEX. Jednotlivé členské štáty sa doposiaľ zapájali veľmi rozdielne a stále panuje výrazná nerovnováha v oblasti finančných prostriedkov, materiálu a prevádzky. Geografické dôvody a rozdiely v citlivosti vnímania problému prisťahovalectva znamenajú, že nerovnaká angažovanosť členských štátov v tejto oblasti politiky Spoločenstva zrejme bude trvalým problémom, ktorý sa bude ťažko prekonávať.
<SPEAKER ID="960" NAME="Bogusław Rogalski  " LANGUAGE="PL">
V súvislosti s hrozbou, ktorú predstavuje nelegálne prisťahovalectvo, musí Európa riadiť svoje hranice integrovanejšie a zároveň musí mať harmonizovaný prístup k javu migrácie vrátane riadenia legálneho prisťahovalectva. Ak by sme aj pripustili, že každý členský štát by mal mať kontrolu nad svojimi vlastnými hranicami, vzhľadom na situáciu na našich východných a južných hraniciach by sme mali spolupracovať tak, že budeme mať k dispozícii spoločné materiálne a ľudské zdroje na boj proti tomuto javu.
<P>
Zavedenie vhodných systémov kontroly hraníc by obmedzilo cezhraničnú kriminalitu, čo by následne prispelo k zvýšeniu našej vnútornej bezpečnosti. Okrem opatrení zameraných na kontrolu prílevu nelegálnych prisťahovalcov by agentúra FRONTEX mala prispievať k posilneniu globálneho partnerstva s tretími krajinami a byť zodpovedná za prijímanie určitých rozhodnutí týkajúcich sa práva na azyl.
<P>
Nelegálne prisťahovalectvo sa tiež spája s vysokým počtom úmrtí pri pokusoch ľudí o nelegálne prekročenie hraníc. So zreteľom na túto skutočnosť by sme mali vytvoriť celoročné nepretržité hliadky vo vysokorizikových oblastiach, kde ľuďom hrozí strata života. Veľmi dôležité je aj vytvorenie dvoch oddelených divízií, z ktorých jedna by sledovala pozemné hranice, zatiaľ čo druhá by sledovala námorné hranice, pričom by sa sústreďovali najmä na cesty, ktoré využívajú migranti na východných hraniciach.
<P>
Je tu aj výrazná potreba pokračovať vo vzdelávaní pracovníkov zapojených do činnosti agentúry FRONTEX s cieľom dosiahnuť vyššiu efektívnosť a vyššiu úroveň profesionality, ako aj vytvoriť spoločný systém výmeny informácií s cieľom optimalizovať činnosť agentúry FRONTEX.
