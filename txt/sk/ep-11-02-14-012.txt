<CHAPTER ID="012">
Program práce
<SPEAKER ID="017" NAME="Predseda">
Konečné znenie návrhu programu, ktoré pripravila Konferencia predsedov na svojom zasadnutí vo štvrtok 20. januára 2011 v súlade s článkom 137 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy:
<P>
Pondelok
<P>
Neboli navrhnuté žiadne pozmeňujúce a doplňujúce návrhy.
<P>
Utorok
<P>
Skupina zelených/Európska slobodná aliancia a Skupina Aliancie liberálov a demokratov za Európu požiadali o zaradenie vyhlásenia podpredsedníčky Komisie a vysokej predstaviteľky Únie pre zahraničné veci a bezpečnostnú politiku o právnom štáte v Rusku do nášho programu na utorok ráno. V prvom rade by som chcel vyzvať pani Harmsovú, aby vystúpila a mohla tak odôvodniť túto požiadavku. Máte slovo, pani Harmsová.
<SPEAKER ID="018" NAME="Rebecca Harms" LANGUAGE="DE">
Zastávam názor, že s ohľadom na to, čo sa odohralo v prípade Michaila Chodorkovského, by sme rozhodne mali diskutovať o právnom stave v Rusku. Ak však vezmeme do úvahy, že voľby do ruskej dumy nás na jeseň ešte len čakajú, máme dobrý dôvod zaoberať sa situáciou v krajine, ktorá je naším najväčším susedom na východe tohto kontinentu.
<P>
Všetci sme dnes, samozrejme, neustále konfrontovaní s otázkou, či naozaj robíme dosť, aby sme v krajinách, ktoré s nami susedia, pomohli dosiahnuť ľudské a občianske práva a slobodu. Aj mnohí z nás si už určite sebakriticky položili otázku, či sme v súvislosti s Egyptom a Tuniskom skutočne vždy diskutovali o tom, čo bolo potrebné. Nechcem, aby sme pripustili takýto nevšímavý postoj k východu nášho vlastného kontinentu, a preto vyzývam, aby sme sa otázkou právneho štátu v Rusku bezpodmienečne zaoberali tento týždeň, konkrétne zajtra.
<SPEAKER ID="019" NAME="Guy Verhofstadt">
v mene skupiny ALDE. - Rád by som podporil túto žiadosť Rebeccy Harmsovej. Chcem vám tiež povedať, že odkedy sme túto žiadosť sformulovali na zasadnutí Konferencie predsedov a teraz tu na tejto plenárnej schôdzi, ruská strana na nás vyvíja stále väčší tlak, aby sme sa tým nezaoberali.
<P>
Pani Kristiinu Ojulandovú, ktorá pred pár týždňami zorganizovala seminár o právnom štáte v Rusku, navštívil zástupca ruského ministerstva zahraničných vecí so slovami: "nepresadzujte to" a "nepresadzujte uznesenie o právnom štáte v Rusku v Európskom parlamente". Nemyslím si, že je na Rusoch, aby rozhodovali o programe Európskeho parlamentu. Len my sami môžeme o ňom rozhodovať.
<P>
(potlesk)
<SPEAKER ID="020" NAME="Adrian Severin">
v mene skupiny S&D. - Vážený pán predseda, ako stály spravodajca pre vzťahy s Ruskom by som vás chcel informovať, že sme už začali veľmi dôkladný proces riešenia všetkých závažných otázok, ktoré sú dôležité v našich vzťahoch s Ruskom.
<P>
Vypočuli sme si už aj zástupcu služby pre vonkajšiu činnosť a zástupcu ruskej vlády. Na 2. marec sme zorganizovali ďalšie vypočutie odborníkov, na ktorom sa budú riešiť všetky dôležité aspekty vzťahov s Ruskom.
<P>
Druhý marcový týždeň plánujeme dokončiť komplexný text vrátane odporúčania, ktorý bude otvorený diskusii a pozmeňujúcim a doplňujúcim návrhom a ktorým v pléne ukončíme rozpravu za prítomnosti vysokej predstaviteľky, ktorá, pokiaľ vieme, je tento týždeň zaneprázdnená.
<P>
Je preto oveľa rozumnejšie - bez zľahčovania či popierania významu tejto témy -, aby sme v tomto procese pokračovali a zavŕšili ho povedzme rozsiahlou rozpravou, ktorá zvýši dôveryhodnosť nášho rozhodnutia.
<SPEAKER ID="021" NAME="Joseph Daul" AFFILIATION="PPE">
(FR) Vážený pán predseda, jednej veci nerozumiem. Minulý týždeň ste počas Konferencie predsedov povedali, že rozpravu o Rusku budeme viesť v marci, pretože bude prítomná barónka Ashtonová. Neskôr ste počas Konferencie predsedov povedali, že musíme zorganizovať rozpravu o Rusku, pretože sa pán Putin chystá navštíviť Komisiu, presnejšie pána Barrosa.
<P>
Podľa informácií, ktoré som dostal dnes popoludní, pán Putin nenavštívi Komisiu. Máte o tejto veci nejaké informácie? O rozpravu sa žiadalo minulý týždeň len preto, že mal prísť pán Putin. Rozprava o Rusku spolu s uznesením sú však stále naplánované na marec.
<P>
Rád by som dostal nejaké informácie v súvislosti s tým, o čom sme diskutovali.
<P>
(Parlament schválil žiadosť.)
<SPEAKER ID="022" NAME="Predseda">
Vyhlásenie podpredsedníčky Komisie a vysokej predstaviteľky Únie pre zahraničné veci a bezpečnostnú politiku o právnom štáte v Rusku bude zaradené ako tretí bod programu na utorok ráno. Lehota na predloženie návrhov uznesení končí v utorok 15. februára o 10.00 hod. Lehota na predloženie pozmeňujúcich a doplňujúcich návrhov a spoločných návrhov uznesení končí v stredu 16. februára o 10.00 hod. Lehota na predloženie pozmeňujúcich a doplňujúcich návrhov k spoločným návrhom uznesení však končí v stredu 16. februára o 11.00 hod. Takže v stredu 16. februára po 11.00 hod. nebudú prijaté žiadne ďalšie návrhy uznesení ani pozmeňujúce a doplňujúce návrhy. Hlasovanie sa uskutoční vo štvrtok.
<P>
Dámy a páni, je tu ešte jedna žiadosť týkajúca sa utorka. Poslanecký klub Európskej ľudovej strany (kresťanských demokratov) požiadal o zaradenie vyhlásenia Komisie o situácii v Lampeduse do nášho programu. Túto žiadosť nám zdôvodní pán Mauro. Pán Mauro, máte slovo.
<SPEAKER ID="023" NAME="Mario Mauro" LANGUAGE="IT">
Pán predseda, ako ste správne poznamenali, sme svedkami dejinných udalostí, výsledkom ktorých je aj mimoriadny nárast migračného toku do Európy. Dnes je to možno Lampedusa, ktorú trápi tento mimoriadny tok migrantov, no rovnako to čaká celú Európu, ktorá bude vtiahnutá do procesu destabilizácie a zmeny, ktorému čelí celý Maghreb.
<P>
Považujeme preto za naliehavé, aby sa Komisia ujala slova a reagovala nielen na humanitárne dôsledky, ale aj na dôsledky zásadnejšej strategickej povahy, ktoré musíme vyriešiť, aby sme prehodnotili našu politiku týkajúcu sa Stredozemia. V súlade s uvedeným a vzhľadom na naliehavosť tejto otázky žiadame o samostatnú rozpravu, ktorá by sa mohla uskutočniť v utorok poobede s pani komisárkou Malmströmovou tak, že sa hodina otázok skráti o polhodinu.
<SPEAKER ID="024" NAME="Martin Schulz" LANGUAGE="DE">
My v skupine progresívnej aliancie socialistov a demokratov v Európskom parlamente tiež chceme predložiť návrh tejto povahy. Chcel by som však odporučiť pánovi Maurovi a Parlamentu, aby sme ho sformulovali o čosi presnejšie. Napokon, musíme riešiť obrovský prílev ľudí. Som si istý, že Taliansko, ako každá iná krajina v Stredozemí, sa vyčerpalo pri pokuse samo vyriešiť súčasný problém a nie je jedinou krajinou, ktorá čelí obrovskému toku utečencov. Dá sa očakávať, že aj Malta, Grécko a Španielsko budú v dohľadnej dobe konfrontované s týmto problémom. Žiadame preto, aby názov rozpravy bol veľmi presne sformulovaný, konkrétne aby sme získali vyhlásenie Komisie o okamžitých opatreniach zo strany Európskej únie na podporu Talianska a ostatných dotknutých členských štátov EÚ pri riešení prílevu utečencov.
<SPEAKER ID="026" NAME="Rui Tavares" AFFILIATION="GUE/NGL">
Chcem vyjadriť podporu návrhu pána Schulza, pretože táto otázka je ďaleko širšia ako samotná Lampedusa. Medzi Marokom a Sýriou je 5 000 kilometrov a humanitárne riziko s každým kilometrom narastá. Nejde o to, aby sme sa dozvedeli, či Európska únia pomôže talianskej vláde, ale aby sme zistili, či sme pripravení konať ako kontinent a čeliť kontinentálnemu riziku. Toto je naša úloha.
<SPEAKER ID="027" NAME="Predseda">
Teraz musíme stanoviť názov tejto rozpravy. Skupina progresívnej aliancie socialistov a demokratov v Európskom parlamente navrhla tento názov: Opatrenia Európskej únie pre Taliansko týkajúce sa migračných pohybov. Ak sa nemýlim, pán Schulz by chcel predložiť pozmeňujúci a doplňujúci návrh.
<SPEAKER ID="028" NAME="Martin Schulz" LANGUAGE="DE">
Ešte raz sa to pokúsim veľmi presne sformulovať. Žiadame, aby Komisia vydala vyhlásenie o okamžitých opatreniach zo strany Európskej únie na podporu Talianska a ostatných dotknutých štátov pri riešení súčasného prílevu utečencov.
<SPEAKER ID="029" NAME="Predseda">
Rozumiem. Návrh názvu znie takto: Vyhlásenia Komisie: Okamžité opatrenia EÚ na podporu Talianska a ďalších členských štátov zasiahnutých mimoriadnymi migračnými tokmi.
<P>
(Parlament schválil názov.)
<P>
Streda
<P>
Neboli navrhnuté žiadne pozmeňujúce a doplňujúce návrhy.
<P>
Štvrtok
<P>
Skupina Európa slobody a demokracie požiadala zaradiť do programu svoju otázku na ústne zodpovedanie pre Komisiu o použití európskeho zatykača v prípade Juliana Assangea. Kto sa chcel vyjadriť k tejto žiadosti?
<SPEAKER ID="030" NAME="Gerard Batten">
v mene skupiny EFD. - Táto otázka na ústne zodpovedanie nie je o vine či nevine pána Assangea v prípade obvinení zo znásilnenia vznesených proti nemu vo Švédsku. Ide v nej o postupy platné pre európsky zatykač a o to, či sa zneužíva na politické účely.
<P>
Európsky zatykač umožňuje, aby bol ktorýkoľvek európsky občan odovzdaný na súdne konanie bez toho, aby súd mohol posúdiť jasné dôkazy proti nemu, pričom nemá takmer žiadne právomoci odmietnuť odovzdanie osoby. Európsky zatykač má obrovský potenciál byť zneužitý a použitý voči politickým disidentom.
<P>
Ide v prípade pána Assangea o trestné činy, ktoré údajne spáchal vo Švédsku, alebo o túžbu Spojených štátov amerických, aby im ho ústupčivá európska krajina vydala? Diskutovanie o postupoch je spôsob, ako tomuto prípadu porozumieť a ako rozhodnúť, či sa európsky zatykač zneužíva alebo nie. V tomto Parlamente potrebujeme komplexnú rozpravu zo všetkých strán politického spektra. Prosím, hlasujte za ňu.
<SPEAKER ID="031" NAME="Edit Herczog">
v mene skupiny S&D. - V roku 2004 írsky občan spôsobil smrteľnú nehodu v Maďarsku. Len minulý piatok sme dostali rozhodnutie írskych orgánov, že tento muž môže byť poslaný späť do Maďarska, aby sa tam postavil pred súd.
<P>
Tento postup musí byť preto na európskej úrovni účinnejší, ako je dnes. V opačnom prípade budú musieť obete čakať dlhé roky nielen v tomto, ale aj v iných prípadoch. Tento postup musí byť oveľa účinnejší, preto ho, samozrejme, podporíme.
<SPEAKER ID="032" NAME="Martin Schulz" LANGUAGE="DE">
Vážený pán predseda, chcel by som požiadať o objasnenie rokovacieho poriadku. Neviem, či Európsky parlament môže viesť zásadnú rozpravu o európskom zatykači. Môžeme byť za európsky zatykač a jeho uplatňovanie alebo proti, no trúfam si povedať, že podľa rokovacieho poriadku je diskutabilné, či tu v Parlamente môžeme o ňom diskutovať v súvislosti s trestnými konaniami, ktoré v súčasnosti prebiehajú. Ak by to tak bolo, ja sám by som mohol uviesť niekoľko prípadov, o ktorých by sme mohli pokojne diskutovať. V tejto chvíli však naliehavo odporúčam, aby súdne konania, ktoré v súčasnosti prebiehajú, neboli predmetom zásadnej diskusie tu v Európskom parlamente.
