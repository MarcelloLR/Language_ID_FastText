<CHAPTER ID="012">
Jednominútové vystúpenia k otázkam politického významu
<SPEAKER ID="026" NAME="Predseda">
Nasledujúcim bodom programu sú jednominútové vystúpenia k otázkam politického významu.
<SPEAKER ID="027" NAME="Petya Stavreva" AFFILIATION="PPE-DE">
(BG) Vážený pán predseda, kolegyne a kolegovia, jedným z najväčších problémov, ktorým čelí Bulharsko, je transparentné využívanie finančných prostriedkov z európskych fondov. Naša krajina ukázala vážne nedostatky v práci s predvstupovými programami, následkom čoho bolo zablokovanie stoviek miliónov eur v programoch PHARE, ISPA a SAPARD. Zablokovanie týchto finančných prostriedkov je vážnym signálom z Európskej komisie, čo musí bulharská vláda správne pochopiť a musí zaviesť naliehavé opatrenia, ktoré sľúbila.
<P>
Podobne ako naši európski partneri, aj všetci bulharskí občania musia ukázať väčšie odhodlanie a rozhodnosť v boji proti korupcii a organizovanému zločinu a v zabezpečení spoľahlivej a účinnej kontroly využívania európskych fondov. Nemôžeme si dovoliť žiadne nevydarené začiatky pri hospodárení s finančnými prostriedkami zo štrukturálnych fondov Spoločenstva, pretože by to bolo osudné pre rozvoj bulharského hospodárstva, poľnohospodárstva, infraštruktúry, odvetvia malých a stredných podnikov a nakoniec aj pre životne dôležitý rast životnej úrovne Bulharov. Žiaľ, sú to práve bežní občania a nie tí, ktorí riadia krajinu, ktorí sú hlavnými obeťami chýb a nedostatkov v čerpaní európskych fondov našou krajinou.
<P>
Vstup do Európskeho spoločenstva nám umožnil hospodáriť s európskymi peniazmi, ale musíme to robiť podľa európskych pravidiel. Je to tiež v národnom záujme. Nemali by sme si preto namýšľať, že svoje chyby môžeme napraviť bez toho, aby sme reformovali systém.
<SPEAKER ID="028" NAME="Iliana Malinova Iotova" AFFILIATION="PSE">
(BG) Dámy a páni, svet čelí finančnej kríze, ktorej rozsah a následky zatiaľ nikto nevie presne predpovedať. Dokonca sa porovnáva s Veľkou hospodárskou krízou z dvadsiatych rokov minulého storočia v Spojených štátoch. V tejto chvíli je nevyhnutné, aby sme konali spoločne s cieľom prekonať túto krízu. Rok pred voľbami, v krízovej situácii, stojíme pred veľkou skúškou. Buď ľudí presvedčíme o význame a úlohe európskeho projektu, alebo dosiahneme opačný účinok a posilníme ich skepticizmus. V tejto chvíli viac ako hocičo iné potrebujeme podpísanú Lisabonskú zmluvu.
<P>
Naše doterajšie spoločné úsilie už prináša prvé pozitívne výsledky. Mali by sme pokračovať v tomto úsilí prinajmenšom v troch smeroch, pretože hoci stabilizácia bankového sektora je základnou nevyhnutnosťou, sama osebe nestačí. V súčasnosti sa len zaoberáme príznakmi bez toho, aby sme riešili príčiny. Budúce európske právne predpisy musia posilniť mechanizmy na kontrolu a reguláciu finančných trhov. Potrebujeme veľký balík konkrétnych opatrení, ktoré zmiernia vplyv krízy na hospodárstvo, výrobu a najmä na sociálnu oblasť.
<P>
V neposlednom rade potrebujeme samostatný, špecifický program opatrení pre nové členské štáty, ktoré ešte nedosiahli úroveň rozvoja európskych finančných trhov, ale sú ohrozované nepriamymi dôsledkami krízy, ako sú klesajúce investície, rastúce náklady na úvery a pokles vývozu.
<SPEAKER ID="029" NAME="Alexander Alvaro" AFFILIATION="ALDE">
(DE) Vážený pán predseda, tak pred, ako aj po voľbách do Európskeho parlamentu budeme počúvať zvyčajné poľutovaniahodné hodnotenie, že Európa je príliš vzdialená od svojich občanov. Pýtam sa sám seba, čo v tejto veci robí Európsky parlament.
<P>
Pred nejakým časom som s kolegyňou poslankyňou spustil online petíciu, ktorou sa výbor zaoberá takisto ako inými petíciami. Túto online petíciu podpísalo približne jeden a pol milióna ľudí; zhruba rovnaký počet ako počet obyvateľov Estónska. Pod tlakom predsedu Výboru pre petície, pána Libického, sa táto záležitosť predložila konferencii predsedov so žiadosťou, aby sa povolila rozprava v Parlamente o tom, ako sa budú vo všeobecnosti riešiť online petície. Skutočnosť, že príslušná petícia je o sídle Parlamentu, by mala byť nepodstatná, keďže často diskutujeme o sporných otázkach - a tiež si uvedomujem, že nie všetci sa stotožňujú s mojím názorom. Avšak nepovolenie takejto rozpravy a sťažnosti o tom, ako veľmi je Európa vzdialená od svojich občanov, sú vzájomne nezlučiteľné.
<P>
Bol by som rád, keby konferencia predsedov v tejto záležitosti niečo podnikla a prípadne to mala na pamäti, keď sa bude znovu lamentovať nad tým, ako vzdialená je Európa od svojich občanov.
<SPEAKER ID="030" NAME="Hanna Foltyn-Kubicka" AFFILIATION="UEN">
(PL) Vážený pán predseda, hospodárska kríza, ktorá postihuje európske a celosvetové hospodárstvo, môže slúžiť na to, aby istých príliš oduševnených jednotlivcov priviedla k rozumu. Kríza poskytuje ďalší dôvod na to, aby sa nevybudoval severný plynovod. Verím, že ekonomické údaje nakoniec presvedčia tých, ktorí sa nechcú nechať ovplyvniť geopolitickými argumentmi, konkrétne že je nerozumné stať sa závislým od jediného dodávateľa zdrojov energie, potrebou vnútornej solidarity medzi členskými štátmi Únie alebo skutočnou hrozbou pre ekosystém Baltského mora.
<P>
Je všeobecne známe, že výstavba a využitie plynovodu na morskom dne je výrazne drahšie ako navrhovaná alternatíva po zemi. Gazprom vôbec nezvažoval plánovanie alternatívnej trasy cez politicky a hospodársky stabilné krajiny, ktoré sú všetky členmi NATO alebo Únie. To naznačuje, že investori majú prinajlepšom pochybné úmysly. Moskovská burza bola obzvlášť ťažko postihnutá počas pádu svetových búrz. Jej problémy však môžu dosiahnuť viac ako všetky predložené rozumné argumenty vrátane stanoviska Európskeho parlamentu, ktoré žiada o seriózne zváženie pozemnej trasy pre tento projekt. V Poľsku sa v takýchto prípadoch hovorí, že všetko zlé je na niečo dobré. Bohužiaľ, v tomto prípade je to zlé veľmi zlé.
<SPEAKER ID="031" NAME="Tunne Kelam" AFFILIATION="PPE-DE">
Vážený pán predseda, minulý týždeň organizácia Amnesty International informovala o možnom pokuse o zabitie ruskej právničky a obhajkyne ľudských práv Kariny Moskalenkovej. V jej aute sa našli guľôčky ortuti. Pani Moskalenková vyhrala na Európskom súde pre ľudské práva v Štrasburgu približne 30 prípadov v prospech ruských občanov v sporoch s ruským štátom. A práve tu, v Štrasburgu, sa ju pokúsili otráviť. Nasledujúci deň mala zastupovať rodinu zavraždenej Anny Politkovskej na súdnom pojednávaní v Moskve. Teraz sa zdá, že po slede vrážd nezávislých novinárov v Rusku sú na rade nezávislí právnici. Preto musíme bezodkladne čo najdôraznejšie preukázať solidaritu, aby sme chránili tých ľudí, ktorí pomáhajú tým, ktorí si nevedia pomôcť sami.
<SPEAKER ID="032" NAME="Ioan Mircea Paşcu" AFFILIATION="PSE">
Vážený pán predseda, akákoľvek inštitucionálna štruktúra vrátane EÚ sa skutočne preverí v čase krízy a my sme momentálne v kríze. Integrácia takzvaných nových členov nie je ukončená, Lisabonskú zmluvu ešte neratifikovali všetky členské štáty a naša závislosť od dovážanej energie stúpa.
<P>
Žiaľ, hoci je to nevyhnutné, spoločné kroky však často prichádzajú pomaly a ťažko, pretože členovia uprednostňujú individuálny prístup. Ak dovolíme, aby prevládol individuálny prístup nad spoločným, bude naša Únia veľmi ohrozená - bez ohľadu na morálne hľadisko, že tí, ktorí z nej najviac ťažia, by mali viac dohliadať na to, aby sa stávala silnejšou a nie slabšou. A to isté platí aj pre NATO. Teraz, viac ako kedykoľvek predtým, potrebujeme spoločné analýzy, spoločné vnímanie, spoločné stanoviská a spoločné kroky v súvislosti s rastúcimi problémami, ktorým čelíme.
<P>
Urobme to, aby nás neobvinili z premárnenia najpozoruhodnejšieho príkladu úspešnej spolupráce na kontinente, ktorý bol príliš dlho ničený vojnami.
<SPEAKER ID="033" NAME="Fiona Hall" AFFILIATION="ALDE">
Vážený pán predseda, keďže zlepšenie energetickej účinnosti je najúčinnejším spôsobom zníženia emisií CO2 a keďže verejný sektor má podľa smernice z roku 2006 byť v tejto záležitosti príkladom, som sklamaná, že v súvislosti s veľkými opravami parlamentnej budovy v Štrasburgu nenastalo žiadne zlepšenie energetickej účinnosti. Rada by som vedela, kde je vystavený certifikát o energetickej hospodárnosti budovy.
<P>
Navyše je úplne rozporuplné, že orgány povolili poslancom, aby sa podpísali na model býka v životnej veľkosti, ktorý je umiestnený na chodbe Parlamentu, a tým vyjadrili podporu písomnému vyhláseniu proti býčím zápasom, ale nedovolili im podpísať transparent podporujúci písomné vyhlásenie požadujúce len jedno sídlo Európskeho parlamentu. Jedno sídlo je najlepším spôsobom, ako znížiť našu spotrebu energie a ušetriť ročne 200 miliónov EUR.
<SPEAKER ID="034" NAME="Seán Ó Neachtain" AFFILIATION="UEN">
(GA) Vážený pán predseda, Európska komisia by teraz mala prehodnotiť uplatňovanie smernice o prirodzených biotopoch v Európskej únii. Podľa môjho názoru táto smernica sa uplatňuje príliš prísne, ale teraz sa vyžaduje väčšia pružnosť.
<P>
Uplatňovanie smernice sťažuje rozvoj veľkých infraštruktúrnych projektov na západe Írska a následky znáša vonkajší obchvat mesta Galway. Táto cesta je naliehavo potrebná a mesto Galway a jeho obyvatelia budú trpieť, ak tento projekt nebude môcť pokračovať.
<P>
Táto smernica nikdy nemala brzdiť veľké verejné práce. Komisár Dimas musí teraz konať a prehodnotiť túto smernicu s cieľom zabezpečiť, aby nenarušovala dôležité rozvojové projekty, ktoré môžu zlepšiť hospodárstvo regiónu.
<SPEAKER ID="035" NAME="Brigitte Fouré" AFFILIATION="PPE-DE">
(FR) Vážený pán predseda, už niekoľko týždňov svet prekonáva vážnu finančnú krízu. Veľakrát bolo povedané, že je výsledkom nekontrolovaného kapitalizmu, hľadania zisku, ktorý nie je založený na ničom konkrétnom, a neschopnosti riadiť náš finančný systém. A samozrejme, táto analýza je celkom pravdivá. Menší dôraz sa však kládol na to, v akom víre by sa ocitla naša mena bez hospodárskej a menovej politiky Európskej únie. Euro - ako bolo zdôraznené - odoláva kríze oveľa lepšie, ako by jej mohli odolať marka, frank alebo líra. Tiež je celkom jasné, že rozhodnutia, ktoré urobila pred ôsmimi dňami Euroskupina v súvislosti s iniciatívou úradujúceho predsedu Rady Európskej únie, mali okamžitý účinok na finančné trhy. Samozrejme, budeme musieť zaviesť opatrenia, aby sme v budúcnosti zabránili vypuknutiu ďalšej finančnej krízy. Ak však majú byť účinné, musia byť prijaté na európskej úrovni. Táto kríza nám ukazuje, že Európska únia je silná, keď hovorí jedným hlasom. Ukazuje nám, ak je to potrebné, že inštitucionálne vylepšenia zahrnuté v Lisabonskej zmluve sú potrebnejšie ako kedykoľvek predtým. Preto potrebujeme viac Európy a lepšiu Európu.
<SPEAKER ID="036" NAME="Antonio Masip Hidalgo" AFFILIATION="PSE">
(ES) Európska futbalová federácia (UEFA) zle zaobchádza s futbalovým družstvom Atlético Madrid, jeho fanúšikmi a ešte aj so španielskou políciou. Problém je však širší, keďže tieto federatívne orgány majú sklon zvyšovať sankcie, ak sa ľudia obrátia na bežné súdy.
<P>
Tento stredoveký koncept, že jeden zákon neplatí pre všetkých, je proti nášmu právu a proti európskym inštitúciám. Musíme preto reagovať. V skutočnosti budeme nakoniec musieť reagovať, keďže títo svojvoľní stredovekí tyrani musia rešpektovať zákon a bežné procesné záruky našej Európy.
<SPEAKER ID="037" NAME="Magor Imre Csibi" AFFILIATION="ALDE">
(RO) Legislatívny návrh týkajúci sa nelegálnej ťažby dreva, ktorý minulý týždeň predložila Európska komisia, by znamenal veľké víťazstvo pre všetkých tých, ktorí aktívne viedli kampaň v priebehu rokov boja proti nelegálnemu výrubu stromov. Komisia sa však rozhodla prijať minimalistické až idealistické riešenie na veľmi reálny problém.
<P>
Neexistuje žiadna norma, ktorá by certifikovala zákonnosť pôvodu dreva. Dodávatelia nemusia dokázať zákonnosť pôvodu svojich produktov. Dokonca ani vlastníctvo a predaj tohto dreva sa nepovažujú za trestný čin. Ak hocikto môže vytvoriť normy podľa vlastnej vôle a neexistuje žiadny nezávislý verejný mechanizmus na monitorovanie tejto činnosti, Európska únia len podporuje súčasnú nezákonnú prax. Hanbou je, že sa potľapkávame po chrbte a hovoríme, že sme odviedli dobrú prácu, keď v skutočnosti kontrola zákonnosti pôvodu dreva na trhu Európskej únie zostáva mimoriadne voľná.
<P>
Európsky parlament musí prijať rozhodnejší postoj vo svojom boji za zastavenie nekontrolovaného výrubu stromov. V tomto duchu vyzývam kolegov poslancov zo všetkých politických skupín, aby spolupracovali na výraznom zlepšení návrhu Komisie. Len prijatím jasného a účinného zákona budeme schopní vyslať silný odkaz dodávateľom, že nebudeme tolerovať nezákonné obchodovanie s drevom v EÚ.
<SPEAKER ID="038" NAME="Ioannis Varvitsiotis" AFFILIATION="PPE-DE">
(EL) Vážený pán predseda, premiér Bývalej juhoslovanskej republiky Macedónsko, pán Gruevski, sa minulý týždeň pokúsil vyvolať veľký rozruch, ktorý dokonca priniesol do Bruselu. Fakty sú jednoduché: štyroch novinárov z Bývalej juhoslovanskej republiky Macedónsko, ktorí sa snažili zaznamenať reakcie malej skupiny na vojenské cvičenia uskutočňované v oblasti, odviezli na policajnú stanicu, aby preverili ich totožnosť, pretože nemali so sebou doklady totožnosti. Na policajnej stanici ich zadržiavali len 20 minút. Konanie pána Gruevského považujem za úplne neprijateľné.
<P>
Chcel by som tiež odsúdiť konanie pána Gruevskeho, pretože pred niekoľkými dňami zabránil prejsť cez Skopje gréckym vojenským jednotkám, ktoré boli súčasťou ozbrojených síl NATO na ceste do Kosova. A pritom chce vstúpiť do NATO.
<SPEAKER ID="039" NAME="Evgeni Kirilov" AFFILIATION="PSE">
Vážený pán predseda, minulý týždeň som spolu s delegáciou Európskeho parlamentu navštívil Azerbajdžan, aby som pozoroval prezidentské voľby, ktoré prebehli väčšinou v súlade s demokratickými normami. Mali sme mnoho stretnutí s poslancami a vysokopostavenými úradníkmi vrátane ministra zahraničných vecí. Následne musím povedať, že moje počiatočné obavy, že sa prakticky neurobilo nič pre projekt Nabucco, sa prehĺbili. Azerbajdžan dokonca ani nevie o rámci tohto projektu.
<P>
Európska komisia neurobila zatiaľ nič okrem podpísania všeobecnej dohody o spolupráci v oblasti energetiky. Myslím, že je smiešne počuť komisárov stále hovoriť vznešenými slovami o dôležitosti tohto projektu pre celú Európu a zároveň ponechať dohodnutie podmienok na jednotlivé štáty EÚ. V mojej krajine, Bulharsku, často hovoríme, že niet dymu bez ohňa. V tomto konkrétnom prípade je príliš veľa dymu a žiadny oheň. Všetci pritom vieme, že čelíme veľmi silnej konkurencii. Ak Komisia nezačne dostatočne rýchlo konať, celý projekt sa rozplynie ako dym.
<SPEAKER ID="040" NAME="Eoin Ryan" AFFILIATION="UEN">
Vážený pán predseda, myslím si, že všetci uvítame skutočnosť, že na finančný trh sa začína vracať akýsi druh normalizácie. Žiaľ, nie je to len jednorazová kríza. Sú tu aj ďalšie oblasti, na ktoré sa treba zamerať. Jednou z nich je celá oblasť kreditných kariet.
<P>
Potvrdilo sa, že súčasný postoj k úverom je neudržateľný tak na individuálnej, ako aj na všeobecnej úrovni. Televízne programy, noviny a časopisy v posledných rokoch zdôrazňujú riziko vlastníctva viacerých kreditných kariet ľuďmi, ktorí majú problémy splácať čo i len jednu z nich. Samozrejme, je na každom jednotlivcovi, aby v tejto súvislosti konal zodpovedne, ale je tiež na finančných inštitúciách a čoraz viac na maloobchodníkoch, aby konali zodpovedne pri ponuke reklamy a udeľovaní týchto kariet.
<P>
Je na nás, verejných predstaviteľoch, aby sme zabezpečili primeranú informovanosť našich občanov. Môžeme stabilizovať naše trhy, pokúsiť sa dodať likviditu na trhy, ale ak budeme riešiť otázku zodpovednej úverovej činnosti len na národnej a medzinárodnej úrovni, a nie na všetkých úrovniach hospodárskeho systému, bude konečné oživenie pravdepodobne obmedzené a neudržateľné. Aby som to dal do súvislosti, trh s cennými papiermi naviazaný na kreditné karty je taký veľký ako trh s rizikovými hypotékami.
<SPEAKER ID="041" NAME="Lívia Járóka" AFFILIATION="PPE-DE">
Vážený pán predseda, každý rok sa tisíce starých mám, mám a dcér stanú obeťami rakoviny prsníka. Táto choroba postihuje najmä Európanky, keďže najbežnejšou rakovinou európskych žien je rakovina prsníka. Každý rok sa diagnostikuje približne 430 000 nových prípadov.
<P>
Prvým krokom v boji proti tejto hroznej chorobe je informovanosť. Európania sa tento mesiac musia zamerať na včasnú diagnostiku, ktorá je základným prostriedkom prevencie. Diagnostika je v tomto veľmi dôležitá a kľúčová, pretože napríklad v Spojených štátoch je 41 % prípadov diagnostikovaných vo veľmi včasnej fáze, kým v Európe je to len 29 - 30 %.
<P>
U jednej z desiatich žien v EÚ sa však vyskytne rakovina prsníka skôr, ako dosiahne 80 rokov a navyše každé dve a pol minúty ďalšej žene diagnostikujú rakovinu prsníka. Krutá skutočnosť rakoviny prsníka je, že každú sedem a pol minútu na túto chorobu umrie jedna žena. V roku 2006 zomrelo v Európe na rakovinu prsníka 132 000 žien. Opatrenia na zvýšenie informovanosti o rakovine prsníka, včasnej diagnostiky a prevencie musia tento október vzísť zo všetkých úrovní rozhodovania.
<SPEAKER ID="042" NAME="Richard Corbett" AFFILIATION="PSE">
Vážený pán predseda, zvlášť v čase hospodárskej krízy verejnosť v mnohých našich členských štátoch nevie pochopiť, ako môžeme minúť skoro 200 miliónov EUR ročne na to, aby sme chodili sem do Štrasburgu, hlavne po tom, ako sme štvrť roka tak nerobili a úspešne sme absolvovali naše zasadania v Bruseli.
<P>
Okrem toho je v tejto veci veľmi často obviňovaný práve Parlament, hoci sú to, samozrejme, členské štáty, ich vlády, ktoré majú právomoc napraviť túto situáciu.
<P>
Keďže je tu zástupca francúzskeho predsedníctva, smiem vyzvať zástupcov vlád, aby znovu prehodnotili túto záležitosť? Keďže všetci vieme, že budeme musieť nájsť prijateľné riešenie pre Francúzsko a Štrasburg, smiem navrhnúť, aby sa Európska rada stretávala v Štrasburgu a aby sa zasadania Parlamentu konali v Bruseli? Malo by to určitú inštitucionálnu logiku. Komisia, Parlament a pravidelná Rada ministrov, ktoré komunikujú denne, by mali byť v tom istom meste, Bruseli. Európska rada, ktorá je strategickým orgánom, by mala mať určitý odstup od každodenných aktivít. Mohla by zasadať v Štrasburgu, čo by dávalo Štrasburgu takú istú prestíž, akú by mu priniesli zasadania Európskeho parlamentu.
<SPEAKER ID="043" NAME="Philip Bradbourn" AFFILIATION="PPE-DE">
Vážený pán predseda, v posledných rokoch je čoraz zjavnejšie, že daňoví poplatníci EÚ sú znechutení a unavení z každoročného platenia 200 miliónov EUR, aby sme mohli štyri dni v mesiaci pracovať v Štrasburgu. Najmä vplyv týchto ciest na životné prostredie v priebehu roka je porovnateľný, ako mi bolo povedané, s 13 000 transatlantickými cestami veľkokapacitným prúdovým lietadlom, a to teraz, keď sa samotný Parlament snaží uvaliť na európske podniky prísne nariadenia v oblasti životného prostredia. Bezpochyby je to prípad správania typu "vodu káže, víno pije".
<P>
Udalosti z augusta a septembra dokázali, že nie je potrebné sem cestovať, že budova Parlamentu v Bruseli je viac ako dostatočná na naše oficiálne rokovania a že občania EÚ by boli oveľa šťastnejší, keby sme skončili toto pravidelné mesačné cestovanie. Považujem to za dosť nezmyselné, že Parlament je tak dlho neschopný riešiť tento problém a vyvinúť tlak na Radu, aby ukončila tento "lietajúci cirkus".
<SPEAKER ID="044" NAME="Predseda">
Ďakujem. Vždy sa nájdu nové argumenty.
<SPEAKER ID="045" NAME="Glyn Ford" AFFILIATION="PSE">
Vážený pán predseda, budete potešený, že nejdem hovoriť o Štrasburgu a dokonca ani o skutočnosti, že sa vám zhoršuje zrak, keďže sa zdá, že skoro polovica poslancov, ktorých ste oslovili, sa nenachádza v miestnosti.
<P>
Chcem hovoriť o požiari v hoteli Penhallow, ktorý som už spomenul v tomto Parlamente, o katastrofe, ktorá sa odohrala 17. a 18. augusta minulého roku v mojom volebnom obvode. Nedávno bol vydaný informačný bulletin, ktorý tvrdí, že protipožiarne dvere neboli postačujúce, že samočinné hasiace vodné sprchy by vlastne zabránili vyhoreniu hotela a že v skutočnosti bol tento požiar podpaľačstvom. Sú to špekulácie hasiča, pripúšťam, že neskúseného, ale problémom je, že ani hasičský zbor, ani polícia nevydali oficiálnu správu.
<P>
Keďže pani komisárka Kunevová sa teraz venuje návrhom na zlepšenie požiarnej bezpečnosti v európskych hoteloch, smiem ju požiadať, aby naliehala na orgány Spojeného kráľovstva, nech naozaj vydajú správu, aby sme sa mohli dostať k jadru tejto záležitosti?
<SPEAKER ID="046" NAME="Anna Záborská" AFFILIATION="PPE-DE">
. - (SK) V týchto dňoch sa často hovorí, že nikomu nerastú stromy až do neba. Slabých a chudobných banky presviedčali, že s kreditom 1 % dosiahnu blahobyt, ale nepovedali im, že to 1 % je len krátkodobé a bude neskoršie veľmi rýchlo stúpať. Tvorba zisku za každú cenu vyprovokovala zrútenie finančného systému. Hlbšiu analýzu ponechám na finančných odborníkov. Ja chcem vystríhať pred bezhraničnou slobodou v oblasti, ktorá sa ma dotýka a ktorá mi bola v tejto inštitúcii zverená.
<P>
Dnes v spoločenstvách, kde sa muži a ženy počítajú na miliardy, sa na milióny likvidujú dievčatá. Slobodná voľba ženy spolu s prenatálnou diagnostikou sa stali nástrojom na likvidáciu ženského rodu. Dnes už vieme, že ekonomické zisky nemôžu rásť donekonečna a to isté platí aj v morálnej oblasti. Bezhraničná sloboda sa vždy obráti proti nám. Treba dávať pozor, kedy stromy dosiahnu svoju prirodzenú výšku a rešpektovať ju.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Vážený pán predseda, v dvoch susedných krajinách Maďarska, Rakúsku a Slovinsku, sa konali voľby a v obidvoch vyhrali sociálni demokrati. Spomenuli ste, že Borut Pahor, náš kolega poslanec, sa vzdal svojho mandátu a bude pravdepodobne budúcim slovinským premiérom. Zároveň, a preto som požiadal o slovo, je veľmi znepokojujúce, čo sa stalo v Rakúsku, konkrétne, že extrémna pravica získala v týchto posledných voľbách skoro 30 % hlasov. Tento výsledok napĺňa obavami každého európskeho občana. Okrem prekonania finančnej krízy je najdôležitejšou úlohou čeliť prípadom extrémizmu v celej Európe. Vítam, že vedúci predstaviteľ sociálnych demokratov a budúci kancelár, pán Faymann, trval pevne na tom, že spolupráca s extrémnou pravicou v Rakúsku nie je možná. Tvárou v tvár hnedej hrozbe sa musia v Európe spojiť všetky demokratické sily sprava aj zľava. Ďakujem za vašu pozornosť.
<SPEAKER ID="048" NAME="Csaba Sógor" AFFILIATION="PPE-DE">
(HU) Viacjazyčnosť a medzikultúrny dialóg nevylučujú možnosť, aby sa tí, ktorí patria k rovnakej kultúre a hovoria rovnakým jazykom, stretávali a vytvárali medzinárodné organizácie a poradné orgány. Medzinárodná organizácia zastupujúca francúzsky hovoriacich ľudí v 55 členských štátoch na piatich svetadieloch podporuje politickú, kultúrnu a hospodársku spoluprácu približne 200 miliónov francúzsky hovoriacich ľudí. Svetový židovský kongres od roku 1936 koordinuje ochranu záujmov svojich členov v 100 krajinách. Existuje aj Medzinárodná rada židovských poslancov parlamentu. Rumunsko má v rámci svojho Ministerstva zahraničných vecí odbor, ktorý sa stará o záujmy Rumunov žijúcich v zahraničí. Z podobného dôvodu vzniklo Fórum maďarských poslancov Karpatskej kotliny. Politickí predstavitelia Maďarov roztrúsených po ôsmich krajinách sa raz do roka stretávajú, aby diskutovali o problémoch a budúcnosti ich spoločenstiev a krajín. S európskymi normam je nezlučiteľné, aby sa na akékoľvek spoločenstvo, či už francúzske, židovské, rumunské, alebo maďarské, útočilo pre jeho mierové úsilie chrániť svoje záujmy, ako sa to deje v týchto dňoch na Slovensku. Ďakujem.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) Transeurópska dopravná sieť (TEN-T) v súčasnosti čelí mnohým veľkým problémom. Na jednej strane sme zaznamenali oneskorenie realizácie niektorých z 30 prioritných projektov vzhľadom na nedostatok finančných prostriedkov od zúčastnených členských štátov, zatiaľ čo na druhej strane od roku 2005 je tu želanie rozšíriť transeurópsku dopravnú sieť s cieľom prepojiť európsky systém dopravy so systémami susedných štátov Únie.
<P>
Seminár, ktorý nedávno organizovala Komisia, naštartoval sériu praktických rozhovorov a konzultácií týkajúcich sa prehodnotenia zoznamu prioritných projektov transeurópskej dopravnej siete na rok 2010. Podľa mňa potrebujeme vysokorýchlostné vlaky, ktoré prepoja Bukurešť, Konstancu a Sofiu s inými európskymi hlavnými mestami. Navyše rozvoj prístavov a letísk v Rumunsku a realizácia cezhraničných dopravných projektov na hraniciach medzi Rumunskom, Moldavskom a Ukrajinou musia znovu figurovať medzi prioritnými projektmi transeurópskej dopravnej siete.
<P>
Okrem toho delegácia Výboru pre dopravu a cestovný ruch, ktorá začiatkom októbra navštívila Rumunsko, podporuje potrebu dať rieke Dunaj väčšiu prioritu v rozvoji európskej dopravnej politiky.
<SPEAKER ID="050" NAME="Kathy Sinnott" AFFILIATION="IND/DEM">
Vážený pán predseda, pred tromi týždňami si celosvetová finančná kríza, ktorá hrozila americkému bankovému systému rozpadom, začala vyberať svoju daň aj na tejto strane Atlantiku. Pre mnohých voličov z môjho volebného obvodu bola hospodárska katastrofa len teoretická, ale odvtedy sa stala skôr tvrdou realitou ako len vzdialenou hrozbou, pretože ľudia prichádzajú o prácu, ceny domov sa prepadávajú a sociálne služby sa obmedzujú.
<P>
Vítam rýchle opatrenia Komisie a členských štátov v súvislosti so zabezpečením vkladov a navýšením kapitálu bánk, pretože netrvá dlho, kým sa celosvetová kríza stane domácou.
<SPEAKER ID="051" NAME="Zita Pleštinská" AFFILIATION="PPE-DE">
(SK) Komunistické režimy v strednej Európe sa začali obávať cirkvi, ktorá bola považovaná za vnútorného nepriateľa, zvlášť v roku 1978, keď bol Poliak Karol Wojtyla 16. októbra zvolený za pápeža.
<P>
Využívam túto príležitosť, aby som sa poďakovala poľským kolegom za možnosť byť v kolektíve organizátorov podujatia, ktorým sme si pripomenuli v Európskom parlamente 30. výročie začiatku pontifikátu Jána Pavla II. a 20 rokov odvtedy, čo prehovoril na pôde Európskeho parlamentu v Štrasburgu. Jeho slová: "Nebojte sa!" boli kľúčom k odvahe predovšetkým kresťanov, ktorá v strednej Európe v revolúciách ducha priniesla pád totalitného komunizmu.
<P>
Ľudstvo sa dnes opäť nachádza na rázcestí. Buď zmení svet v kvitnúcu záhradu, alebo ho obráti v ruiny. Som presvedčená, že odkazu Jána Pavla II. musíme dať práve dnes oveľa väčšiu váhu ako kedykoľvek v minulosti.
<SPEAKER ID="052" NAME="Harlem Désir" AFFILIATION="PSE">
(FR) Vážený pán predseda, rád by som reagoval na prejavy pána Corbetta a ostatných týkajúce sa nášho návratu do Štrasburgu a prevádzkových nákladov s tým súvisiacich.
<P>
Pravdou je, že Európa nie je len o tom, čo je rozumné. Hoci sa snaží byť rozumná, funguje tiež na základe symbolov. Nie je to unitárny štát a nemáme len jedno hlavné mesto, v ktorom by sídlili všetky naše inštitúcie. Niektoré sú tu v Štrasburgu; Európska centrálna banka je vo Frankfurte a myslím, že Európska agentúra pre lieky je v Spojenom kráľovstve.
<P>
Všetko to niečo stojí. Vieme však aj koľko stojí nemať Európu. V našej histórii sme už za to dosť zaplatili. A preto, ak je 200 miliónov EUR jedným z prvkov, ktoré umožňujú inštitúciám riadne fungovať, a napríklad umožňujú Európe lepšie pochopiť problémy finančných trhov a možno v budúcnosti ušetriť vyše 1 000 miliárd EUR na plány záchrany finančných inštitúcií, potom verím, že je to cena, ktorú sa oplatí zaplatiť za riadne fungujúcu demokraciu.
<SPEAKER ID="053" NAME="Rareş-Lucian Niculescu" AFFILIATION="PPE-DE">
(RO) Žiadal som o slovo, aby som mohol upriamiť pozornosť Parlamentu na vážny problém s procesom využívania európskych fondov na rozvoj vidieka v Rumunsku. S ľútosťou musím povedať, že rumunské úrady systematicky porušujú zásady poskytovania správnych a transparentných informácií možným príjemcom týchto finančných prostriedkov.
<P>
Nedávno bola zverejnená príručka pre žiadateľov o finančné prostriedky z dvoch dôležitých úrovní rumunského národného programu rozvoja vidieka bez čo i len minimálnej propagačnej a informačnej kampane, a to len jeden deň pred termínom na podanie žiadostí o finančné prostriedky. Byrokracia spojená s prideľovaním finančných prostriedkov na rozvoj vidieka je absolútne hrozná pre ktoréhokoľvek občana. Najmenej jeden mesiac je potrebný na prípravu niektorých požadovaných dokumentov, zatiaľ čo príslušné obdobie na predloženie projektov sa má skončiť koncom toho mesiaca.
<P>
Myslím si, že právne predpisy Spoločenstva by mali stanoviť jasnejšie a prísnejšie nariadenia, aby sme sa vyhli takýmto situáciám. V opačnom prípade európske fondy nebudú schopné dosiahnuť príslušné ciele.
<SPEAKER ID="054" NAME="Britta Thomsen" AFFILIATION="PSE">
(DA) Vážený pán predseda, pán komisár, dámy a páni, chcela by som upriamiť pozornosť Parlamentu na skutočnosť, že dánska vláda neprijala smernicu 2002/73/ES o rovnakom zaobchádzaní. 21. marca 2007 poslala Komisia písomné upozornenie dánskej vláde, v ktorom upozorňuje okrem iného na to, že Dánsko nedodržiava ustanovenia smernice týkajúce sa menovania orgánu na propagáciu, analýzu, monitorovanie a podporu rovnakého zaobchádzania so ženami a s mužmi. Dánsko malo takýto orgán za minulej vlády, ale súčasná vláda ho zrušila v tom istom roku, ako bola prijatá smernica. Komisia musí teraz konať a nariadiť dánskej vláde zriadiť orgán, ktorý zabezpečí, aby dánske ženy neboli ešte viac znevýhodňované v oblasti rovnakého zaobchádzania a rovnakého odmeňovania.
<SPEAKER ID="055" NAME="Colm Burke" AFFILIATION="PPE-DE">
Vážený pán predseda, návrh Komisie o právach pacientov pri cezhraničnej zdravotnej starostlivosti sa snaží rozšíriť práva pacientov na ošetrenie v zahraničí v prípade, že sa ich ošetrenie v domovskej krajine zbytočne odkladá.
<P>
Na opakované príklady zbytočných odkladov ma upozornili v mojom vlastnom volebnom obvode. Deti, ktoré spadajú pod južný región vládnej organizácie bezpečnosti a ochrany zdravia pri práci, musia čakať až 48 mesiacov na ortodontické ošetrenie. Čakacia doba je okrem toho v posledných troch rokoch oveľa dlhšia. Úprimne dúfam, že schválením návrhu cezhraničnej zdravotnej starostlivosti môžeme skrátiť takéto zbytočné odklady, a to tak, že umožníme pacientom cestovať za kvalitnejším a včasným ošetrením. Napokon všetci pacienti by mali mať právo byť veľmi kvalitne ošetrení blízko miesta bydliska, ale v prípade zjavnej medzery v poskytovaní zdravotnej starostlivosti by sme mali mať právo slobodne cestovať za potrebným ošetrením do zahraničia.
<SPEAKER ID="056" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predseda, nedávna kríza nás naučila, že sa musíme spoliehať na solidaritu, nie na individualizmus, a že musíme zmeniť náš spôsob života. Európska únia musí klásť mimoriadny dôraz na to, ako môže každý jeden členský štát účinne riešiť svoje vlastné problémy.
<P>
Malo by sa to však vzťahovať na všetky problémy života, nielen na hospodárske. Malo by sa to tiež týkať rešpektovania spôsobov života jednotlivých národov a tu mám na mysli nedeľu ako deň odpočinku. Nedeľa bola schválená ako deň odpočinku v štvrtom storočí nášho letopočtu a nemali by sme prijať európsky model, ktorý to ruší.
<P>
Verím, že niečo také sa v Európe nikdy nestane.
<SPEAKER ID="057" NAME="Pál Schmitt" AFFILIATION="PPE-DE">
(HU) Ďakujem, pán predseda. Presne pred troma rokmi Chorvátsko začalo prístupové rokovania s Európskou úniou. Na ôsmej schôdzi spoločného parlamentného výboru, ktorá sa konala pred niekoľkými dňami, sme skonštatovali, že odvtedy Chorvátsko dosiahlo vo všetkých oblastiach značný pokrok. Rokovania sú teraz otvorené v 21 z 35 kapitol. Krajina okrem toho vynakladá obrovské úsilie na vykonanie potrebných reforiem a splnenie kritérií vstupu. Som presvedčený, že Európska komisia predstaví spolu so správou o pokroku v Chorvátsku, ktorá sa očakáva 5. novembra, časový harmonogram s jasným strategickým plánom, ktorý ukáže, ako môžu byť ukončené prístupové rozhovory do konca roku 2009, čiže do konca funkčného obdobia komisára Barrosa. Tento časový harmonogram bude však realizovateľný, len ak sa nám podarí urýchliť rokovania a ak bude Rada ochotná do konca roku otvoriť ďalšie kapitoly. Som presvedčený, že vstup Chorvátska bude príkladom pre jeho susedné štáty a zároveň bude dôležitým stabilizačným faktorom v regióne. Ďakujem.
<SPEAKER ID="058" NAME="James Nicholson" AFFILIATION="PPE-DE">
Vážený pán predseda, ako jeden z troch poslancov zo Severného Írska zapojených do zabezpečenia pôvodného financovania programu PEACE z roku 1994, o ktorom som presvedčený, že v obrovskej miere prispel k sociálnemu a hospodárskemu blahobytu Severného Írska, by som osobne rád poďakoval a vzdal hold všetkým tým, ktorí odvtedy celé roky usilovne pracovali, venovali svoj čas zadarmo a vložili značné úsilie do práce partnerstiev pre miestnu stratégiu. Vzali na seba bremeno realizácie, čo viem, že bola veľmi náročná úloha.
<P>
Tento rok v decembri budú odvolaní, pričom sa nedočkali dostatočnej vďaky za to, čo dosiahli. Mnohí kritizovali program PEACE, pričom mu vyčítali, že má nemerateľné ciele. Kritikom však hovorím, že sa mýlia: Program umožňoval spoluprácu a partnerstvá na miestnej úrovni, a to by sa nebolo stalo bez financovania z programu PEACE. V partnerstvách sa dali dokopy ľudia, ktorí by neboli mali túto príležitosť, keby neexistoval program PEACE.
<P>
Pán predseda, môžem vás požiadať, aby ste napísali rade pre celkovú stratégiu partnerstiev a vyjadrili poďakovanie tohto Parlamentu - pretože sme zohrali dôležitú úlohu v tom, čo sa dosiahlo - tým ľuďom, ktorí boli drsne odvolaní po všetkých tých rokoch práce a prispievania zadarmo ľuďom, ktorým dúfali, že pomôžu?
<SPEAKER ID="059" NAME="Ioannis Gklavakis" AFFILIATION="PPE-DE">
(EL) Vážený pán predseda, 16. októbra sme oslavovali Svetový deň potravín. Keď sa v roku 1980 stanovil tento deň, cieľom bolo znížiť hlad. Dnes sme však v paradoxnej situácii, keď musíme riešiť dve pohromy: hlad a obezitu. Hlad postihuje rozvojový svet a obezita vyspelé krajiny.
<P>
Hlad ohrozuje v súčasnosti približne 850 miliónov ľudí tejto planéty a ročne umrie od hladu približne 40 miliónov ľudí. Odhaduje sa, že 2 miliardy ľudí trpí hladom a že 55 % úmrtí detí v rozvojových krajinách je spôsobených nedostatočným stravovaním.
<P>
Na druhej strane, západný model spôsobil choroby, ako sú obezita, rôzne druhy rakoviny a cukrovka - choroby, ktoré budú podľa odhadov príčinou 72 % úmrtí do roku 2020. Navrhujem, aby Európsky parlament začal kampaň za osvojenie si stredomorskej stravy.
<SPEAKER ID="060" NAME="Avril Doyle" AFFILIATION="PPE-DE">
Vážený pán predseda, je úplne nevyhnutné, aby nastávajúca komisárka, pani barónka Ashtonová, ak bude schválené jej vymenovanie tento týždeň, bez ohľadu na náš existujúci vzťah so štátmi AKT, ktorý je veľmi dôležitý pre nich aj pre nás, dosiahla správnu rovnováhu medzi potravinovou bezpečnosťou EÚ a potravinovou nezávislosťou na jednej strane a napomáhaním rozvíjajúcim sa trhom pri podpore voľného obchodu na strane druhej.
<P>
Multilaterálny obchodný systém najvýraznejšie prispel k celosvetovej prosperite otvorením takýchto trhov a Svetová obchodná organizácia (WTO) dosiahla naväčší účinok v poskytovaní rovnakých podmienok pre chudobnejšie národy.
<P>
Žiadna budúca dohoda Svetovej obchodnej organizácie však nesmie zbytočne ohroziť dôležité odvetvia hospodárstva EÚ. Čo sa týka súčasných existujúcich návrhov, budúca poľnohospodárska výroba v EÚ by bola ohrozená. Predpokladá sa, že len v Írsku by sa mohla hodnota výnosov z chovu hovädzieho dobytka znížiť o 120 miliónov EUR ročne a celkový pokles hodnoty poľnohospodárskych výnosov v celom Írsku by mohol dosiahnuť až 450 miliónov EUR ročne.
<P>
Nikdy nemôžeme súhlasiť s ohrozením strategickej potravinovej bezpečnosti v EÚ a bolo by rozumné, keby komisárka vo svojej náročnej novej pozícii pozorne načúvala obavám tohto Parlamentu a dodržiavala mandát, ktorý dostala od vlád členských štátov EÚ.
<SPEAKER ID="061" NAME="Predseda">
Týmto uzatváram tento bod rokovania. Navrhoval by som, aby poslanci žiadali o slovo, len ak sa plánujú zúčastniť.
