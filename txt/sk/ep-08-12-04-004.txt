<CHAPTER ID="004">
Slávnostná schôdza - Dalajláma
<SPEAKER ID="085" NAME="Predseda">
Dámy a páni, je mi veľkou cťou a potešením privítať dnes na plenárnom zasadnutí Európskeho parlamentu Jeho Svätosť 14. dalajlámu. Netrpezlivo očakávame vaše slová o Európskom roku medzikultúrneho dialógu a o dôležitosti tohto dialógu pre mier a medzinárodné porozumenie, s ktorými sa dnes s nami podelíte na plenárnom zasadnutí Európskeho parlamentu.
<P>
V roku 2008 sme mali tú česť privítať zástupcov kresťanov, židov a moslimov a dnes máme príležitosť vypočuť si vedúceho predstaviteľa budhistov. Vaša Svätosť, v súčasnosti sa naše mysle obracajú k všetkým obetiam krvavých útokov v Bombaji a k obyvateľom Indie, krajiny, v ktorej žijete v exile. Práve v čase takýchto ťažkých skúšok môžu náboženskí vodcovia ako vy, ktorí presadzujú dialóg, mier a zmierenie, výrazne prispieť k skvalitneniu nášho spoločenského života.
<P>
Európsky parlament sa vždy snažil obhajovať práva a dôstojnosť človeka. Kultúra a sloboda náboženského vyznania sa priamo dotýkajú ľudskej identity, a preto sú neodmysliteľne spojené s ľudskou dôstojnosťou. V tejto spojitosti sa Európsky parlament neustále snaží upriamovať pozornosť na práva Tibeťanov.
<P>
Keď ste, Vaša Svätosť, hovorili k Európskemu parlamentu v Štrasburgu v roku 1988, spomenuli ste mierový plán pre Tibet pozostávajúci z piatich bodov. Navštívili ste nás aj v rokoch 2001 a 2006. V tomto období prijal Európsky parlament niekoľko uznesení, v ktorých žiadal čínsku vládu, aby okamžite začala zmysluplný dialóg a rešpektovala kultúrnu a náboženskú identitu a ľudské práva tibetského ľudu. V mene Európskeho parlamentu by som znova rád zdôraznil, že Európsky parlament uznáva územnú celistvosť Číny, ku ktorej Tibet patrí. Vždy však bude brániť práva Tibeťanov, aby žili podľa svojej kultúrnej a náboženskej identity. Toto právo budeme brániť vždy.
<P>
(potlesk)
<P>
To, čo sa od 10. marca deje v Lhase a iných mestách, je dôkazom nutnosti náležitého dialógu, výsledkom ktorého by bolo trvalo udržateľné riešenie prijateľné pre všetky strany s ohľadom na kultúru, náboženstvo a identitu Tibetu.
<P>
Sme preto veľmi znepokojení, že rokovania, ktoré začali v roku 2002 medzi vašimi osobitnými vyslancami a čínskymi štátnymi orgánmi, ešte nepriniesli žiadne ovocie. Intenzívne očakávame, že budúce rokovania prinesú požadované výsledky.
<P>
Čína je významná krajina a je dôležitým partnerom Európskej únie. V rámci nášho dialógu s Čínou sa riadime povinnosťou otvorene a úprimne hájiť spoločné hodnoty demokracie, práva, ľudských práv a slobody názoru založené na základných princípoch ľudskej dôstojnosti.
<P>
Dámy a páni, keby sme prestali hájiť tieto princípy, vzdali by sme sa samých seba. O týchto princípoch som hovoril aj pri včerajšom stretnutí s čínskymi predstaviteľmi počas ich návštevy Európskej únie.
<P>
Ako ste už, Vaša Svätosť, povedali pred niekoľkými rokmi, každý z nás sa musí naučiť pracovať nielen pre seba, pre svoju rodinu alebo svoj národ, ale pre blaho celého ľudstva.
<P>
Vaša Svätosť, ste významným zástancom dialógu. Váš postoj odmietajúci násilie je výborným príkladom angažovaného mierového záväzku na dosiahnutie hodnotného cieľa a my sme poctení, že dnes hovoríte k Európskemu parlamentu.
<P>
S nesmiernou radosťou vás teraz pozývam, aby ste predniesli svoj prejav.
<P>
(potlesk)
<SPEAKER ID="086" NAME="Jeho Svätosť 14. dalajláma">
Vaša Excelencia pán predseda Pöttering, vážení poslanci Parlamentu, dámy a páni.
<P>
Je pre mňa veľkou cťou prehovoriť dnes na tejto pôde a ďakujem vám za pozvanie.
<P>
Pri svojej poslednej návšteve som hovoril v tibetčine a potom som prečítal anglický preklad. Stratili sme tým priveľa času, a preto som dnes poskytol svoje písomné vyhlásenie vopred. Nebudem opakovať to, čo je v ňom uvedené. V skutočnosti sú tam slová, ktoré nedokážem ani poriadne vysloviť, a preto vyhlásenie radšej nebudem čítať. Hlavné body som uviedol vo svojom písomnom vyhlásení a nechcem ich viac opakovať.
<P>
Som len jedným človekom spomedzi šiestich miliárd ľudí. Z tohto pohľadu verím, že každý človek chce prežiť šťastný a úspešný život. Každý z nás bez ohľadu na farbu pleti, národnosť, vierovyznanie alebo spoločenské postavenie chce a má právo prežiť šťastný a úspešný život.
<P>
Ako ľudská bytosť verím - a v priebehu rokov mnohí moji priatelia súhlasili s mojimi názormi a pocitmi - že moderný vek kladie príliš veľký dôraz na dôležitosť materiálnych hodnôt. Akosi sme zanedbali svoje vnútorné hodnoty. Preto aj napriek veľkému materiálnemu rozvoju pozorujem, že stále existuje veľa ľudí - dokonca aj miliardárov -, ktorí sú síce veľmi bohatí, ale v súkromnom živote sú nešťastní.
<P>
Teda je zrejmé, že jedným z najdôležitejších faktorov ľudského šťastia a radosti je mier v duši, pokoj v duši. Priveľa stresu, priveľa podozrievania, priveľa ambícií a chamtivosti - to sú podľa mňa faktory, ktoré nivočia náš vnútorný pokoj. Ak chceme teda prežiť šťastný život, nemôžeme zanedbávať svoje vnútorné hodnoty.
<P>
Tieto vnútorné hodnoty nemusia nutne vychádzať z náboženského učenia, ale som presvedčený, že sú obsiahnuté v biologickom kóde, ktorý máme hlboko v sebe: láskavosť alebo pocit zodpovednosti, zmysel pre spoločenstvo. Tento biologický kód je v nás, pretože sme spoločenské tvory.
<P>
Zvyčajne to nazývam "sekulárna etika", ktorá predstavuje základ šťastného života, nášho vnútorného pokoja. Spôsoby, ktorých propagáciu všeobecne zdôrazňujem, sú sekulárne spôsoby: sekulárny spôsob znamená riadenie sa zdravým rozumom, spoločnými skúsenosťami a najnovšími vedeckými objavmi.
<P>
Pokoj v duši je nesmierne dôležitý aj pre naše fyzické zdravie. Rád by som to podložil svojou malou skúsenosťou. Nedávno som podstúpil chirurgický zákrok, pri ktorom mi odstránili žlčník. Takže na rozdiel od mojej poslednej návštevy vidíte síce tú istú tvár, ale o jeden orgán menej. Odvtedy sa však cítim dobre, som úplne fit.
<P>
(smiech)
<P>
Počas operácie a aj po nej som mal naozaj vážne komplikácie. Odstránenie žlčníka zvyčajne trvá 15 až 20 minút, ale v mojom prípade to práve pre komplikácie trvalo tri hodiny. Stačil mi však jeden týždeň a bol som úplne vyliečený. Lekári z toho boli trochu prekvapení. Povedal som im, že nemám žiadny špeciálny dar. Nemám žiadnu čarovnú moc. Žiadnu liečivú silu. Keby som mal zázračnú moc alebo liečivú silu, predovšetkým by som nepotreboval operáciu. Samotný fakt, že som podstúpil operáciu, znamená, že čarovnú moc nemám, nemám pravdu? Naozaj však verím, že pokoj v duši je jedným z dôležitých faktorov pri rýchlom uzdravovaní.
<P>
To je teda môj záväzok číslo jeden - propagácia ľudských hodnôt.
<P>
Číslo dva je propagácia náboženskej harmónie. V tejto súvislosti - teda v súvislosti s pokojom v duši - ponúkajú všetky hlavné náboženstvá posolstvo, ako dosiahnuť vnútorný pokoj. Viera je zdrojom vnútornej sily a nádeje najmä vtedy, keď prežívame ťažké situácie alebo pociťujeme beznádej.
<P>
Preto možno všetky hlavné náboženské tradície v zásade rozdeliť do dvoch kategórií: teistické a neteistické. Budhizmus patrí k neteistickým náboženstvám. Budhizmus a džinizmus sú súčasťou indickej tradície. Tieto rozdielne filozofie, rozdielne prístupy majú v podstate rovnaké posolstvo, rovnaké naplnenie, hlásajú lásku, súcit, odpustenie, radosť a sebadisciplínu.
<P>
Práve preto majú všetky hlavné náboženské tradície rovnaký potenciál, avšak každá pochádza z inej krajiny a od iných ľudí s rôznymi psychickými dispozíciami. Potrebujeme rôzne prístupy. Teistická a neteistická filozofia sa postupne rozvíjali: to však nie je podstatné. Filozofie sú síce podstatné, ale dôležitý je skutočný zámer, skutočné posolstvo. V tomto smere teda všetky náboženské tradície hlásajú rovnaké posolstvo, rovnaké naplnenie a rovnaký zámer.
<P>
Preto je harmónia medzi rôznymi náboženskými tradíciami celkom možná. A predsa sme v súčasnosti - nielen v histórii, ale aj dnes - svedkami konfliktov v mene náboženstva. Preto potrebujeme vynaložiť osobitné úsilie na propagáciu náboženskej harmónie.
<P>
Možno to nie je až také podstatné, ale vidím, že medzi poslancami v tomto Parlamente je veľa žien. Okrem iného verím (a nehovorím to len preto, aby som ulahodil prítomným ženám), že v najdávnejšej histórii ľudstva neexistoval princíp vodcov. Všetci členovia rodiny pracovali spoločne, všetci členovia spoločenstva pracovali spoločne, lovili, zbierali ovocie a podobne a o všetko sa delili rovným dielom. Časom populácia rástla. Objavili sa krádeže, šikanovanie a podobné neprávosti. Následne zosilnel princíp vodcovstva.
<P>
V starých časoch nebol rozum veľmi dôležitý. Dôležitá bola fyzická sila ako u ostatných zvierat. Preto podľa mňa získali dominantné postavenie muži.
<P>
Neskôr sa prostredníctvom vzdelávania rozvinula inteligencia a rozum sa stal dôležitejší ako fyzická sila. Odvtedy sú na tom muži a ženy viac-menej rovnako. A preto teraz vidím v tomto Parlamente aj ženy. A niektoré dokonca veľmi pekné.
<P>
(smiech a potlesk)
<P>
Ako som už spomenul, v našom storočí, v našich časoch musíme propagovať ľudský súcit, lásku, láskavosť. V tomto smere si myslím, že vďaka biologickým faktorom sú ženy citlivejšie na bolesť iných. Súhlasíte so mnou?
<P>
(výkriky "áno")
<P>
Tuším by som sa mal spýtať mužov a nie žien.
<P>
Nemám síce veľa času, ale napriek tomu vám poviem jeden krátky príbeh. Pri jednom dlhom, osem- alebo deväťhodinovom nočnom lete z Indie do inej krajiny som si všimol párik s dvoma malými deťmi. Jedno malo asi šesť alebo sedem rokov a druhé bolo ešte maličké. Bábätko celú noc trápilo svojich rodičov. Na začiatku sa tomu malému chlapčekovi alebo dievčatku venoval otec. Po dvoch alebo troch hodinách zaspal. Matka však celú noc dávala pozor na nezbedné deti. Celý čas sa im naplno venovala a ráno som si všimol, že mala červené oči. To je jeden príklad za všetky. Ženy sú citlivejšie na bolesť iných ľudí.
<P>
Preto tentoraz potrebujeme nielen bystré hlavy a múdre myšlienky, ale aj láskavosť. Veľmi silno vnímam, že práve v takýchto časoch majú ženy osobitnú úlohu. Som preto nesmierne rád, že tu vidím veľa žien. Hovoril som o tom už pri mnohých príležitostiach a chcel som sa o to s vami podeliť aj dnes.
<P>
A teraz k tibetskému problému.
<P>
(potlesk)
<P>
V podstate ide o to, že niektorí čínski vládni predstavitelia vnímajú náš prístup ako separatistické hnutie, hoci nie je. To je absolútne nesprávny pohľad. Každý vie, že vo svojom vlastnom záujme sa v Čínskej ľudovej republike snažíme dosiahnuť skutočnú autonómiu. Tibet je materiálne zaostalý - hoci duchovne je, samozrejme, vyspelý -, a preto ho chcú všetci Tibeťania modernizovať. Z tohto dôvodu je v oblasti materiálneho rozvoja v našom záujme, aby sme zostali súčasťou veľkého národa - Čínskej ľudovej republiky.
<P>
V prvom rade by som rád ujasnil, že náš prístup nie je separatistickým hnutím. Konkrétne práva, ktoré sme žiadali od čínskych vládnych predstaviteľov, ako aj konkrétne práva menšín, sú už v podstate zaručené alebo spomenuté v čínskej ústave.
<P>
Ďalšia vec, ktorú chcem ujasniť našim zástancom, sa týka toho, že keď nám prejavujete podporu a zaujímate sa o tibetskú otázku, niektorí Číňania to považujú za negatívny postoj voči Číne. To je absolútne nesprávny pohľad. V skutočnosti sa snažíme prispieť k propagácii harmonickej spoločnosti, stability a jednoty. Zjavne ide o záležitosť zdravého rozumu, spoločných skúseností. Ako možno budovať jednotu a harmóniu v atmosfére strachu a pod hlavňami zbraní? To je nelogické. Skutočná harmónia a jednota sa budujú len v atmosfére dôvery a vzájomnej úcty.
<P>
Dovoľte mi uviesť príklad. Keďže nevoláme po nezávislosti a dôsledne dodržiavame princípy odmietajúce násilie, niektorí naši priatelia z oblasti Xinjiang, ktorí tiež bojujú za svoje práva, teraz považujú náš prístup za účinnejší.
<P>
Pred mnohými rokmi som sa stretol s niekoľkými ľuďmi z Xinjiangu, ale nepamätám si už konkrétne mená. Vtedy naozaj bojovali za nezávislosť a v prípade potreby používali dokonca aj násilie. To bol ich pohľad na vec. Povedal som im, že čo sa týka nás Tibeťanov, netúžime po oddelení a využívame výlučne nenásilné prostriedky.
<P>
Časom sa k nášmu názoru priklonilo viac ľudí z oblasti Xinjiang a súhlasia s tým, že náš prístup je realistický a najvhodnejší. Dokonca ešte viac povzbudil tých, ktorí sa pôvodne vybrali cestou násilia, a preto s nami vtedy nesúhlasili.
<P>
Pomáhame vytvárať zdravú a harmonickú spoločnosť.
<P>
Preto nie sme ani my, ani naši zástancovia proti Číňanom, Číne ani čínskej vláde. V skutočnosti im pomáhame. Totalitné režimy majú zjavne množstvo tienistých stránok: ich spoločnosť je uzavretá, neexistuje v nich žiadna sloboda prejavu, žiadna sloboda tlače. A s tým sa často spájajú ťažkosti.
<P>
Jedno tibetské príslovie hovorí: "Ak si naozaj blízkym priateľom, potom ukáž svojmu priateľovi jeho chyby." Pre Európsku úniu je, prirodzene, veľmi dôležité zachovať si dobré vzťahy s Čínskou ľudovou republikou. Zároveň by ste však mali poukazovať na jej tienisté stránky, na jej chyby.
<P>
Už mi zostáva naozaj len pár minút. Včera som sa stretol s niekoľkými skupinami, ktoré podporujú Tibeťanov a ku ktorým patria aj poslanci tohto Parlamentu. Oznámili mi, že budú 24 hodín držať hladovku. Ak sa niektorí z týchto ľudí naozaj chystajú postiť, je to veľmi dobré. Veľmi si to cením. Hneď som na to zareagoval, že aj my budeme držať hladovku. Ja ako budhistický mních už po obede viac nejem. Preto som si pomyslel, že praktickejšie bude, keď začnem hladovku po raňajkách. Dnes ráno po raňajkách som sa teda začal postiť. Pre mňa ako budhistického mnícha sú raňajky veľmi posvätné, pretože jem vždy, keď vstanem, keďže som vtedy vždy hladný. Teraz som sa teda naraňajkoval a až do zajtrajších raňajok sa budem postiť a podporovať vás vo vašom odhodlaní.
<P>
Ďakujem vám za pozornosť.
<P>
(Parlament tlieskal rečníkovi postojačky)
<SPEAKER ID="087" NAME="Predseda">
Vaša Svätosť, ste veľvyslancom dialógu. Za svoje 29-ročné pôsobenie v Európskom parlamente som ešte nikdy nezažil situáciu, aby rečník viedol dialóg s Parlamentom. Ak má ktokoľvek vo svete - vrátane čínskej vlády - pochybnosti, či ste veľvyslancom dialógu, váš dnešný prejav bol dôkazom, že ním naozaj ste.
<P>
(hlasný a súvislý potlesk)
<P>
V mene Európskeho parlamentu mám tú česť poďakovať sa vám za vašu dnešnú návštevu a som nesmierne rád, že ste opäť zdravý. Dokázali ste, že ste po operácii naozaj zdravý, ale nikdy by sme si neboli pomysleli, že sa s nami podelíte o všetky svoje zážitky. Tým ste členom Európskeho parlamentu prejavili dôveru. Odovzdali ste nám jasné politické a tiež jasné humánne posolstvo. Chcel by som sa vám zaň v mene Európskeho parlamentu poďakovať a tiež ďakujeme za váš vynikajúci zmysel pre humor.
<P>
Myslím, že teraz je našou povinnosťou, vážení kolegovia, pomôcť Jeho Svätosti 14. dalajlámovi zaručiť jeho ľudu, Tibeťanom, lepšiu budúcnosť, aby mohli žiť vo svojej kultúre a vyznávať svoje náboženstvo. Vaša Svätosť, Európsky parlament je na vašej strane. Ďakujeme za vašu návštevu a prejav.
<P>
(hlasný a súvislý potlesk)
