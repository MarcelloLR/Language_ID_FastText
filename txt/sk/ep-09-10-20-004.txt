<CHAPTER ID="004">
Rozhodnutie o naliehavom postupe
<SPEAKER ID="009" NAME="Paolo De Castro" LANGUAGE="IT">
Vážený pán predseda, pani komisárka, dámy a páni, znovu diskutujeme o kríze v sektore mlieka.
<P>
Naďalej nás znepokojuje dramatický charakter tejto krízy a európski poľnohospodári neustále poukazujú na svoje problémy a obavy z budúcnosti. Parlament už vyjadril svoje stanovisko v tejto veci, a to prijatím uznesenia na základe našich návrhov a prijatím návrhu Komisie na rozšírenie intervenčného obdobia na sušené mlieko a maslo, ku ktorým sme pridali žiadosť o prijatie opatrenia na súkromné skladovanie syra. V tom čase sme poukázali na to, že opatrenia, ktoré navrhla Komisia, nešli dostatočne do hĺbky.
<P>
Teraz musíme rozhodnúť, či umožníme, resp. neumožníme naliehavý postup na rozšírenie článku 186 nariadenia o jednotnej spoločnej organizácii trhov pre sektor mlieka, konkrétne či Komisii v prípade trhovej krízy umožníme rozhodnúť o uskutočnení núdzových opatrení bez toho, aby museli prejsť bežným postupom v Parlamente. Včera večer sa konalo mimoriadne zasadnutie Výboru pre poľnohospodárstvo a rozvoj vidieka v súvislosti s prerokovaním tejto problematiky, na ktorom sa zúčastnila aj pani Fischerová Boelová.
<P>
V prvom rade by som chcel vo svojom mene, ako aj v mene výboru, ktorého mám česť byť predsedom, poďakovať pani komisárke za to, že prišla do Parlamentu práve na konci zasadnutia Rady pre poľnohospodárstvo, ktoré sa konalo v Luxemburgu. Ide o veľmi zdvorilé gesto, ktoré si veľmi ceníme.
<P>
Pán predseda, diskusia, ktorá prebehla včera večer, bola veľmi energická a naši kolegovia sa vyjadrili veľmi kriticky. V prvom rade poukázali na to, že Komisia konala veľmi pomaly a dostatočne nepochopila vážnosť tejto krízy.
<P>
Ďalej bola vznesená námietka, že článok 186 zbavuje Parlament rozhodovacej právomoci, čím Komisii poskytuje neobmedzenú moc. Takisto bolo povedané, že Komisia mala poskytnúť viac finančných prostriedkov na riešenie tejto krízy. Ide o oprávnené obavy, s ktorými sčasti súhlasíme.
<P>
Napriek tomu, pán predseda, musím uznať, že Komisia vyvinula značné úsilie a urobila pokrok, čo poukazuje na to, že názory a želania Parlamentu berie vážne. Vysvetlila, ako plánuje použiť 280 miliónov EUR - o čom, a na to by som vás rád upozornil, budeme hlasovať tento štvrtok v súvislosti so schvaľovaním rozpočtu na rok 2010 - a presadiť niektoré opatrenia, ktoré bude realizovať, ako je súkromné skladovanie syra a zvýšenie stropu pomoci de minimis zo 7 500 EUR na 15 000 EUR, ako sme požadovali v uznesení, ktoré bolo prijaté v septembri.
<P>
Hoci som si vedomý skutočnosti, že všetky tieto opatrenia ešte stále nie sú postačujúce, napriek tomu sa domnievam, pán predseda, že dnes by sme mali hlasovať v prospech naliehavého postupu. Európski poľnohospodári očakávajú okamžité odpovede, pričom sa už premárnilo priveľa času.
<P>
Dnes musíme prevziať zodpovednosť za urýchlenie vecí, aby sme mohli priamo čeliť kríze. Dámy a páni, preukážme rovnakú zodpovednosť, akú sme ukázali pri príprave vstupu Lisabonskej zmluvy do platnosti, aj v spolurozhodovaní vo veciach poľnohospodárstva.
<SPEAKER ID="010" NAME="Martin Häusling" AFFILIATION="Verts/ALE">
(DE) Vážený pán predseda, dámy a páni, namietame proti naliehavému postupu, nie však preto, lebo neveríme, že naliehavo potrebujeme opatrenia, ale preto, lebo sa domnievame, že Komisia nerealizuje správne opatrenia a nie je ochotná ani schopná vyriešiť súčasnú krízu v sektore mlieka.
<P>
Komisia nie je súčasťou riešenia tohto problému, ale v skutočnosti je sama problémom. Z tohto dôvodu musíme poukázať na to, že samotná Komisia spôsobila časť týchto problémov tým, že zvýšila množstvo mlieka. Počas krízy niekoľko mesiacov vôbec nekonala. Pani komisárka nám ešte pred štyrmi týždňami povedala, že neexistuje žiadny problém, že trh sa uzdraví, len musíme byť trpezliví. A práve tejto Komisii prenechávame svoje právomoci, práve od tejto Komisie očakávame pomoc. Skutočne si nemyslím, že toto je tá správna cesta.
<P>
Dokonca ani včera nám Komisia nebola schopná povedať, na čo by sa mali vynaložiť dodatočné finančné prostriedky. Komisia hovorí o reštrukturalizácii. Táto reštrukturalizácia však spôsobila, že za posledné roky klesol počet výrobcov mlieka. Komisia takisto neuviedla, ako chce podporovať výrobné organizácie. Nie, naďalej chce vynakladať prostriedky na vývozné náhrady. Takisto sme nedostali žiadnu odpoveď na otázku, ako posilníme postavenie výrobcov v ich boji proti supermarketom. Ani v tomto prípade nebola Komisia včera schopná predložiť žiadne riešenie. Vzhľadom na tieto skutočnosti veľmi pochybujeme, že Komisia naplno pracuje na odstránení tejto krízy. Vystavujeme bianko šek bez toho, aby sme vedeli, čo Komisia robí, ako to robí a s čím to urobí.
<P>
Za naším rozhodnutím odmietnuť tento postup je však aj ďalší kľúčový bod. Ako Parlament sme dlho bojovali za to, aby sme získali viac práv, najmä v oblasti poľnohospodárstva. A tesne pred ratifikovaním Lisabonskej zmluvy prvé, čo urobíme, je, že sa týchto práv znovu vzdáme! To jednoducho nemôžeme pripustiť. Ako nový poslanec to považujem za dosť nezvyčajné. Musíme uplatňovať svoje práva, musíme viesť v Parlamente diskusie a musíme sa chopiť vedenia. Aj my máme zodpovednosť, čomu som veľmi rád. Nesmieme sa jej však vzdať. Táto zodpovednosť je pre nás ako poslancov tohto Parlamentu výzvou. Musíme výrobcom mlieka poskytnúť serióznu a dlhodobú pomoc.
<P>
(potlesk)
<SPEAKER ID="011" NAME="Albert Deß" AFFILIATION="PPE">
(DE) Vážený pán predseda, dámy a páni, žiadosť o použitie naliehavého postupu, ktorú predložila Komisia, určite nespĺňa všetky kritériá. Čiastočne súhlasím s tým, čo povedal predchádzajúci rečník. Keby sme však túto žiadosť o naliehavý postup neschválili, vyslalo by to veľmi zlý signál výrobcom mlieka, ktorí očakávajú minimálne prvú reakciu. Preto túto žiadosť o naliehavý postup podporujem.
<P>
Počas tohto postupu budeme mať možnosť zlepšiť túto žiadosť prostredníctvom pozmeňujúcich a doplňujúcich návrhov a, ako povedal pán Häusling, vzdať sa svojich právomocí. Existujú možnosti, ako môžeme tieto právomoci časovo obmedziť tak, aby sme Komisii poskytli právomoc len na dva roky, kým v tejto veci znovu rozhodneme. Žiadam preto o vašu podporu, aby sme túto žiadosť o použitie naliehavého postupu zaradili do programu rokovania.
<P>
(potlesk)
