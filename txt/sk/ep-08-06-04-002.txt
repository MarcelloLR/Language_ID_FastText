<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, rád by som pripomenul, že Litva včera oslávila 20. výročie od založenia litovského hnutia nezávislosti Sąjūdis. Toto hnutie nielenže podnietilo obnovenie litovskej nezávislosti, ale predznamenalo aj rozpad Sovietskeho zväzu. Srdečne blahoželáme!
<P>
(potlesk)
<P>
Rád by som vás informoval o tzv. zelených týždňoch, ktoré tento týždeň prebiehajú v Bruseli a v nadchádzajúcich dvoch týždňoch sa budú konať v Luxemburgu a Štrasburgu. Ústrednou témou týchto týždňov sú emisie CO2 a s nimi spojená zmena klímy. Zaviazali sme sa, že do roku 2020 znížime emisie CO2 Európskeho parlamentu o 30 %. Aby sa nám to podarilo dosiahnuť, pripravuje pre nás prestížna poradenská firma analýzu týkajúcu sa emisií CO2, ktorá bude v septembri dokončená a následne predložená predsedníctvu. Tento projekt vyústi do akčného plánu zahrňujúceho krátkodobé aj dlhodobé opatrenia, ktoré umožnia Európskemu parlamentu dosiahnuť ciele, ktoré si sám stanovil. Budem vám veľmi vďačný za aktívny záujem z vašej strany.
