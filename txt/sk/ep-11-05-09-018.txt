<CHAPTER ID="018">
Politika rádiového frekvenčného spektra (rozprava) 
<SPEAKER ID="074" NAME="Predsedajúci">
Ďalším bodom programu je správa Gunnara Hökmarka v mene Výboru pre priemysel, výskum a energetiku o politike rádiového frekvenčného spektra - C7-0270/2010 -.
<SPEAKER ID="075" NAME="Gunnar Hökmark">
spravodajca. - Táto správa sa zaoberá dosiahnutím prvenstva pre Európu, preto je úplne namieste, že dnes večer tu vedieme túto diskusiu. V roku 1950, keď Schuman navrhol založenie tejto Únie, Únia sa týkala uhlia a ocele. V súčasnosti sa týka informačných technológií a znalostí, ktoré budú rozhodujúce pre budúcnosť Európy.
<P>
S radosťou môžem povedať, že správa, ktorú tu dnes predkladáme, je výsledkom výnimočne dobrej spolupráce s tieňovými spravodajcami, a to s pani Trautmannovou, pánom Rohdem, pánom Chichesterom a pánom Lambertsom, ktorí návrh podporili. Som za to veľmi vďačný, pretože dnes rokujeme o návrhu, ktorý môže Európe umožniť opäť získať vedúce postavenie v oblasti mobilnej telekomunikácie, mobilného internetového pripojenia a moderných informačných technológií.
<P>
Pokiaľ ide o mňa, diskusia o rôznych návrhoch uvedených v tejto správe sa týka voľby, či sa má Európa dostať na prvé alebo na tretie miesto. Voľba je z môjho pohľadu jednoduchá. Keď niekedy hovoríme o najväčších hospodárstvach na svete, hovoríme o USA a Číne, všetci však zabúdame, že Európska únia je najväčším hospodárstvom, hoci nemáme najväčšie trhy. Je dnes na nás, aby sme rokovali o tom, či podnikneme kroky, ktoré môžu situáciu zmeniť.
<P>
Ak ich máme podniknúť, potom chcem, aby mala Európa najlepšiu širokopásmovú kapacitu a najvyššie rýchlosti s cieľom zabezpečiť si prvenstvo v jednotlivých oblastiach, pokiaľ ide o telekomunikácie a rozvoj širokopásmového pripojenia. Následne sa totiž staneme domovom pre rozvoj všetkých nových služieb, ktoré budú veľmi dôležité pre moderné hospodárstvo a našu konkurencieschopnosť. Chcem, aby sa Európa stala domovom novej generácie spoločností ako Google, Yahoo, Apple a všetkých ostatných, ktoré predstavujú konkurencieschopnosť aj inovácie. Môžeme to dosiahnuť, ale je tiež možné, že iné hospodárstva, ako napríklad Amerika, Čína alebo India, sa dostanú do vedenia, takže sa musíme rozhodnúť.
<P>
V tejto správe som navrhol, aby sme sa v súvislosti s 800 MHz pásmom držali roku 2013. Okrem toho som navrhol, aby sme boli ctižiadostivejší a uvádzali, že Európska únia by mala uvoľniť 1 200 MHz v rámci pásma 1,5 GHz a pásma 2,3 GHz, a aby sme tiež začali diskutovať o 700 MHz pásme - pretože ak o tom nezačneme rokovať teraz, v budúcnosti nebudeme mať možnosť prijať rozhodnutia - a aby sme využívali pásmo 5 GHz na bežné používanie, pri ktorom nie sú potrebné licencie, pre všetky prípady komunikácie prostredníctvom mobilného internetového pripojenia na krátke vzdialenosti.
<P>
Máme tu návrh. Chcel by som Parlament požiadať o najväčšiu možnú podporu, pretože potom budeme môcť rokovať na túto tému s členskými štátmi a predložiť im otázku, či chcú všetky získať prvenstvo, alebo sú spokojné s tretím miestom. Myslím si, že voľba je jednoduchá, a teším sa na túto rozpravu a na hlasovanie, ktoré sa uskutoční v stredu.
<SPEAKER ID="076" NAME="Neelie Kroes">
podpredsedníčka Komisie. - Toto je skutočne dôrazné upozornenie a myslím si, že je to presne taká reč, akú Európa potrebuje. Musím sa osobne poďakovať najmä pánovi spravodajcovi Hökmarkovi za usilovnú prácu, ktorú vykonal na príprave prvého programu politiky rádiového frekvenčného spektra.
<P>
Ide tu o informácie a technológie a o to, aby ste sa rozhodli, akú pozíciu by mala Európa zastávať: na Ďalekom východe, na ďalekom západe aj medzi nimi je v tejto oblasti niekoľko dôležitých aktérov, ale Európa sa naozaj môže stať číslom jeden.
<P>
Program je dôležitý pre digitálnu Európu, pre európske hospodárstvo a pre našu spoločnosť ako celok. Z tejto správy je pomerne zrejmé, že Parlament zastáva rovnaký názor ako Komisia, že na dosiahnutie cieľov v oblasti širokopásmového pripojenia je dôležitá koordinovaná a efektívna politika frekvenčného spektra.
<P>
Je vskutku mimoriadne dôležité zachovať a zlepšiť hospodárske a konkurenčné postavenie Európy a maximalizovať jej sociálny a kultúrny vplyv tým, že sa zavedú inovatívne služby v prospech občanov. Rada by som pridala pojem "kultúrny" vplyv, pretože je dosť dôležitý. Čo sa týka internetu, je to jeden z hlavných nástrojov, ktorý poskytuje členom spoločenstva Európy viac príležitostí získať zvnútra poznatky a náhľad na kultúrny vplyv.
<P>
Správne sa uviedlo, že nadišla chvíľa voľby. Už to nie je otázka pekných slov, lebo teraz nastal moment pravdy a teraz na seba musíme prevziať zodpovednosť. Nemôžete sa dostať na vedúcu pozíciu, čo je naozaj úlohou toho, kto vedie, ak neprijímate rozhodnutia, ktoré treba prijať.
<P>
Čo sa týka kultúrnych aspektov, chcem najprv zdôrazniť práve ten kultúrny prvok, pretože viem, že sa ním značne zaoberali členovia vášho Parlamentu.
<P>
Mimochodom, medzi využívaním frekvenčného spektra na šírenie obsahu a kultúry, najmä pokiaľ ide o obsah audiovizuálnych médií, a na bezdrôtové širokopásmové pripojenie vidím značnú synergiu. Digitálne televízne vysielanie a bezdrôtové širokopásmové pripojenie sa môžu rozvíjať súčasne a nemali by sme zabúdať na to, že aj širokopásmový internetový prístup ponúka vysokú kultúrnu a spoločenskú hodnotu. Okrem toho je bezdrôtové pripojenie nevyhnutné v oblastiach, ktoré sú v súčasnosti o takýto prístup ochudobnené.
<P>
Návrh nielen háji existenciu týchto hodnotných kultúrnych a hospodárskych služieb, ktoré, mimochodom, vytvárajú bohatý mediálny obsah a poskytujú lákavé kultúrne ponuky budúcim prúdom údajov, ale aj zabezpečuje ich budúci rozvoj. Samozrejme, bude potrebné vyriešiť pretrvávajúce prekážky, ako napríklad rušenie televízneho vysielania šíreného vzduchom či v káblových rozvodoch. O tom niet pochýb.
<P>
Všetci si uvedomujeme, že vysielanie nepozná hraníc. Bude potrebné, aby boli politiky Európskej únie v rámci medzinárodných rokovaní náležite podporené, a je tiež možné, že členské štáty budú potrebovať pomoc pri rokovaní so susednými krajinami, ktoré nie sú členmi EÚ. Vďaka samotnej príprave celej rozpravy som, prirodzene, už nadviazala kontakt s určitými ministrami v niektorých členských štátoch, ktorí musia ešte viac čeliť aspektom susednej krajiny.
<P>
Ak obrátime pozornosť na obsah správy, Komisia môže podporiť takmer celý prístup Parlamentu, niekedy však za predpokladu malých úprav. Komisia zvlášť víta postoj zaujatý v správe v súvislosti s niekoľkými otázkami a súhlasí s ním. Po prvé, dôležitosť frekvenčného spektra pre digitálnu agendu s cieľom poskytnúť všetkým občanom vysokorýchlostný širokopásmový prístup. O tom niet pochýb, sme úplne na vašej strane.
<P>
Po druhé, neustále skúmanie možností dodatočného frekvenčného spektra, aby bolo možné vyhovieť rastúcemu dopytu spotrebiteľov po bezdrôtovom širokopásmovom pripojení. Sme úplne na vašej strane, a hoci možno postupujete o niečo rýchlejšie, buďte si istí, že si uvedomujeme, že to je ďalší krok.
<P>
Po tretie, potvrdenie roku 2013 ako termínu na uvoľnenie digitálnej dividendy 800 MHz pásma a uznanie potreby odchýlok do roku 2015. Rok 2013 je teda cieľ, do roku 2015 sú však možné odchýlky za výnimočných technických okolností, ako aj ďalšie odchýlky v dôsledku koordinačných opatrení s tretími krajinami, čoho som sa už dnes dotkla.
<P>
Po štvrté, venovanie sa ostatným dôležitým politikám Únie, ktoré presahujú rámec elektronickej komunikácie: tu mám na mysli životné prostredie, dopravu alebo výskum a potrebu sprístupniť veľkú časť frekvenčného spektra.
<P>
Po piate, význam efektívnej analýzy stavu využívania frekvenčného spektra, ktorá je nevyhnutnou súčasťou vytvárania účinného a na budúcnosť orientovaného programu politiky.
<P>
Po šieste, potreba koordinovať presadzovanie politík EÚ na medzinárodnej úrovni a podporovať členské štáty pri ich rokovaniach s krajinami, ktoré nie sú členmi EÚ.
<P>
V správe sa vyskytuje viacero ďalších dôležitých otázok, prostredníctvom ktorých správa podporuje alebo posilňuje návrh Komisie, a to je povzbudzujúce. Pri niektorých pozmeňujúcich a doplňujúcich návrhoch však musí Komisia zaujať trochu odlišné stanovisko. Čo sa týka reštrukturalizácie, predstavenie zásad a cieľov by nemalo znížiť viditeľnosť zásady efektívneho využívania frekvenčného spektra, ktorá by sa v najväčšej možnej miere mala vzťahovať na všetky odvetvia. Ďalšia vec, ktorá sa trochu líši: chápem síce doplnenie potreby zabezpečiť dostatočné frekvenčné spektrum pre audiovizuálne služby, nemalo by to však vyčleniť určité spôsoby dodávania.
<P>
Ďalší rozdiel medzi verziou Komisie a spravodajcovou správou sa týka hospodárskej súťaže. Rezervovanie frekvenčného spektra pre nové subjekty vstupujúce na trh môže v určitých prípadoch predstavovať vhodný nástroj, ale len ak sa zamedzí zbytočným postupom. Potom by sme si rozumeli. Ďalšia otázka, ktorá je opäť len trochu odlišná: kompenzácia nákladov na migráciu zo strany členských štátov je síce dôležitá, o tom niet pochýb, musí však byť v súlade s pravidlami štátnej pomoci. Nemyslím si, že by sa naše názory líšili. Toto je potrebné uviesť.
<P>
Komisia má menšie problémy len s prijatím dvoch návrhov. Prvý návrh: v prípade už harmonizovaného frekvenčného spektra by sa povinnosť povoliť jeho využívanie do roku 2012 nemala nahradiť miernejším pravidlom sprístupniť takéto spektrum. V existujúcich stanoviskách sa to už vyžaduje a my musíme pristúpiť k účinnému udeľovaniu povolenia na využívanie frekvenčného spektra: musíme napredovať a nie kráčať dozadu.
<P>
Druhá záležitosť, v ktorej sa náš postoj líši a s prijatím ktorej máme ťažkosti, sa týka frekvenčného spektra pre širokopásmový satelitný prístup. Komisia chce byť vlastne schopná zabezpečiť jeho dostupnosť. V oboch prípadoch - pokiaľ ide o návrh týkajúci sa povolenia a návrh zameraný na zabezpečenie dostupnosti - sa musí nájsť riešenie a som si istá, že by k nemu bolo možné dospieť.
<P>
Na záver by som chcela uviesť ešte niekoľko poznámok. Parlament aj Komisia uznávajú, že je žiaduce prijať návrh v krátkom čase, ak sa vezme do úvahy dôležitosť práce, ktorá nás čaká pri realizácii tohto programu. Je potrebné jasné vyjadrenie; čím skôr, tým lepšie. Komisia urobí všetko pre to, aby tento proces podporila, a som si absolútne istá, že Parlament zanedlho začne dialóg s Radou s cieľom rýchlo dospieť k úspešnému záveru.
<P>
Čas sa kráti. Čas teraz nie je naším priateľom, a ak po dôkladnom zvážení všetkého chceme mať pred sebou riešenie a ak podporujeme vedúce postavenie, o ktoré žiada pán Hökmark, potom musíme v tomto smere konať čo najrýchlejšie.
<SPEAKER ID="078" NAME="Petra Kammerevert" LANGUAGE="DE">
Politické iniciatívy na rozvoj celoplošných rýchlych internetových pripojení treba v zásade vítať. Frekvenčné spektrum je však obmedzený zdroj a navyše predstavuje verejný majetok. Výbor pre kultúru a vzdelávanie sa preto zvlášť usiloval o to, aby sa objasnilo, že frekvenčné spektrum je a zostáva nevyhnutné pre plnenie širokej škály spoločenských, kultúrnych a sociálnych funkcií. Z tohto dôvodu bolo pre nás osobitne dôležité, aby sa požiadavky telekomunikačného balíka na zabezpečenie plurality médií a kultúrnej rozmanitosti iba tak nevyhodili oknom.
<P>
Verejné aj súkromné vysielanie sú dôležitou zárukou plurality médií a rozmanitosti názorov v Európe. Musíme zaistiť, aby aj v budúcnosti mohli naďalej nerušene plniť svoje významné funkcie. Výbor pre kultúru a vzdelávanie preto navrhol, aby sa 790 MHz pásmo zatiaľ neotvorilo, ale Výbor pre priemysel, výskum a energetiku sa, žiaľ, neriadil naším odporúčaním. Hoci na viacerých miestach sa uvádza, že je potrebné zohľadniť záujmy vysielania, Výbor pre kultúru a vzdelávanie by si želal, aby bolo znenie v tomto smere omnoho jasnejšie.
<P>
Bolo pre nás osobitne dôležité, aby sa pred pridelením frekvenčného spektra stanovili jasné nariadenia s cieľom zabrániť, aby napríklad divadlá a každý subjekt používajúci bezdrôtové mikrofóny niesli bremeno nákladov na zmenu frekvenčného spektra alebo na novú technológiu.
<P>
Všetci sme vyzvaní, aby sme naďalej zabezpečovali primeranú rovnováhu záujmov všetkých zainteresovaných strán. Dúfam, že sa nám to bude dariť aj v budúcnosti.
<SPEAKER ID="079" NAME="Pilar del Castillo Vera" LANGUAGE="ES">
Na úvod by som rada zablahoželala spravodajcovi, nášmu kolegovi pánovi Hökmarkovi, pretože jeho práca je vynikajúca a okrem toho, že je vynikajúca, predstavuje úžasnú víziu do budúcnosti, čo podľa mňa prispieva k jej mimoriadnej hodnote. Dovoľte mi však tiež poďakovať, ako to urobil aj on, všetkým tieňovým spravodajcom. Výsledkom celej tejto práce bola jednomyseľná podpora, ktorú táto správa získala vo Výbore pre priemysel, výskum a energetiku.
<P>
Správa, ktorú máme pred sebou, sa, samozrejme, riadi cieľom, ktorým nie je nič iné ako dosiahnuť, aby európske hospodárstvo bolo konkurencieschopnejšie v globálnom svete. To je kľúčový cieľ tejto správy, a preto som presvedčená, že je mimoriadne vhodný.
<P>
Nepôjdem do podrobností, ale chcela by som sa zamerať na dva či tri aspekty, ktoré považujem za najdôležitejšie. Po prvé, ocitáme sa v situácii - a na to sa poukazuje aj v tejto správe -, keď sa bezdrôtové širokopásmové pripojenie stane skutočnosťou prostredníctvom pridelenia 800 MHz frekvenčného spektra mobilným komunikáciám. Správa však zachádza omnoho ďalej: uvažuje sa v nej viac o budúcnosti.
<P>
Hovoríme o 700 MHz frekvenčnom pásme, ktoré má tiež mimoriadnu kapacitu pre mobilnú telekomunikáciu a jej rozvoj. Domnievam sa, že z tohto dôvodu musíme tiež zohľadniť a veľmi pozitívne zhodnotiť návrhy uvedené v správe. Nejde o nepodstatnú záležitosť: frekvenčné spektrum týkajúce sa hospodárskych činností v súčasnosti predstavuje 3 % európskeho hrubého domáceho produktu (HDP) a to je len začiatok.
<P>
Rada by som spomenula dôležitosť prudkého nárastu videozáznamov ako prvku komunikácie medzi rôznymi ľuďmi a medzi rozličnými inštitúciami a spoločnosťami. Práve teraz predstavujú videozáznamy 40 % celosvetového prenosu dát a to je len začiatok: do roku 2014 budú predstavovať 91 % prenosu dát koncových používateľov.
<P>
V správe ako takej sa zaujíma realistický postoj s ohľadom na mimoriadnu budúcnosť, a tak som presvedčená, že by sme ju mali pozajtra v plnej miere podporiť.
<SPEAKER ID="080" NAME="Catherine Trautmann" LANGUAGE="FR">
Budeme rozhodovať o návrhu programu politiky rádiového frekvenčného spektra v prvom čítaní a rada by som sa Komisii poďakovala za to, že podporila a zmenila tento návrh, ktorý bol prvýkrát predložený počas našich rokovaní o telekomunikačnom balíku.
<P>
Chcela by som tiež pochváliť nášho spravodajcu pána Hökmarka, ako aj svojich kolegov tieňových spravodajcov za dobrú spoluprácu na tejto správe, ktorá odhaľuje niekoľko dôležitých politických otázok skrytých za veľmi technickými aspektmi. Viedli sme viacero rozpráv, ktoré mi naozaj ukázali, že Parlament aj Komisia celkom prirodzene majú totožný názor a rovnaké ambície.
<P>
Zastáva sa názor, že frekvenčné spektrum je obmedzený zdroj a neriadi sa hranicami. Zdá sa, že v tomto bode sa všetci zhodujú. Rozdielne pohľady však možno pozorovať v prípade riešení, ktoré treba nájsť na zlepšenie jeho riadenia, a v prípade všeobecnej ambície, a to najmä pokiaľ ide o členské štáty, ktoré, nepopieram, majú z historického hľadiska určitú zvrchovanú zodpovednosť.
<P>
Hoci nie všetky kompromisné návrhy, ktoré boli predložené a prijaté vo Výbore pre priemysel, výskum a energetiku, sú také vyvážené, ako by som si ja osobne priala, skutočne úprimne podporujem všeobecný krok vyvinúť prístup k riadeniu frekvenčného spektra, ktorý je integrovanejší, realistickejší a viac reaguje na sociálne, kultúrne a hospodárske potreby našich spoluobčanov. Táto myšlienka, pani komisárka, spája všetky pozície prijaté naším Parlamentom, či už k iniciatívnej správe mojej kolegyne pani Toiovej, alebo k návrhom, ktoré som ja sama hájila ako jedna zo spravodajkýň pre telekomunikačný balík.
<P>
Pokiaľ ide o program politiky rádiového frekvenčného spektra, naša skupina a ja sme osobitný dôraz kládli na niekoľko bodov v našich pozmeňujúcich a doplňujúcich návrhoch. Preto medzi ne patrí zavedenie transparentnosti s cieľom zistiť, ako sa frekvenčné spektrum v súčasnosti prideľuje a spravuje, t. j. zásada analýzy stavu, ako aj hľadanie inovatívnych a originálnych riešení pre rastúci dopyt po frekvenciách v odvetví elektronických komunikácií. Je potrebné, aby riešenia boli nielen kvantitatívne, ale aj kvalitatívne. Kladením dôrazu na efektívnosť využívania frekvenčného spektra prispejeme k náprave tejto situácie bez toho, aby sme obmedzili rozmanitosť služieb dostupných na frekvenčnom spektre.
<P>
Tým využívame frekvenčné spektrum aj ako nástroj na preklenutie digitálnej priepasti a na rozvoj nových služieb, ktoré sú dostupné nielen obrovským telekomunikačným spoločnostiam, ale aj malým a stredným podnikom a začínajúcim podnikom, ktoré ich budú potrebovať. Som presvedčená, že tento hospodársky rozmer je veľmi dôležitý.
<P>
Na záver by som rada povedala pár slov o ďalšej etape. Ako ste sami povedali, od začiatku bolo jasné, že je vylúčené dosiahnuť dohodu v prvom čítaní, ale je nevyhnutné, aby sme dosiahli dohodu do konca roka. Je to veľmi dôležité v súvislosti s našimi verejnými službami, so splnením očakávaní spotrebiteľov a s rozvojom internetového pripojenia bez ohľadu na infraštruktúru na mieste. Je to tiež nevyhnutné pre plánovanie hospodárskej obnovy našej Európskej únie vďaka tomuto zdroju.
<SPEAKER ID="081" NAME="Jens Rohde">
v mene skupiny ALDE. - Lepšie a lacnejšie prenosy údajov prostredníctvom vysokorýchlostného širokopásmového pripojenia pre všetkých do roku 2020: musím povedať, že je to ambiciózny politický cieľ, a úplne ho podporujem. Ale povedzme si to otvorene: nebude to ľahké. Napriek tomu si myslím, že s pozíciou Parlamentu v prvom čítaní dokážeme urobiť prvý veľký krok k dosiahnutiu tohto cieľa.
<P>
A niečo si ujasnime: pri širokopásmovom pripojení nejde len o to, aby mal každý profil na facebooku. Ide o to, aby sme zaistili, že Európa sa dostane vo svete na vedúcu pozíciu ako hospodárstvo založené na znalostiach. Ak sa nám podarí pripojiť 500 miliónov ľudí, naši občania a podniky budú môcť ťažiť zo všetkých výhod a príležitostí digitálneho hospodárstva. Ak to má Európa dosiahnuť, musia sa zmeniť najmä dve veci.
<P>
Po prvé potrebujeme dobre fungujúci trh na európskej úrovni v oblasti telekomunikácií, ktorý je zameraný na rozvoj hospodárskej súťaže. Preto sme zaviedli pravidlá na ochranu hospodárskej súťaže. Členským štátom by sa nemalo povoliť, aby prideľovali novo uvoľnené frekvenčné spektrum určitým trhovým subjektom, ak by to znížilo alebo narušilo hospodársku súťaž na trhu.
<P>
Po druhé potrebujeme, aby sa frekvenčné spektrum prideľovalo účinnejšie: aby sa pri prideľovaní aktívnejšie zohľadňovala aj rozmanitosť dopytu a potreby v súvislosti s frekvenčným spektrom. Preto je cieľom tohto programu politiky nielen uvoľniť 800 MHz pásmo, ale tiež uvoľniť do roku 2015 dodatočné pásma dosahujúce minimálne 1 200 MHz.
<P>
Na záver mi dovoľte poďakovať sa Komisii, pani komisárke, pánovi spravodajcovi a kolegom tieňovým spravodajcom za ich mimoriadne dobrú spoluprácu. Bez nej by táto úroveň ambícií nebola možná.
<SPEAKER ID="082" NAME="Giles Chichester">
v mene skupiny ECR. - V prvom rade mi dovoľte zablahoželať pánovi spravodajcovi Hökmarkovi k tomu, že šikovne presadil túto správu vo výbore a dosiahol veľmi veľkú mieru konsenzu. Pripájam sa k ostatným tieňovým spravodajcom a ďakujem mu za jeho prácu.
<P>
Značne podporujem jeho prianie prijať právne predpisy, aby Európa riešila technologické problémy v tomto odvetví a zachovala si vedúcu pozíciu vo svete. Ide o špičkovú technológiu a je veľmi dôležitá. Kľúčovým bodom je dosiahnuť správnu rovnováhu medzi rôznymi dotknutými záujmami - záujmami aktívnych vysielateľov, mobilných operátorov, poskytovateľov širokopásmového pripojenia a oficiálnych používateľov vrátane vojenských a civilných záchranných služieb.
<P>
Chcem len jemne upozorniť, že musíme rešpektovať subsidiaritu a právomoci členských štátov v tejto oblasti a v tomto procese. Prijímanie právnych predpisov v tejto sfére je osobitne náročné, pretože príslušné technológie sa veľmi rýchlo a vo veľkej miere menia a napredujú, čo znamená, že pri prijímaní rozhodnutí vždy skôr doháňame, než rozhodujeme v predstihu. Napriek tomu si myslím, že musíme konať a pripraviť cestu novej technológii, aby bolo možné používať ju a využívať frekvenčné spektrum, a dúfam, že tento návrh a táto správa to umožnia.
<SPEAKER ID="083" NAME="Philippe Lamberts" LANGUAGE="FR">
Rád by som pokračoval a reagoval na niekoľko vecí, ktoré odzneli, a začnem tým, čo povedala pani Trautmannová. Bolo nám povedané - a je to pravda -, že rádiové frekvenčné spektrum je obmedzený zdroj.
<P>
V prvom rade by som chcel zdôrazniť, že ide o spoločný majetok. Je to majetok, ktorého výlučné vlastníctvo si nikto nemôže nárokovať. Čo sa teda nás týka, ani jedna zainteresovaná strana, nech by ňou bol ktokoľvek, nemôže tvrdiť, že má na frekvenčné spektrum nejaké prednostné právo, určité neodcudziteľné právo, a som presvedčený, že je to stanovené v tejto správe.
<P>
Keďže frekvenčné spektrum je spoločný a zároveň vzácny majetok, musíme v prvom rade dobre pochopiť, ako sa v súčasnosti využíva. Preto sa zrodila táto myšlienka uskutočniť obsiahlu, komplexnú štúdiu o tom, ako v súčasnosti využívajú frekvenčné spektrum všetky zainteresované strany vrátane tých, na ktoré pán Chichester práve upriamil pozornosť, konkrétne napríklad služby civilnej ochrany, a dokonca vojenské služby. Je skutočne veľmi dôležité chápať, ako sa tento obmedzený zdroj dnes vlastne využíva, pretože nemáme pocit, že by sa využíval optimálne, a to ani zďaleka. Po druhé, je potrebné, aby sme mali k dispozícii transparentný postup na prideľovanie tohto obmedzeného zdroja, ale musí byť tiež dostatočne dynamický, aby sa zabránilo, že sa znovu objaví akákoľvek myšlienka neodcudziteľného práva.
<P>
Bol by som tiež rád, keby sme venovali pozornosť zásadám prideľovania frekvenčného spektra a obchodovania s ním formou aukcie, pretože nie je v každom prípade nevyhnutne využívané na komerčné účely, a teda na vytváranie zisku. Mám, samozrejme, na mysli kultúrny rozmer, na ktorý sa už poukázalo, ale tiež využívanie frekvenčného spektra na účely verejných služieb - v podstate by sme mali rokovať o službách civilnej ochrany - a , prirodzene, na vojenské účely.
<P>
Ak zaujmeme výlučne trhovo orientovaný prístup, očividne nám hrozí riziko, že budeme uprednostňovať - alebo v každom prípade udeľovať nadmerné práva - aktérov na trhu, ktorí, ako vieme, dokážu v dôsledku svojej veľkosti narušiť trh. Inými slovami, vieme, že malí operátori s nimi nemôžu vždy súperiť.
<P>
Napokon by som rád upriamil pozornosť na skutočnosť, že rýchlo rastúce využívanie rádiového frekvenčného spektra má tiež vplyv na verejné zdravie. Viem, že to nie je predmetom správy, ale som presvedčený, že tento problém budeme musieť veľmi dôsledne monitorovať, pretože postihuje našich spoluobčanov.
<SPEAKER ID="084" NAME="Sabine Verheyen" AFFILIATION="PPE">
(DE) Frekvenčné spektrum je vzácny a obmedzený zdroj, ktorý sa musí spravovať obozretne a prezieravo, a spoločnosť sa pritom zohľadní ako celok. Program politiky rádiového frekvenčného spektra je preto osobitne dôležitý. Frekvenčné spektrum sa musí využívať účinne a treba zároveň zohľadniť hospodárske, sociálne a kultúrne aspekty. Na tento účel musíme v plnej miere využívať technické prostriedky, ktoré máme k dispozícii vo všetkých pásmach, s cieľom dosiahnuť najväčšiu možnú účinnosť.
<P>
Telekomunikačný balík, ktorý bol prijatý v minulom roku, musí tvoriť základ našej politiky rádiového frekvenčného spektra, pretože sa v ňom tiež ustanovuje, že v rámci správy frekvenčného spektra v EÚ a jej členských štátoch je nevyhnutné rovnako zohľadňovať kultúrne, sociálne a hospodárske záujmy. Toto sa musí vziať do úvahy najmä v súvislosti s harmonizáciou využívania frekvenčného spektra v EÚ.
<P>
V tomto smere by som rada poznamenala, že realizácia prvej digitálnej dividendy v členských štátoch doteraz napredovala veľmi rozdielnym tempom. Navyše o otvorení pásma ultra vysokých frekvencií (UHF), najmä pod úrovňou 800 MHz, by sa preto malo uvažovať len po zohľadnení našich skúseností s bielymi miestami v tomto pásme.
<P>
Je veľa technických a finančných otázok, s ktorými sa ešte treba definitívne vyrovnať. Uspokojujúco nebol vyriešený najmä problém rušenia a otázka náhrady nákladov kultúrnych zariadení a miestnych orgánov na dodatočné technické vybavenie, pokiaľ ide napríklad o rádiové mikrofóny.
<P>
Pri prideľovaní frekvenčných pásiem je nevyhnutné zodpovedne zvážiť rozličné záujmy. Na jednej strane je celoplošné poskytovanie mobilných širokopásmových sietí základnou požiadavkou, ktorá je v záujme európskych občanov, ale na druhej strane je nevyhnutné zohľadniť rozvoj v oblasti verejného a súkromného vysielania, keďže predstavuje dôležitý nástroj zachovania kultúrnej rozmanitosti a poskytovania informácií. Musíme dať správny smer technickému rozvoju a pozícii Európy v oblasti digitálnej informačnej technológie a kultúrnej rozmanitosti.
<SPEAKER ID="085" NAME="Teresa Riera Madurell" AFFILIATION="S&amp;D">
(ES) Jednoznačne by sme si dnes mali zablahoželať, že vedieme túto rozpravu.
<P>
Príliš často sme počúvali, že plánovanie využívania frekvenčného spektra a jeho spravovanie je technickou záležitosťou, ktorá patrí do výlučnej právomoci členských štátov. Vďaka odhodlaniu Parlamentu počas rokovaní o telekomunikačnom balíku, ktorý tak výborne vypracovala naša kolegyňa poslankyňa pani Trautmannová, sa dnes dostáva táto diskusia o frekvenčnom spektre na miesto, kde by mala byť: do politickej oblasti Európskej únie.
<P>
Náš zásah ako zákonodarcov EÚ má zmysel, pretože ide o verejný zdroj, ktorý je obmedzený a ktorý má cezhraničný rozmer. V rámci tohto procesu by sme však nemali proti sebe stavať rozličné typy využitia, ktorým by sme mohli prideliť frekvenčné pásma.
<P>
Neustály technologický pokrok znamená, že čoraz častejšie dokážeme preniesť viac údajov pri použití menšieho objemu frekvenčného spektra a pri menšej miere rušenia. Naším cieľom musí byť vytvorenie základov dynamického plánovania, pri ktorom sa využíva technologický pokrok s cieľom umožniť rozličným skupinám používateľov väčšiu kompatibilitu, čím sa z tohto cenného zdroja získa väčší hospodársky a sociálny výstup.
<P>
Nechceme, aby mal tento proces víťazov a porazených, ale skôr aby mal prevádzkovateľov, ktorí budú presadzovať proces neustáleho zlepšovania využívania a prideľovania frekvenčného spektra, a chceme, aby sa proces zameriaval najmä na sociálny a hospodársky rozvoj verejnosti.
<SPEAKER ID="086" NAME="Jean-Pierre Audy" AFFILIATION="PPE">
(FR) Na úvod by som rád zablahoželal svojmu priateľovi pánovi Hökmarkovi k vynikajúcej správe a k duchu otvorenosti, ktorého preukázal počas týchto rozpráv.
<P>
Tento návrh správy vo veľkej miere podporuje návrh Európskej komisie, najmä pokiaľ ide o potrebu sprístupniť do 1. januára 2013 800 MHz pásmo, ktoré sa uvoľnilo pri prechode na digitálne televízne vysielanie a po úplnom zastavení analógového televízneho vysielania.
<P>
V dôsledku digitalizácie pozemného televízneho vysielania sa sprístupňuje veľké množstvo frekvencií, ktoré sa označuje ako digitálne dividendy. Kvality týchto frekvencií, pokiaľ ide o pokrytie a ich schopnosť prenikať budovami, sú všeobecne uznávané: nazývajú sa zlaté frekvencie.
<P>
V tejto súvislosti predkladá Európska komisia na obdobie rokov 2011 - 2015 návrh prvého programu na rozvoj prístupu k strategickým otázkam rádiového frekvenčného spektra, ktorým čelí Európska únia.
<P>
Napriek tomu, pani Kroesová a pán Hökmark, by som chcel vyzdvihnúť dva aspekty, ktoré považujem za dôležité. Po prvé, domnievam sa, že by sme mali vypracovať analýzu stavu, ktorá sa navrhuje v článku 8. Pri určovaní nových pásiem je lepšie opierať sa o presnú, odborne vypracovanú analýzu stavu, prv než sa otvorene uvedú harmonizované frekvenčné pásma. Zdalo by sa primerané, že na dosiahnutie a podporovanie cieľa určiť väčšie množstvo frekvencií pre bezdrôtové širokopásmové komunikácie treba postupovať na základe tejto analýzy stavu, a to bez očakávania výsledkov, tak, že sa bez predchádzajúceho odborného posudku vyberie jedno alebo niekoľko frekvenčných pásiem.
<P>
Posledný bod, o ktorom by som chcel hovoriť, sa týka využívania frekvenčných pásiem, ktoré sa v súčasnosti využívajú na vojenské účely. Komisia určite nemá právomoc skúmať, v akej miere možno využívať spektrum, ktoré sa už využíva na vojenské účely. Som preto proti pozmeňujúcemu a doplňujúcemu návrhu k článku 7 ods. 3, ktorý sa zaoberá potrebami určitých politík EÚ týkajúcimi sa rádiových frekvencií a v ktorom sa navrhuje používanie civilných frekvencií na vojenské účely.
<SPEAKER ID="087" NAME="Silvia-Adriana Ţicău" AFFILIATION="S&amp;D">
(RO) Rozhodnutie, o ktorom dnes diskutujeme, znamená začiatok prvého európskeho programu politiky rádiového frekvenčného spektra. Jeho cieľom je strategické plánovanie a harmonizácia využívania rádiového frekvenčného spektra s cieľom zabezpečiť fungovanie vnútorného trhu. Z praktického hľadiska program uľahčí dostupnosť frekvenčného spektra, bude maximalizovať pružnosť a zvýši účinnosť jeho využívania na základe všeobecných povolení, zabráni narušeniu hospodárskej súťaže a zamedzí poruchám a rušeniu a súčasne bude harmonizovať technické podmienky a chrániť zdravie.
<P>
Komisia a členské štáty v súlade s rozhodnutím spoločne vypracujú analýzu stavu využívania súčasného frekvenčného spektra a možných budúcich požiadaviek na frekvenčné spektrum v Únii, a to najmä v rozsahu od 300 MHz do 3 GHz.
<P>
Použili sme predložené pozmeňujúce a doplňujúce návrhy a požadovali preklenutie digitálnej priepasti, aby všetci občania EÚ mali do roku 2020 prístup k širokopásmovej komunikačnej infraštruktúre s rýchlosťou minimálne 30 Mbps a aby sa prostredníctvom zvýšených širokopásmových kapacít zaistili príležitosti pre komerčné odvetvie aj pre verejné služby. Žiadali sme tiež o zabezpečenie toho, aby boli nové spotrebiteľské zariadenia a technológie dostupné, a to s cieľom zaistiť súhlas spotrebiteľov s prechodom na digitálnu technológiu a efektívne využívanie digitálnej dividendy. Vítam, že sa pripisuje dôležitosť zabezpečeniu, aby bolo požadované rádiové frekvenčné spektrum dostupné na monitorovanie atmosféry a zemského povrchu. To umožňuje rozvoj a využívanie vesmírnych aplikácií a zdokonalenie dopravných systémov, najmä programu Galileo a systémov GSM, ako aj inteligentné bezpečnostné a riadiace systémy pre odvetvie dopravy.
<SPEAKER ID="088" NAME="Patrizia Toia" AFFILIATION="S&amp;D">
(IT) Domnievam sa, že tento program na harmonizáciu frekvencií a koordináciu využívania frekvenčného spektra môže poslúžiť dvojitému účelu. To je bod, na ktorom sa všetci zhodneme a ktorý sme stanovili.
<P>
Som presvedčená, že je to kľúčový bod, ktorý treba mať stále na pamäti. Inými slovami, týmto programom môžeme vytvoriť veľký potenciál na to, aby odvetvie telekomunikácií, audiovizuálny sektor a nové služby hospodársky ťažili z tejto oblasti, čo zároveň prispeje k obnove hospodárskeho rozvoja a podpore ostatných odvetví spojených s odvetvím telekomunikácií. Môžeme tiež vytvoriť potenciál pre kultúrny a sociálny rozvoj, ktorý tento dvojitý účel dovoľuje a vyžaduje.
<P>
Pani komisárka, podľa môjho názoru je potrebné chápať tento program aj ako príležitosť, aby sme rozhodnutiami, ktoré prijmeme, rešpektovali a vyzdvihovali určité základné zásady.
<P>
Po prvé, zásadu plurality médií. Revízia systému pre správu rádiových frekvenčných spektier na európskej úrovni je veľmi dôležitá a domnievam sa, že očividne musíme zabrániť hromadeniu práv na frekvencie a vytvoreniu monopolov a oligopolov, ktoré, žiaľ, existujú v niektorých európskych krajinách a ktoré sa stávajú silnejšími a získavajú pevné miesto v odvetví vysielania.
<P>
Po druhé, zásadu rovnováhy medzi liberalizáciou a otvorením trhu novým operátorom a spravodlivosťou, aby bolo možné na trhu presadzovať, podporovať a zachovávať záväzky prijaté s tými operátormi, ktorí poskytli značné investície.
<P>
Napokon transparentnosť a záruka dobre riadeného a dobre spravovaného prideľovania frekvencií. O aukciách hovoríme nielen preto, aby sme sa zamerali na aspekt trhu, ktorý treba zosúladiť so všetkými možnými sociálnymi druhmi využívania frekvenčného spektra, ale aj aby sme vyjadrili, že v súvislosti s rádiovými frekvenciami by sa nemala poskytovať možnosť slobodného uváženia a nemali by sa udeľovať nespravodlivé výhody. Aj tento bod si zaslúži veľkú pozornosť.
<P>
Na záver musím povedať, že, žiaľ, nemám čas, aby som rozviedla sociálne aspekty, o tých však už podrobne hovorili všetci kolegovia z našej skupiny.
<SPEAKER ID="089" NAME="Lambert van Nistelrooij" AFFILIATION="PPE">
(NL) Dnes oslavujeme Deň Európy. Európa dychtivo zisťuje, ktoré konkrétne veci sú pre občanov dôležité a ktoré so sebou tiež prinášajú prosperitu a blaho pre Európske spoločenstvo. Táto téma, táto správa pána Hökmarka, dokonale vyhovuje tejto úlohe. Je konkrétna a viac nás oboznamuje so sociálnym a hospodárskym rozmerom. Verejné vzdušné trasy, ktorých je nedostatok, sa uvoľnia, čo je veľmi potrebné, ak máme uspokojiť dopyt po stále početnejšom a stále rýchlejšom bezdrôtovom internetovom pripojení.
<P>
V tomto smere je dobrá koordinácia na európskej úrovni samozrejmou požiadavkou. V roku 2013 sa uvoľní 800 MHz pásmo a v roku 2015 sa uvoľní 1 200 MHz. To je veľmi potrebné, ak sa Európa chce naďalej zaraďovať medzi svetových vedúcich účastníkov. Tieto služby majú obrovskú finančnú hodnotu: 200 miliónov EUR ročne, čo znamená, že približne 3 až 4 % hospodárskeho rastu závisia od toho, či je dostatok frekvenčného spektra. Tento percentuálny podiel sa bude iba zvyšovať.
<P>
Len sa pozrite napríklad na normu GSM, ktorú sme presadili v 90. rokoch 20. storočia. Aj to bol správny krok v pravom čase. Dovoľte mi pripomenúť vám, že tieto výhody z rozsahu sa zaznamenávajú. Každý rok môžu prispieť k rozdielu až 80 miliárd EUR. Holandsko, moja rodná krajina, ktorú tu mám ja a ostatní holandskí poslanci EP poverenie zastupovať, je na to pripravené. Už sme uvoľnili priestor pre mobilný internet štvrtej generácie.
<P>
V kocke možno konštatovať, že problémy, ktorým čelia pomocné služby, stanice televízneho vysielania a prevádzkovatelia verejnoprávneho vysielania, aj pretrvávajúce ťažkosti týkajúce sa rušenia, ktoré by mohli vzniknúť, teda problémy s miestnymi mikrofónmi, sa stanú minulosťou. Preto úprimne dúfam, že na základe tejto vynikajúcej a sľubnej správy sa nám podarí dosiahnuť dohodu s Komisiou už v prvom čítaní. Želám nám pri tom veľa šťastia.
<SPEAKER ID="090" NAME="Paul Rübig" AFFILIATION="PPE">
(DE) V prvom rade by som sa chcel ospravedlniť, že poslanci práve opúšťajú rokovaciu sálu. V rovnakom čase, keď prebieha táto rozprava, sa totiž koná hlasovanie vo Výbore pre priemysel, výskum a energetiku a ešte sme nevymysleli spôsob, ako ľudí rozpoliť.
<P>
Pán Hökmark tu dospel k dobrému kompromisu. V tejto záležitosti však musíme vždy brať do úvahy úroveň vykonávania, ktorú chceme dosiahnuť v budúcnosti jednak v prípade siete prvej generácie a jednak v prípade káblových prevádzkovateľov a vôbec každého, kto má záujem o frekvenčné spektrum, najmä záchranných organizácií.
<P>
Je potrebné vymedziť túto úroveň vykonávania. V súvislosti s týmito údajmi je najdôležitejším aspektom ich množstvo. Ďalším veľmi významným aspektom je čas, ktorý je potrebný na ich prenos, sila, ktorou sa údaje prenášajú, aby sa aj tu tiež zabezpečila súčasná existencia, a napokon priority, ktoré sa stanovia prostredníctvom softvéru. V tomto smere budeme do budúcnosti potrebovať podrobnú správu, aby sme podstatne zvýšili rýchlosť GSM siete prvej generácie. Prevádzkovatelia káblových sietí už dosiahli veľmi vysoké rýchlosti, a to až 100 megabitov za sekundu. Táto rýchlosť je veľmi uspokojujúca a môže sa v budúcnosti ešte zvýšiť.
<P>
Máme však veľké problémy, čo sa týka úrovne cien, najmä v prípade dátového roamingu. V niektorých členských štátoch je v súčasnosti možné kúpiť jeden gigabyte za menej ako jedno euro. Práve som sa pozrel na svoj mobilný telefón, aby som zistil, koľko to stojí mňa. Doma ma jeden gigabyte stojí jedno euro. Keď som tu, jeden gigabyte ma stojí 9 900 EUR, a keď cestujem do iného členského štátu, môže ma stáť 14 900 EUR. V tomto smere musíme naliehavo prijať opatrenia. Chcel by som vás požiadať, pani komisárka, aby ste zabezpečili, že v tomto rozhodnutí sa nielen zohľadní rozsah a úroveň vykonávania, ale že predovšetkým so zreteľom na úroveň cien tiež vytvoríme spoločný európsky trh, ktorý ľuďom umožní využívať dátové služby aj vtedy, keď nie sú vo svojom členskom štáte. V tomto smere sa musíme zaoberať naliehavými prioritami.
<SPEAKER ID="091" NAME="Andreas Mölzer" AFFILIATION="NI">
(DE) Európa dokáže obhájiť svoju vedúcu pozíciu ako najväčšia hospodárska oblasť na svete len vtedy, ak sa postaví na čelo vo sfére rozvoja a využívania nových technológií.
<P>
Širokopásmová technológia je toho nepochybne dôležitou súčasťou. Naša nová politika rádiového frekvenčného spektra musí zaistiť obrovské kapacity prenosu a vysoké prenosové rýchlosti. Jednotné plánovanie a správa frekvencií na európskej úrovni sú na dosiahnutie tohto cieľa nesporne menej vhodné, keďže, ako zdôraznila aj samotná Komisia, dobre a efektívne to možno uskutočniť v jednotlivých členských štátoch. Koordinácia by však bola určite žiaduca.
<P>
Podľa môjho názoru by sa malo podporovať poskytovanie sietí optických vlákien, a to aj napriek vysokým nákladom. Európska únia v súčasnosti zaostáva za svojimi konkurentmi Spojenými štátmi a Čínou. Je to tak pravdepodobne v dôsledku váhavej politiky a prílišnej byrokracie.
<P>
Súhlasím preto s pánom spravodajcom Hökmarkom, že je absolútne nevyhnutné, aby sme sa pridŕžali termínov, ktoré boli stanovené na uvoľnenie frekvenčného spektra.
<SPEAKER ID="092" NAME="Neelie Kroes">
podpredsedníčka Komisie. - Chcela by som sa poďakovať všetkým, ktorí sa zapojili do tejto fascinujúcej diskusie, lebo hoci sa môže zdať, že otázka je veľmi technická, po dôkladnom zvážení všetkého predstavuje hlavný problém, keďže rádiové frekvenčné spektrum je ako voda alebo čerstvý vzduch. Ako povedala pani Catherine Trautmannová, ide o obmedzený zdroj, verejný majetok a tiež dôležitý prínos. Spravodajcovi a jeho tieňovým spravodajcom sa podarilo celkom dobre objasniť túto otázku a predložili pred nás už len informácie o tom, čo treba urobiť na dosiahnutie pozitívneho výsledku.
<P>
Samozrejme, toto je demokracia: rokujeme o tejto otázke a je to pútavá rozprava. Nie až tak dávno sme však diskutovali o digitálnej agende. Všetci s ňou súhlasíme a táto otázka je pre digitálnu agendu veľmi dôležitá. Pretože ak neprevezmeme zodpovednosť a nezaujmeme jasné stanovisko, môžeme zabudnúť na to, čo už dnes povedala pani Toiová: musíme si uvedomiť, že v roku 2020 - a to sme stanovili v digitálnej agende - by mal byť každý Európan schopný presadzovať svoje záujmy prostredníctvom niečoho, čo sú konečne možnosti frekvenčného spektra.
<P>
Hovorili sme aj o vytvorení digitálnych možností pre každého Európana do roku 2013. Ak máme na mysli presne toto, potom musíme byť jednotní a musíme byť schopní predvídať následky, ktoré z toho vyplynú.
<P>
Chcela by som sa poďakovať všetkým poslancom, ktorí sa vyjadrili jasne, uviedli priority a po dôkladnom zvážení všetkého sa zhodli na tom, čo presne musíme urobiť v rámci strategického prístupu k regulácii, pokiaľ ide o riadenie rádiového frekvenčného spektra. Treba ešte prekonať nejaké prekážky, o tom niet pochýb. Keď si však uvedomíme, čo je v stávke, som si istá, že tieto prekážky úspešne odstránime.
<P>
V plnej miere rešpektujeme využívanie spektra na vysielanie a kultúrne činnosti: v súvislosti s tým nesmú byť nijaké nedorozumenia. Tomuto bodu sa budeme venovať, ak ešte bude stále treba prekonať nejaké váhanie. Pokiaľ ide o dodatočné frekvenčné spektrum pre vysielanie a o druhú digitálnu agendu, všetci si podľa mňa uvedomujú, že skôr alebo neskôr - a väčšina poslancov Parlamentu si bude pravdepodobne myslieť, že skôr - budeme musieť riešiť aj túto otázku. Táto situácia má prínos pre všetkých a pri uvoľnení 800 MHz pásma sme sa rozhodli pre možnosť, ktorá ovplyvnila najmenšiu časť frekvenčného spektra. Môžeme to teda chápať ako prvý krok na našej ceste.
<P>
Pozrime sa na chvíľu späť: kto by si pred 15 rokmi vedel predstaviť, o čo dnes pôjde? Keby sme pred 15 rokmi boli čakali a váhali prijať rozhodnutia ako politici, boli by sme zlyhali. V takom prípade by sme dnes nerokovali o tom, či chceme zastávať prvé alebo tretie miesto, ale či sa chceme vyhnúť poslednému miestu.
<P>
Frekvenčné spektrum je národnou právomocou: som si toho vedomá. Komisia súhlasí, že analýza stavu je záležitosťou členských štátov. Všetci sa však zhodneme na tom, že frekvenčné spektrum je veľmi cenný zdroj, a musíme uznať, že diskusia o digitálnom jednotnom trhu nám tiež poskytuje možnosť a povinnosť premýšľať cezhranične - a ak existuje oblasť, v ktorej by sme mali uvažovať cezhranične, tak je to politika frekvenčného spektra.
<P>
Čo sa týka termínov a toho, čo bolo a je v stávke, je jasné, teda aspoň mne, že rok 2013 nie je príliš skoro. Mali by sme si tiež uvedomiť, že odchýlky sa navrhujú v dvoch druhoch situácií: v prípade ťažkostí so susediacimi krajinami a v prípade okolností, ktoré nemohol nikto predvídať. Som však presvedčená, že musíme zaujať postoj, že čas nie je na našej strane a že odchýlky by sa nemali zneužiť.
<P>
Celkove sa teším na naše rokovania s členmi Rady, teším sa na výsledky vášho hlasovania a s istotou hľadím do budúcnosti v nádeji, že do konca roka sa dokončí jeden z pilierov, o ktorých sme hovorili.
<P>
Na záver by som sa ešte raz chcela poďakovať nielen pánovi spravodajcovi a tieňovým spravodajcom, ale aj členom rôznych zúčastnených výborov za ich konštruktívne a veľmi pozitívne úsilie.
<SPEAKER ID="093" NAME="Gunnar Hökmark">
spravodajca. - Domnievam sa, že si musíme uvedomiť, že hovoríme o časti spoločnosti, ktorá sa vyvíja mimoriadne rýchlo. Zmena sa deje a aj sa bude diať vo výnimočne krátkom čase. Naozaj hovoríme o tom, ako chceme, aby situácia vyzerala v roku 2020.
<P>
Z tohto dôvodu je dôležité pripomenúť, že pri rokovaní o 700 MHz pásme hovoríme len to, že o najlepšom spôsobe jeho využitia budeme mať príležitosť rozhodnúť neskôr. Ako už bolo povedané, frekvenčné spektrum je obmedzený zdroj, ale je to tiež verejný majetok a je našou povinnosťou využívať ho čo najlepšie a čo najefektívnejšie - na toto upozornila aj pani Trautmannová.
<P>
Rád by som tiež zdôraznil, že použitie spektra na kultúrne a na komerčné účely si neodporujú. Chcem, aby sme mali také ambície, ktoré nám umožnia skôr zblížiť kultúru a túto novú technológiu ako vyhradiť technológiu na komerčné účely, k čomu sa dospeje, ak nebudeme dostatočne ctižiadostiví. V tom prípade zostane kultúra pozadu a nemyslím si, že kultúra v Európe bude mať najlepšie možnosti, ak zostane odkázaná na staré technológie.
<P>
Som presvedčený, že je možné nielen zaistiť vysielanie, počínajúc dnešným dňom, ale aj vytvoriť nové príležitosti pre novú dobu. Je však potrebné, aby sme boli schopní prijať rozhodnutia. Musím poznamenať, a to bez irónie a s veľkou dávkou uspokojenia, že dnes večer tu nikto nespochybnil skutočnosť, že musíme byť číslo jeden. Byť číslo jeden je v globálnom svete hospodárskej súťaže a znalostí jediný spôsob, ako vyhrať, a to by mal byť náš cieľ.
<SPEAKER ID="094" NAME="Predsedajúca">
Rozprava sa skončila.
<P>
Hlasovanie sa uskutoční v stredu 11. mája 2011.
