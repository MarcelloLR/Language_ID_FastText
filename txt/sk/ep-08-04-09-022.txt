<CHAPTER ID="022">
Priebežné hodnotenie šiesteho environmentálneho akčného programu Spoločenstva (rozprava) 
<SPEAKER ID="192" NAME="Predsedajúca">
(FR) Ďalším bodom je správa pani Riitty Myller v mene Výboru pre životné prostredie, verejné zdravie a bezpečnosť potravín o priebežnom hodnotení šiesteho environmentálneho akčného programu Spoločenstva.
<SPEAKER ID="193" NAME="Riitta Myller">
spravodajkyňa. - (FI) Vážená pani predsedajúca, pán komisár Dimas, ciele šiesteho environmentálneho akčného programu sa nedosiahnu ako výsledok akejsi environmentálnej politiky, ktorá sa realizuje v EÚ.
<P>
Tematické stratégie plánované ako základný kameň environmentálneho akčného programu a schválená legislatíva, ktorá je teraz vo veľkej miere prijatá na základe týchto stratégií, nepostačujú na dosiahnutie environmentálnych cieľov. Úbytok biodiverzity sa pravdepodobne nezastaví a právne predpisy v oblasti ochrany morí nebudú účinné až do roku 2012. Ako vieme, ochrana pôdy narazila na problémy, a to nie len v Rade, ale aj tu v Parlamente. Právne predpisy v oblasti odpadu sa nám vracajú späť a nevyzerá to dobre. Musíme dosiahnuť uspokojivé výsledky v obmedzení množstva odpadu. Ani ciele odsúhlasené v smernici o kvalite ovzdušia nie sú na úrovni odsúhlasenej v šiestom environmentálnom akčnom programe.
<P>
Ciele environmentálneho programu sa však dosahujú v jednej oblasti, a tou je politika v oblasti klímy. Je to zvlášť prípad, keď sa opatrenia, ktoré sme teraz odsúhlasili, naozaj vykonávajú. Nesmieme zabúdať, že realizácia politiky v oblasti klímy prináša výhody aj v oblasti kvality ovzdušia a čiastočne aj v oblasti odpadu, a preto je z tohto pohľadu veľmi dôležitá.
<P>
Čo teda môžeme urobiť, aby sme sa vrátili späť na cestu za dosiahnutím cieľov šiesteho environmentálneho akčného programu? V prvom rade musia členské štáty zintenzívniť vykonávanie právnych predpisov EÚ na národnej úrovni. Komisia musí dostať potrebné prostriedky, aby mohla zabezpečiť, že sa všetky členské štáty starajú o plnenie svojich záväzkov.
<P>
Ďalším veľkým problémom a pravdepodobne tým najdôležitejším je to, ako sa nám podarí zariadiť integráciu oblasti životného prostredia do všetkých právnych predpisov Európskej únie. Hovoríme o tom už roky, ale prakticky sa ešte nič v tomto smere neurobilo.
<P>
Ešte stále máme oblasti, v ktorých dotujeme činnosť škodlivú pre životné prostredie. Musíme sa zbaviť dotácií, ktoré spôsobujú environmentálne škody, a Parlament by mal pre túto úlohu navrhnúť časový harmonogram.
<P>
Je potrebné odporučiť každú politiku, ktorá je environmentálne priaznivá, vrátane opatrení v oblasti zdanenia. Pokiaľ nebude možné použiť právne predpisy na európskej úrovni na rozvoj ekozdanenia, musíme použiť prostriedky, ktoré sú nám dostupné, ako napríklad pružnú spoluprácu, pomocou ktorej pohneme daňové záležitosti vpred. Ak chceme zlepšiť stav životného prostredia, záväzné právne predpisy musia byť naďalej prioritou.
<P>
Rada by som poďakovala všetkým skupinám, ktoré sa zúčastnili na tejto práci. Chcem tiež povedať, že som predložila niekoľko pozmeňujúcich a doplňujúcich návrhov len s cieľom objasniť text a vyvážiť jeho charakter.
<SPEAKER ID="194" NAME="Stavros Dimas" LANGUAGE="EL">
Vážená pani predsedajúca, dámy a páni, prioritou pre Komisiu je Európa výsledkov. Naša environmentálna politika bola a je veľmi úspešnou politikou EU, keďže ponúkla svojim občanom jasné a hmatateľné výhody.
<P>
Približne 80 % právnych predpisov členských štátov v oblasti životného prostredia vychádza z prislúchajúcich právnych predpisov EÚ. Európska legislatíva v rozhodujúcej miere prispela k výrazným zlepšeniam kvality ovzdušia a vody, ako aj k ochrane a zachovávaniu prírodných zdrojov Európy. EÚ tak môže hrať vedúcu medzinárodnú úlohu v otázkach ako klimatické zmeny, biodiverzita a právne predpisy týkajúce sa chemických produktov.
<P>
Prešiel takmer rok, čo Komisia zverejnila svoje Oznámenie o priebežnom hodnotení šiesteho environmentálneho akčného programu Spoločenstva. Minulý rok bol mimoriadne dôležitý, keďže otázky životného prostredia boli sústavne na čele zoznamu politických priorít EÚ. Počas tohto obdobia sme v plnej miere splnili naše politické záväzky. Dovoľte mi uviesť tri príklady.
<P>
Na samite na Bali v decembri minulého roka za začal postup na dosiahnutie novej dohody o celosvetovej klíme do konca roku 2009. Zelená diplomacia EÚ bola veľmi nápomocná pri dosiahnutí tohto pozitívneho výsledku. Balík návrhov týkajúcich sa klímy a energie, ktorý vytvorila Komisia v januári, bol ambiciózny a preukázal pokračujúce odhodlanie EÚ stanoviť celosvetový príklad.
<P>
Nová navrhovaná smernica o priemyselných emisiách posilňuje už platné ustanovenia a zjednodušuje existujúce právne predpisy zlučujúce sedem rôznych smerníc o integrovanej prevencii a kontrole znečisťovania. Naša legislatíva sa dá teda jednoduchšie vykonávať a prispievame k tomu, aby bola účinnejšia z pohľadu životného prostredia.
<P>
V uplynulom roku sa dosiahol významný pokrok. Priemysel vo veľkej miere prijal jedno z hlavných posolstiev priebežného hodnotenia, že dlhodobá realizovateľnosť európskych hospodárskych potrieb sa musí opierať o rozumné environmentálne zásady. Vysoké normy stanovené právnymi predpismi EU v oblasti životného prostredia povzbudzujú ekologické inovácie, ktoré zase oživujú priemyselnú produktivitu a vytvárajú nové pracovné miesta. Inými slovami, ambiciózne ciele v oblasti životného prostredia zlepšujú kvalitu života európskych občanov, a zároveň sú základom dosahovania našich cieľov v oblasti hospodárskeho rozvoja a zamestnanosti.
<P>
Tento pozitívny vývoj je v rozpore s vedeckými dôkazmi, že Európa ešte nevstúpila do fázy udržateľného rozvoja. V skutočnosti sme len na polceste časového obdobia, ktorého sa dotýka šiesty environmentálny akčný program Spoločenstva, a preto je zrejmé, že treba ešte mnoho urobiť v boji s aktuálnymi a novými hrozbami pre naše životné prostredie.
<P>
V najbližších mesiacoch Komisia predstaví nové návrhy, z ktorých mnohé sa nachádzajú v správe Parlamentu. Tieto iniciatívy obsahujú hodnotenie smernice o stropoch národných emisií a balík návrhov v oblasti udržateľnej spotreby a výroby.
<P>
Pripravujeme aj legislatívny návrh týkajúci sa obmedzenia obchodovania s drevom z nezákonného výrubu. Na konci leta budú pripravené oznámenia zaoberajúce sa európskym pohľadom na tému zastavenia odlesňovania a nájdením spôsobu zaznamenávania výsledkov spoločností pri použití kritérií, ktoré zájdu ďalej než HDP.
<P>
Pripravujeme aj návrh zákazu obchodu s kožami tuleňov, ktoré boli ulovené nehumánne.
<P>
Hlavnou prioritou je zlepšenie vykonávania právnych predpisov Spoločenstva. To je kľúčom k vytvoreniu lepšieho životného prostredia. Len zabezpečením správneho vykonávania acquis communautaire ako celku sa dajú dosiahnuť ciele šiesteho environmentálneho akčného programu Spoločenstva. Účinné vykonávanie je prepojené s lepšou legislatívou. Teraz už môžem vyjadriť svoju spokojnosť, pretože v priebehu posledných dvoch rokov sa Komisii podarilo oddeliť lepšiu legislatívu od nižších noriem životného prostredia. Pravdou je, že staršie a jednoduchšie právne predpisy sú jedným z lepších spôsobov, ako zlepšiť vykonávanie nových pravidiel, a teda môžu prispieť k lepšej ochrane životného prostredia.
<P>
Vážená pani predsedajúca, dámy a páni, mimoriadne ma teší, že vaša správa obsahuje konštruktívne závery týkajúce sa spôsobu, akým môže Európa úspešne vytvoriť lepšie životne prostredie a dosiahnuť skutočne udržateľný rozvoj. Uisťujem vás, že Komisia veľmi starostlivo preskúma tieto závery pri analýze oblastí, v ktorých vidí medzery v politike, a pri stanovovaní priorít na ďalšie roky.
<P>
Dovoľte mi poďakovať spravodajkyni, pani Myller, za jej úsilie a tiež pánovi Karimovi, pani Jeleve a pánovi Navarrovi z Výboru pre medzinárodný obchod, Výboru pre regionálny rozvoj a z Výboru pre poľnohospodárstvo a rozvoj vidieka za ich skvelé odporúčania.
<P>
Je zrejmé, že pokiaľ ide o smerovanie, panuje tu široká zhoda. Je len na nás premeniť túto podpornú politiku na konkrétne kroky s cieľom zabezpečiť lepšie životné prostredie aj po roku 2012.
<SPEAKER ID="195" NAME="Rumiana Jeleva">
spravodajkyňa Výboru REGI požiadaného o stanovisko. - (BG) Vážená pani predsedajúca, pán komisár, kolegovia, ako spravodajkyňa Výboru pre regionálny rozvoj požiadaného o stanovisko by som rada vyzdvihla významnú úlohu regionálnych a miestnych orgánov samospráv pri zabezpečovaní ochrany životného prostredia a udržateľného rozvoja. Regióny a obce sú tými miestami, na ktorých sa musí postupovať podľa rozhodnutí a kde sa environmentálne acquis musí prakticky vykonávať.
<P>
Dodávka a úprava vody, riadenie odpadu, verejná doprava a urbanistické plánovanie sú len niekoľkými príkladmi. Mali by sme podporiť členské štáty, ich regionálne a miestne orgány, aby čo najlepšie využívali štrukturálne fondy a aby sme zaistili, že ich operačné programy prispievajú k efektívnejšiemu vykonávaniu právnych predpisov v oblasti životného prostredia. Je zrejmé, že niektoré regióny majú pri vykonávaní problémy. Na ich prekonanie by sa mali v rámci kohéznej politiky vypracovať špeciálne opatrenia.
<P>
Na záver, regionálna spolupráca by sa mala používať ako rozhodujúci nástroj environmentálnej politiky. Spolupráca medzi členskými štátmi a s krajinami a regiónmi susediacimi s EÚ, ako napríklad Čierne more, Baltické more a Stredozemné more, nám otvára príležitosť na predchádzanie cezhraničnému znečisteniu.
<P>
Ďakujem.
<SPEAKER ID="196" NAME="Gyula Hegyi">
v mene skupiny PSE. - (HU) Z hľadiska cieľov stanovených v šiestom environmentálnom akčnom programe Spoločenstva zaostávame v mnohých aspektoch. Rád by som tu spomenul len dva z nich.
<P>
Ovzdušie v našich mestách je znečistené a nezdravé. Keďže chýbajú právne predpisy Spoločenstva, dosahovanie cieľov stanovených v tematickej stratégii o mestskom prostredí sa zdá byť v mnohých mestách značne vzdialené. Komisia preto musí predložiť právne predpisy, ktoré budú jasne definovať rámec mestského prostredia a mestskú dopravu v celej Európskej únii. V opačnom prípade budú naši občania naďalej trpieť v dôsledku zlej kvality ovzdušia a ostatných foriem znečistenia.
<P>
Podobne zaostáva aj vykonávanie rámcovej smernice o vode. Ak právne predpisy týkajúce sa priemyslu nebudú v súlade s politikami poľnohospodárstva a rozvoja vidieka, naše vodné zdroje budú naďalej znečistené. Ako sme mohli vidieť na príklade peny na rieke Raba v Maďarsku, ktorá bola dôsledkom znečistenia rakúskymi výrobcami kože, súčasné právne predpisy nedokážu zabrániť kontaminácii vodných zdrojov.
<P>
Členské štáty a Komisia musia urobiť všetko, čo je v ich právomoci, aby zabezpečili všeobecné dodržiavanie rámcovej smernice o vode a smernice o povodniach. Ďakujem.
<SPEAKER ID="197" NAME="Satu Hassi">
v mene skupiny Verts/ALE. - (FI) Vážená pani predsedajúca, veľká vďaka pani Riitte Myller za jej skvelú správu a za jej spoluprácu.
<P>
Ako hovorí Výbor pre životné prostredie, verejné zdravie a bezpečnosť potravín, vykonávanie environmentálneho programu EÚ je v mnohých aspektoch pozadu. No ešte prekvapujúcejšie je to, že aj keby sa všetky doposiaľ stanovené konkrétne ciele v plnej miere dosiahli, EÚ by stále nesmerovala k udržateľnému rozvoju. Pravdepodobne sa nám napríklad nepodarí zastaviť úbytok biodiverzity do roku 2010, ak keď sme sa zaviazali dokázať to.
<P>
Nepríjemnou pravdou je, že naša spoločnosť je postavená tak, aby pracovala spôsobom, ktorý je neudržateľný. Ak by každý na zemi spotrebúval zdroje tak ako my Európania, na výrobu potrebných zdrojov by sme potrebovali štyri zeme. Ak stredné vrstvy v Číne, Indii a ostatných rozvojových krajinách skopírujú naše spotrebné zvyklosti, planéta sa ocitne v kríze. Dúfam, že budíček, ktorý teraz znie vďaka politike v oblasti klímy, povedie ku komplexnejšiemu prehodnoteniu nášho životného štýlu a výrobných zvykov.
<SPEAKER ID="198" NAME="Péter Olajos" AFFILIATION="PPE-DE">
(HU) Ďakujem Vám, pani predsedajúca. Dovoľte mi tiež na úvod povedať, že ani ja nesúhlasím s tým, že šiesty environmentálny akčný program Spoločenstva sa vykonáva podľa plánu. V mnohých prípadoch navyše chýbajú konkrétne kvantitatívne a kvalitatívne ciele a časové harmonogramy, a to nielen v akčnom programe, ale aj v tematických stratégiách.
<P>
Niet pochybností o tom, že vykonávanie šiesteho akčného programu oproti plánu mešká, zatiaľ sa nám nepodarilo splniť prioritné environmentálne ciele vymedzené v programe a vykonávanie právnych predpisov v členských štátoch sa preťahuje. Dovoľte mi uviesť konkrétny príklad.
<P>
Po prvé: nevykonali sa žiadne konkrétne kroky smerujúce k predloženiu právnych predpisov týkajúcich sa kvality vnútorného ovzdušia. Z tohto pohľadu má prednosť predovšetkým predloženie ustanovení týkajúcich sa škôl a iných verejných vnútorných priestranstiev používaných zraniteľnými skupinami. Minimálne by mali byť začaté pilotné projekty.
<P>
Po druhé: zaostáva aj vykonávanie smerníc sieťového programu Natura 2000. Je potrebné rozšíriť najlepšie postupy a zaviesť fiškálne opatrenia proti znečisťujúcim subjektom. Ja sám som oslovil Komisiu s príspevkom súvisiacim so znečistením oblastí podľa programu Natura 2000, no Komisia len sedela so založenými rukami a nepodnikla nič.
<P>
Po tretie: nezákonné ukladanie nebezpečného a obecného odpadu na územia iných krajín sa nedávno rozrástlo. Častým cieľom európskeho odpadu sú Afrika a Ázia a to je neprijateľné. Rovnako neprijateľná je skutočnosť, že niekoľko nemeckých Länder nezákonne preváža mnoho tisíc ton odpadu do východnej Európy a následne si ho odmietne prevziať späť. Zoberme si ako príklad prípad Bavorska.
<P>
Po štvrté: čo sa vlastne stalo s dobrou zásadou zamedzovania cezhraničného znečisťovania? Jeden členský štát, Rakúsko, posledných sedem rokov znečisťuje rieku Raba, ako to už skôr spomenul pán Hegyi. Na povrchu rieky pláva hustá pena. Na tento problém som upozornil už aspoň šesťkrát, a dokonca som podal aj formálnu sťažnosť, ale zbytočne. Pena na rieke zostáva a Komisia si ďalej sedí a nerobí nič.
<P>
Dobré zásady nemajú zmysel, pokiaľ sa nerealizujú. Komisia je ochrancom práva Európskej únie. Nastal čas, aby si tento ochranca splnil svoju povinnosť a neustúpil členským štátom, no aby namiesto toho zabezpečil dodržiavanie zákonov, ktoré sme spoločne prijali. Veľmi pekne vám ďakujem.
<SPEAKER ID="199" NAME="Evangelia Tzampazi" AFFILIATION="PSE">
(EL) Vážená pani predsedajúca, pán komisár, dámy a páni, dovoľte mi zablahoželať spravodajkyni k jej skvelej práci. Myslím, že odráža obavy Parlamentu týkajúce sa toho, koľko zo svojich záväzkov Únia zatiaľ dodržala v rámci šiesteho environmentálneho akčného programu Spoločenstva.
<P>
Priebežné hodnotenie Komisie odhaľuje, že je potrebné koordinované úsilie na zapchatie medzier v legislatívne novými návrhmi právnych predpisov. Je tiež potrebné zaistiť nevyhnutné zdroje na zabezpečenie správneho vykonávania právnych predpisov Spoločenstva. Medzitým začíname chápať, že je potrebné viac sa spoliehať na udržateľný model výroby a spotreby a že hospodársky rast sa musí stať závislejším od prírodných zdrojov.
<P>
Rovnako dôležité je zdôrazniť medzinárodný rozmer európskej environmentálnej politiky. Musíme podporiť, aby Únia naďalej propagovala ambiciózne environmentálne politiky a požiadavky a aby rozvinula transfer technológie a výmenu dobrých postupov s rozvojovými krajinami.
<SPEAKER ID="200" NAME="Cristina Gutiérrez-Cortines">
v mene skupiny PPE-DE. - (ES) Vážená pani predsedajúca, naozaj nemyslím, že dokument, ktorý zvažujeme, je tým, čím by mohol byť. Vysvetlím to: tento dokument má zhodnotiť, čo sa urobilo v rámci všeobecných usmernení, ktoré Európska komisia navrhla v oblasti životného prostredia a celej environmentálnej politiky. Nemyslím však, že toto je hodnotiaci dokument. Nie je to podrobný hodnotiaci dokument, ktorý by nám pomohol plánovať budúcnosť, pravdepodobne preto, že Komisia nie je zvyknutá byť hodnotená alebo súdená, nehlasuje ani nemá skupinu akcionárov, ktorí od nej vyžadujú výsledky. Myslím však, aj keď to môže znieť ako rozpor, že Komisii treba zagratulovať k výsledkom, ktoré v uplynulých rokoch dosiahla. Nie však k tomuto dokumentu.
<P>
Domnievam sa, že environmentálna politika sa v plnej miere včlenila do politík obcí a regiónov a že samotný priemysel reaguje na usmernenia Európskej únie.
<P>
Dokumentu však chýba plán, ako sa musíme zmeniť do budúcnosti, pretože body, v ktorých systém nefungoval, musíme zrevidovať. Európa vypracováva environmentálnu politiku viac než 25 rokov a je potrebné znovu posúdiť niektoré z jej metód. To je jeden z faktov, ktoré vysvetľujú zlyhávanie niektorých politík.
<P>
Nevidím žiaden kritický postoj, ako môžeme zmeniť spôsoby zapájania regiónov, vytvárania sietí, či má dominovať postoj EÚ alebo nie. Dnes existuje mnoho krajín - ako sa to stalo aj v prípade smernice o pôde - ktoré už majú omnoho lepšie právne predpisy, než im môže dať Európa, a iné krajiny, ktoré nemajú žiadne. Vzhľadom k tejto nerovnosti musí Európa zaujať rozdielne stanoviská a hľadať nové spôsoby fungovania, pretože je logické, že ak sa zmenil svet, mali by sme aj my zmeniť svoje pracovné metódy.
<P>
Ďakujem veľmi pekne, gratulujem k výsledkom, no zmeňme sa v budúcnosti.
<SPEAKER ID="201" NAME="Miroslav Mikolášik" AFFILIATION="PPE-DE">
(SK) Považujem za veľmi dôležité, že priebežné hodnotenie 6. environmentálneho akčného programu Spoločenstva odhalilo dôležitú skutočnosť, že uplatňovanie akčného programu výrazne zaostáva za stanoveným harmonogramom.
<P>
Vzhľadom k tejto situácii je teda veľmi nízka pravdepodobnosť, že sa to stihne do roku 2012 a že sa podarí naplniť prioritné ciele. Stotožňujem sa s názorom, že je potrebné do textu spomínaného programu ešte začleniť jasnejšie a konkrétnejšie kvantitatívne a kvalitatívne ciele. Zároveň súhlasím s tým, že predkladanie tematických stratégií neprinieslo efektívne výsledky. Z tohto dôvodu zdôrazňujem potrebu pokračovania v úsilí o odstránenie medzier v environmentálnej legislatíve prostredníctvom nových legislatívnych návrhov.
<P>
Taktiež je veľmi dôležité zabezpečiť efektívne uplatnenie predpisov v oblasti životného prostredia. Klimatické zmeny, biodiverzita, zdravie a využívanie prostriedkov zostanú našimi najnaliehavejšími výzvami aj do budúcna.
<SPEAKER ID="202" NAME="Paul Rübig" AFFILIATION="PPE-DE">
(DE) Vážená pani predsedajúca, pán komisár, dámy a páni, domnievam sa, že by sme mali z času na čas vykonať vyhodnotenie, a predovšetkým uverejniť zistenia od členských štátov v registri, pretože v jednotlivých otázkach sa naozaj vyskytujú rozpory, samozrejme, v priebehu rokov, napríklad v prípade rámcovej smernice o vode, kde na jednej strane robíme všetko možné, aby sme podporili obnoviteľnú energiu, no na druhej strane míňame nevyužitú vodu.
<P>
Problémy existujú aj vo vzťahu k programu Natura 2000. V tomto prípade by sme mali načúvať občanom a podľa toho priebežne upravovať programy.
<SPEAKER ID="203" NAME="Stavros Dimas">
člen Komisie. - (EL) Vážená pani predsedajúca, dámy a páni, dovoľte mi na prvom mieste spomenúť skvelé poznámky, ktoré tu dnes večer odzneli. Komisia ich, samozrejme, zváži a primerane vhodne využije.
<P>
Vo svojom priebežnom hodnotení Komisia dospela k záveru, že EÚ má vo všeobecnosti správne smerovanie, pokiaľ ide o plnenie opatrení stanovených šiestym environmentálnym akčným programom. Ak budeme naďalej v týchto rozhodujúcich rokoch postupovať rovnako, mali by sme byť schopní zrealizovať návrhy obsiahnuté v programe do roku 2012. V prípade prípravy návrhov a ich prijímania a schvaľovania však sme len v polovici požadovanej práce. Ako ste už dnes poukázali, bez účinného vykonávania environmentálnej politiky určite nedosiahneme environmentálne ciele stanovené v šiestom environmentálnom akčnom programe, bez ohľadu na to, ako dobre pripravia európske inštitúcie právne predpisy.
<P>
Presne z tohto dôvodu sa v plnej miere stotožňujem s názorom Parlamentu, že je potrebné vyvinúť väčšie úsilie a že Komisia musí mať k dispozícii dostatočné prostriedky, ktoré nám umožnia správne riešiť problematiku vykonávania. Komisii to umožní pomáhať vnútroštátnym orgánom, aby pripravili potrebné kapacity na dosiahnutie výsledkov, o ktoré usilujeme.
<P>
Komisia sa stotožňuje aj s názorom Parlamentu, že je životne dôležité zahrnúť otázky životného prostredia aj do ostatných politík. Zo správy jasne vyplýva, že táto integrácia je rozhodujúca v oblasti obchodných politík, pretože EÚ udržiava veľmi významné hospodárske vzťahy s ostatnými krajinami sveta a obchod má zjavný dopad na životné prostredie. Rovnako dôležité je však zahrnúť environmentálne otázky aj do poľnohospodárskej, regionálnej a dopravnej politiky. Ak sa zabezpečí nevyhnutné financovanie, politiky Spoločenstva budú mať významný vplyv na regióny Európy.
<P>
Postup dopadovej štúdie, tiež vytvorený Komisiou, smeruje k zlepšeniu kohézie politík Spoločenstva a obsahuje hodnotenie všetkých environmentálnych parametrov našich návrhov. Komisia by rada získala podporu Európskeho parlamentu, aby sa počas zvažovania návrhov aj od iných inštitúcií dalo zaručiť úplné vyhodnotenie všetkých environmentálnych aspektov.
<P>
Napokon, správa zdôrazňuje kľúčovú úlohu vnútroštátnych, regionálnych a miestnych orgánov, ako aj občanov, spotrebiteľov a obchodníkov pri dosahovaní environmentálnych cieľov stanovených v šiestom environmentálnom akčnom programe EÚ. Uisťujem vás, že Komisia urobí všetko, čo je v jej silách, aby pozdvihla profil programu a aby zabezpečila podporu dotknutých strán. Som si istý, že Parlament jej v tomto úsilí pomôže, a dúfam, že ochrana európskeho životného prostredia bude jednou z hlavných tém, ktoré zohľadnia voliči vo voľbách v budúcom roku.
<SPEAKER ID="204" NAME="Riitta Myller">
spravodajkyňa. - (FI) Vážená pani predsedajúca, rada by som poďakovala všetkým, ktorí sa zúčastnili rozpravy, a pánovi komisárovi.
<P>
Parlament a ja ako spravodajkyňa sa v skutočnosti usilujeme o situáciu, pri ktorej by Komisia získala nové nástroje, aby dostala environmentálnu politiku na cestu vedúcu k dosiahnutiu cieľov podľa šiesteho environmentálneho akčného programu. Ako poznamenal pán komisár Dimas a ako Komisia vyjadrila vo svojej priebežnej správe, je to jej názor, že prostriedky uvedené v priebežnom hodnotení šiesteho environmentálneho akčného programu Spoločenstva budú postačovať na dosiahnutie cieľa. No vykonaná štúdia o aktuálnej politike Komisie hovorí o opaku.
<P>
Táto správa, ktorú, dúfam, zajtra prijmeme veľkou väčšinou, vyznačuje oblasti, kde sú stále potrebné zlepšenia na európskej úrovni, pričom vo veľkej miere uvádza tie isté nápravné opatrenia, ako navrhol komisár vo svojom prejave. Inými slovami, máme ten istý názor na to, čo treba urobiť. No ako to už povedala pani Hassi, či už sú navrhované prostriedky všeobecne vhodné na to, aby sa Európska únia dostala na cestu za udržateľným rozvojom, alebo nie sú, musíme spolu určite veľmi otvorene diskutovať. Pokiaľ ide o politiku v oblasti klímy, sme na správnej ceste. Ak vytvoríme takéto ambiciózne politiky aj v iných oblastiach, určite uspejeme.
<P>
Spomínala som, že som predložila niekoľko pozmeňujúcich a doplňujúcich návrhov s cieľom objasniť túto správu. Rada by som sa ešte zmienila o tom, že fínska jazyková verzia v pozmeňujúcom a doplňujúcom návrhu 14 je veľmi zvláštna. Preto je lepšie použiť v tomto bode anglický text.
<SPEAKER ID="205" NAME="Predsedajúca">
(FR) Rozprava je ukončená.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="206" NAME="Genowefa Grabowska  " AFFILIATION="PSE">
písomne. - (PL) Ako členka Výboru pre životné prostredie, verejné zdravie a bezpečnosť potravín sa domnievam, že by bolo dobré, ak by sme šiesty environmentálny akčný program prijali podľa článku 251 zmluvy o ES, t. j. prostredníctvom spolurozhodovacieho postupu. Ochrana životného prostredia je vecou mimoriadneho významu pre EP, ktorý napokon reprezentuje približne 500 miliónov Európanov.
<P>
Zapojenie EP do spolurozhodovacieho postupu jasne vyjadruje úlohu, ktorú parlament má. 10-ročné funkčné obdobie šiesteho akčného programu vyžaduje pravidelné hodnotenia, hlavne v oblasti jeho priorít. Pravdou je, že tematické stratégie obsiahnuté v programe zlepšili účasť zainteresovaných strán a rozvinuli dimenziu environmentálnej politiky, no zároveň spôsobili omeškanie alebo predĺžili proces vytvárania zákonov v tejto oblasti.
<P>
Hanebný príklad nám dáva nedokončená smernica o kvalite ovzdušia. Parlament správne poznamenal, že najväčší pokrok sa dosiahol v tých častiach Programu, pre ktoré neboli vypracované žiadne samostatné tematické stratégie (napr. klimatická zmena). Na druhej strane by sme však nemali zabúdať, že šiesty akčný program nás vyzýva na podporu udržateľných spôsobov výroby a modelov spotreby fiškálnymi prostriedkami.
<P>
Aj keď sa priebežné hodnotenie nedá vnímať ako veľmi uspokojivé, je to napriek tomu jediný mechanizmus, prostredníctvom ktorého môže EÚ účinne tlačiť na dosahovanie stanovených cieľov. Chýbajúce úspechy v tejto oblasti by poškodili dôveryhodnosť EÚ a jej členských štátov, ktoré sa úprimne zaujímajú o zhoršujúci sa stav životného prostredia.
<SPEAKER ID="207" NAME="Daciana Octavia Sârbu  " AFFILIATION="PSE">
písomne. - (RO) Oznámenie Komisie týkajúce sa priebežného hodnotenia šiesteho environmentálneho akčného programu Spoločenstva (EAP) potvrdzuje skutočnosť, že klimatická zmena, úbytok biodiverzity, zdravie a využívanie prostriedkov predstavujú najurgentnejšie environmentálne výzvy, a preto je nevyhnutné, aby sa tento program stal dôležitým nástrojom v stratégii udržateľného rozvoja EÚ.
<P>
Ak zvážime opatrenia, ktoré sa doteraz v tomto programe vykonali, dosiahnutie prioritných environmentálnych cieľov do roku 2012 je nepravdepodobné. Cieľ zastavenia úbytku biodiverzity do roku 2010 sa napríklad nedá dosiahnuť a stratégie navrhované s cieľom ochrany morského prostredia a pôdy neprinesú do roku 2012 žiadne konkrétne výsledky. Kroky, ktoré sa podnikli na zlepšenie kvality ovzdušia, ako aj akcie stanovené v tematickej stratégii v oblasti znečistenia ovzdušia a ciele týkajúce sa zníženia environmentálneho hluku zároveň nepostačujú na dosiahnutie cieľov EAP. Oznámenie Komisie tiež nerieši primerane urovnanie problémov ani zdržanlivosť niektorých členských štátov pri vykonávaní smerníc týkajúcich sa prirodzeného prostredia a programu Natura 2000.
<P>
Keď už sú lokality Natura 2000 určené, je potrebné formulovať, podporovať a monitorovať ciele ochrany. Toto hodnotenie upozorňuje na tieto problémy a žiada, aby sa Komisia zamerala na ambiciózne výsledky v oblasti environmentálnej ochrany.
