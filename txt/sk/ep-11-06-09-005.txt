<CHAPTER ID="005">
Záťažové testy jadrových elektrární v EÚ a jadrová bezpečnosť v krajinách susediacich s EÚ (rozprava) 
<SPEAKER ID="058" NAME="Predsedajúca">
Ďalším bodom programu je vyhlásenie Komisie o záťažových testoch jadrových elektrární v EÚ a jadrovej bezpečnosti v krajinách susediacich s EÚ.
<SPEAKER ID="059" NAME="Günther Oettinger" LANGUAGE="DE">
Po mnohých stretnutiach s rôznymi výbormi Parlamentu vám dnes môžem predložiť správu o pokroku nášho ambiciózneho plánu na zavedenie celoeurópskeho záťažového testu jadrových elektrární v Európskej únii a ďalších krajinách.
<P>
Rade sme navrhli, aby bezpečnosť všetkých jadrových elektrární v EÚ bola preskúmaná na základe komplexného vyhodnotenia rizika a bezpečnosti, a Rada o tom koncom marca prijala rozhodnutie. Skupina európskych regulačných orgánov pre jadrovú bezpečnosť (ENSREG) a Komisia boli požiadané, aby vypracovali kritériá, metodiku a časový harmonogram na vykonanie záťažových testov. Nebol to jednoduchý proces a dostali sme pripomienky rôzneho druhu týkajúce sa nášho úsilia.
<P>
Dnes vám môžem povedať, že máme testovacie kritériá, metodiku a časový harmonogram, ktoré podľa môjho názoru splnia očakávania európskych občanov v súvislosti s týmto záťažovým testom.
<P>
(protestné pokrikovanie pána Turmesa)
<P>
Ak poviete len "nezmysly", to nie je argument, pán Turmes. "Nezmysly" nie je výraz, ktorý by sme chceli vidieť v zápisnici, ale ak vám to urobí radosť, potom ho akceptujem.
<P>
V každom prípade sme intenzívne bojovali. Predovšetkým treba povedať, že mnohé regulačné orgány pre jadrovú bezpečnosť neboli pripravené súhlasiť s európskym procesom inšpekcií. Dôvodom je fakt, že energetický mix je vecou členských štátov a že monitorovanie a povoľovanie jadrových elektrární a dohľad nad nimi patria tiež do pôsobnosti členských štátov. Myslím si, že skutočnosť, že teraz zrealizujeme záťažový test na európskej úrovni na základe spoločných kritérií, je mimoriadne dôležitý a historický krok vpred v záujme bezpečnosti všetkých európskych občanov. Môžem vás ubezpečiť, že nedovolím, aby sa použila nejaká miernejšia verzia záťažového testu.
<P>
Keď bude verejnosti predložený výsledok záťažového testu so všetkými podrobnosťami, hodnoteniami, návrhmi a závermi, potom budú európski občania vedieť viac o jadrových elektrárňach vo všetkých členských štátoch, než vedeli napriek všetkému svojmu úsiliu počas uplynulých desaťročí. Veľmi dobre sa pamätám na to, že ľudia žijúci v pohraničných oblastiach sa chceli dozvedieť o bezpečnostných opatreniach neďalekých jadrových elektrární. Z pohľadu občanov boli často veľmi nedostatočné. O šesť či deväť mesiacov budeme mať podstatne viac údajov, faktov a zistení, než bolo zverejnených v priebehu posledných dvadsiatich rokov.
<P>
Tento záťažový test pozostáva z troch fáz.
<P>
(protestné pokrikovanie pani Harmsovej)
<P>
Vzhľadom na skorú hodinu, pani Harmsová, pristupujme dnes predpoludním k veci s vážnosťou. Verte mi, prosím, že sa snažím byť objektívny. Keď diskutujeme o tejto veci, mám pocit, že som kritizovaný z oboch strán. Ako skúsený človek uprostred viem, že som na správnom mieste.
<P>
Povedal som "uprostred", pani Harmsová. Nepovedal som nič o priemernosti. Počúvajte, prosím, pozorne. Dúfam, že môj postoj splní vaše očakávania, pokiaľ ide o objektívnosť.
<P>
Fáza 1: v trhovom hospodárstve je nepochybne hlavnou zodpovednosťou majiteľov a prevádzkovateľov priemyselných závodov zabezpečiť, aby ich závody boli bezpečné, vykonávať pravidelné bezpečnostné kontroly a predkladať správy o výsledkoch. Z tohto dôvodu bol počas prvej fázy každý prevádzkovateľ jadrovej elektrárne od 1. júna požiadaný, aby predložil správu vnútroštátnym orgánom na základe dohodnutých európskych inšpekčných kritérií, nášho inšpekčného katalógu, ktorý je verejný a transparentný. Správy sa musia predložiť rýchlo, ale musia byť dôkladné a dôkladnosť je dôležitejšia než rýchlosť. Musia obsahovať hodnotenie samotnej jadrovej elektrárne prevádzkovateľom a závery, ktoré prevádzkovatelia vyvodili na základe inšpekčných kritérií a dôsledkov vyplývajúcich z Fukušimy.
<P>
Fáza 2: táto fáza pozostáva z ďalšieho preskúmania správ vnútroštátnymi regulačnými orgánmi pre jadrovú bezpečnosť, ktoré vypracovali prevádzkovatelia, a vyhodnotenia vlastných inšpekcií a zistení samotných regulačných orgánov.
<P>
Fáza 3 je nová a pozostáva z partnerského preskúmania. V priebehu tretej fázy chceme získať vlastný obraz o situácii, vykonať vlastné hodnotenie a vypracovať vlastné závery na európskej úrovni. Nebudeme sedieť v slonovinovej veži a nebudeme naivne prijímať výsledky, ktoré nám poskytnú vnútroštátne orgány. Využijeme zmiešané európske tímy a sami budeme mať možnosť navštíviť jadrové elektrárne. Európske tímy budú zložené z odborníkov v oblasti jadrovej energetiky z rôznych členských štátov a úradníkov Komisie.
<P>
Predovšetkým každý krok v súvislosti s partnerským preskúmaním možno urobiť len na základe dohody medzi Komisiou a Skupinou európskych regulačných orgánov pre jadrovú bezpečnosť, čo znamená, že bez súhlasu Komisie nebude možné proces ukončiť. Preto vás môžem ubezpečiť, že vážny, objektívny a dôkladný prístup je pre mňa veľmi dôležitý.
<P>
Všetko prebehne transparentne. Len v prípadoch, keď si bezpečnostné záujmy budú vyžadovať utajenosť, bude povolená nižšia úroveň transparentnosti. Myslím si, že v testovacích kritériách sú zohľadnené hlavné očakávania a legitímne záujmy verejnosti v Európe. Ide o všetky prírodné udalosti, ako sú povodne, extrémne horúčavy a mrazy, zemetrasenia a podobne. Sú zohľadnené všetky riziká súvisiace s prírodnými javmi.
<P>
Po druhé, viac než kedykoľvek predtým som presvedčený o tom, že hoci katastrofu vo Fukušime vyvolala prírodná udalosť, táto udalosť nebola jedinou príčinou katastrofy. Podľa môjho názoru zohralo v Japonsku pred zemetrasením a tsunami dôležitú - ak nie rozhodujúcu - úlohu ľudské zlyhanie z hľadiska zlepšenia bezpečnosti a modernizácie elektrárne a tiež po katastrofe z hľadiska minimalizácie škôd.
<P>
Preto je pre mňa dôležitou súčasťou záťažového testu ľudský faktor. Na začiatku som v tejto súvislosti nezískal dostatočnú podporu regulačných orgánov pre jadrovú bezpečnosť. Som vďačný, že Parlament a najmä Výbor pre priemysel, výskum a energetiku a Výbor pre životné prostredie, verejné zdravie a bezpečnosť potravín stáli za mnou. Z tohto dôvodu som v rámci rokovaní zohľadnil ich očakávania. Zabezpečili sme, že v testovacích kritériách je teraz v značnej miere zohľadnený ľudský faktor.
<P>
Chcel by som tu poukázať na veľmi konkrétny rozdiel. Zabezpečili sme, aby sa v testovacích kritériách v plnom rozsahu zohľadnil ľudský faktor a ľudské zlyhanie. Tým máme na mysli chybu, nedostatočnú kvalifikáciu, zlé riadenie jadrovej elektrárne alebo chybu pilota vedúcu k zrúteniu lietadla. To znamená, že ľudský faktor a ľudské zlyhanie sú v záťažovom teste v plnom rozsahu zohľadnené.
<P>
(protestné pokrikovanie pána Turmesa)
<P>
Pán Turmes, zdá sa, že si myslíte, že protestným pokrikovaním budete môcť ovládať rokovanie Parlamentu. Dovoľte mi, prosím, aby som dokončil svoj prejav. Budete mať potom dosť rečníckeho času.
<P>
(potlesk a protestné pokrikovanie)
<P>
Chcel by som váženej pani poslankyni vysvetliť, že táto otázka je taká dôležitá, že by som mal mať rečnícky čas v dĺžke aspoň sedem alebo osem minút. V každom prípade je to váš rokovací poriadok. Ak chcete mať dlhší rečnícky čas, môže o tom rozhodnúť samotný Parlament. Vy ste poslankyňou Parlamentu, ja nie.
<P>
Otázka ľudskej chyby je zohľadnená v plnom rozsahu. Jedna oblasť však zohľadnená nebola: kriminalita. Tým mám na mysli, že úmyselné útoky na jadrové elektrárne, prípadné teroristické útoky v najrôznejšej forme vrátane elektronických útokov a útokov lietadlami netvoria súčasť záťažového testu. Je to z dvoch dôvodov. Prvý dôvod je čisto formálny. Regulačné orgány pre jadrovú bezpečnosť v mnohých členských štátoch nie sú odborne zodpovedné za túto oblasť a upozornili Komisiu na zodpovednosť tajných služieb, polície, letectva, armády a vnútroštátnych orgánov. Preto teraz vyzveme členské štáty, aby k nám vyslali zástupcov príslušných orgánov, aby sme mohli s týmito orgánmi pred letnou prestávkou prediskutovať, ako môžeme zohľadniť dôsledky kriminality.
<P>
Druhým dôvodom je to, že členské štáty upozornili na otázku dôvernosti a predložili silné argumenty na jej podporu, čo znamená, že diskusie by nemohli byť transparentné. V novembri chceme predložiť predbežnú správu. S radosťou sa zapojím do ďalších oficiálnych diskusií s Parlamentom ešte pred uskutočnením partnerského preskúmania. Jedna vec nám musí byť jasná: dôkladnosť je dôležitejšia než rýchlosť. Nesúhlasím s krátkym časovým rámcom, ktorý bol podľa niektorých členských štátov dostatočný na špeciálne testy.
<P>
Myslím si, že v priebehu štyroch až šiestich týždňov nedokážeme náležite uplatniť testovacie kritériá, ktoré sú pre nás také dôležité. Preto budeme možno potrebovať čas do jari budúceho roka. Pokiaľ ide o ostatné otázky, majte, prosím, na pamäti, že sa nezaoberám otázkou, či sa jadrové elektrárne prevádzkujú, plánujú, stavajú alebo zatvárajú. Podľa môjho chápania práva je to v právomoci členských štátov. Cítim sa však zodpovedný za bezpečnosť existujúcich i plánovaných jadrových elektrární. Z tohto dôvodu som vďačný za to, že naša pozvánka bola prijatá na pracovnej úrovni a že Ukrajina, Rusko, Švajčiarsko, Arménsko, Chorvátsko a Turecko súhlasili s vykonaním ďalšieho kroku spoločného európskeho záťažového testu, čo umožní uskutočnenie kontroly bezpečnosti za hranicami Európskej únie.
<P>
Teším sa na to, že vám čo najskôr predložím výsledky. Okrem toho by som chcel povedať, že sa v nasledujúcich mesiacoch budem zaoberať vypracovaním prísnych a objektívnych právnych noriem týkajúcich sa jadrového odpadu. Bol som trochu prekvapený, že výbor veľkou väčšinou kategoricky nevylúčil možnosť vývozu odpadu do tretích krajín.
<P>
(protestné pokrikovanie)
<P>
Chcel by som váženej pani poslankyni vysvetliť, že som tu vo svojej funkcii komisára. Moja stranícka príslušnosť je súkromnou záležitosťou. Rozlišujte, prosím, medzi pánom Oettingerom, bývalým kresťanským demokratom, a komisárom Oettingerom. Preto môžem ako komisár povedať, že som bol prekvapený, že zákazy vývozu boli na základe jasnej väčšiny obmedzené. Hádam ešte existuje možnosť zmeniť to v procese prijímania rozhodnutia Parlamentu do konca júna.
<P>
(potlesk)
<SPEAKER ID="061" NAME="Herbert Reul" LANGUAGE="DE">
Najprv by som vám chcel veľmi pekne poďakovať, pán Oettinger. Na rozdiel od ľudí, ktorých pekné slová vyvolávajú len neistotu, vy ste sa postarali o to, aby sa niečo skutočne udialo. Práve to vytvára rozdiel v politike.
<P>
Už mi naozaj začína liezť na nervy - aby som sa vyjadril celkom jasne -, že niektorí poslanci Parlamentu neustále žiadajú viac a viac, ale oni samotní nie sú ochotní prispieť svojím dielom. Pani Harmsová, v Parlamente sme zlyhali. Nedokázali sme ani prijať uznesenie o otázke bezpečnosti, pretože ste chceli 150 % a neboli ste spokojná s tým, čo bolo vlastne možné v dôsledku rôznych existujúcich právomocí. Nesplnili sme si svoju úlohu a ani vy ste si ju nesplnili.
<P>
Pán komisár si však svoju úlohu splnil. Pred šiestimi mesiacmi by sme neočakávali, že budeme mať príležitosť uskutočniť záťažový test tohto druhu. Nikdy by sme neverili, že by bolo možné začať diskusie so štátmi mimo Európy o otázke bezpečnosti. Je ľahké vykrikovať naokolo, aké je všetko strašné, a zamerať sa len na otázku definitívneho zastavenia jadrovej energetiky, inými slovami všetko alebo nič. Je ťažšie, ale pre ľudí v Európe prospešnejšie, dosiahnuť v tejto oblasti pokrok. To, čo pán Oettinger dosiahol za uplynulých niekoľko mesiacov, je príkladné. Nesnažím sa povedať, že všetko je presne také, ako sme si želali. Až na konci budeme môcť povedať, či sme chceli práve toto. Pani Harmsová a pán Turmes, je jednoducho neprijateľné neustále sa sťažovať a pokrikovať a potom, keď máte niečo urobiť, hlasovať proti vyššej úrovni bezpečnosti jadrových elektrární. Uznesenie bolo tu na stole a vy ste hlasovali proti nemu. Oslabili ste postavenie Parlamentu a Komisie, keď sme chceli zvýšiť bezpečnosť európskych jadrových elektrární. To je fakt.
<P>
Mám už dosť tohto neprestajného pokrytectva. Je to nečestné a neumožní nám to dosiahnuť pokrok. Situácia je, samozrejme, zložitá, ale každý pozná právnu situáciu. Je naivné myslieť si, že si môžeme robiť, čo sa nám zachce. Ide tu o veľmi špecifickú právnu situáciu, ktorej sa musíme držať. Veci, ktoré sa dosiahli na základe tohto rámca, sú veľmi zaujímavé a dôležité. Možno si myslíte, že to nekonečné pokrikovanie je zábavné, ale takto sa nikam nedostaneme.
<P>
(potlesk)
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="062" NAME="Claude Turmes" AFFILIATION="Verts/ALE">
(DE) Pán Reul, vo svojom prejave neskôr vysvetlím, prečo nie sme spokojní, ale mám dojem, že ste ešte poriadne nestrávili to, na čom sa uzniesli vaša kancelárka a vaša strana v Nemecku.
<SPEAKER ID="063" NAME="Herbert Reul" AFFILIATION="PPE">
(DE) Ešte raz opakujem: tu podľa všetkého nešlo o to, aby sme sa v tejto veci pohli vpred o milimeter alebo tri metre, ale išlo o stranícko-politické šarvátky. Môžeme to robiť. V Parlamente sme v súvislosti s týmto uznesením dosiahli oveľa väčší pokrok ponad všetky stranícke hranice, než sme dokázali teraz. Podľa mňa je veľmi poľutovaniahodné, že sa opäť hádame o otázke: áno alebo nie. Viete, že ja osobne k tejto veci zaujímam veľmi špecifický postoj, ale bol som pripravený prijať kompromis a nájsť v Parlamente spoločný základ, aby sa zvýšila bezpečnosť európskych jadrových elektrární tam, kde teraz fungujú a kde aj pravdepodobne zostanú. Našou úlohou je dosiahnuť výsledky pre občanov Európy a nielen vydávať vyhlásenia.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="064" NAME="Gerald Häfner" AFFILIATION="Verts/ALE">
(DE) Pán Reul, vašu výzvu na objektívnosť a čestnosť vo vzájomnej komunikácii beriem vážne. Preto by som sa chcel spýtať, prečo hovoríte tak agresívne a prečo obviňujete poslancov Skupiny zelených/Európskej slobodnej aliancie z pokrytectva. Použili ste smiešny argument, že pred rokom by nebolo možné presadiť záťažový test tohto druhu. Parlamentu ste však nevysvetlili, že jediným dôvodom, prečo to nebolo možné, bolo to, že vy pán Reul a ľudia na vašej strane tomu zabránili.
<P>
Tento problém existoval pred Fukušimou. Ak všetci chceme bezpečnosť, potom je správne zasadzovať sa o ňu neprestajne a nie až vtedy, keď dôjde k roztaveniu jadra v troch reaktoroch.
<SPEAKER ID="065" NAME="Herbert Reul" AFFILIATION="PPE">
(DE) Po prvé, dôvod, prečo som reagoval tak emotívne, bol, že som stále sklamaný z toho, že sme nedokázali prijať spoločné uznesenie o bezpečnosti, pretože pre niektorých ľudí bolo dôležitejšie zastávať nekompromisný postoj než nájsť spoločné riešenie.
<P>
Po druhé, počas rozpravy som vysvetlil a vysvetlím to ešte raz, že som sa z toho poučil. Teraz si uvedomujem, že na zavedenie prísnejších bezpečnostných noriem pre európske jadrové elektrárne musíme urobiť viac. Musíme vyvinúť väčší tlak a prejaviť viac iniciatívy.
<P>
Preto som podporil spoločné uznesenie a preto som za podporu pána Oettingera a proti neustálym útokom na neho.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="066" NAME="Vytautas Landsbergis" AFFILIATION="PPE">
Chcel by som pánovi Reulovi povedať, že elektrina z jadrových elektrární, ktoré neboli bezpečné, sa kedysi považovala za "špinavú" a že zodpovedné štáty Európskej únie ju nenakupovali. Jadrové elektrárne, ktorých výstavba je teraz naplánovaná na východných hraniciach EÚ, patria presne do tejto kategórie, pretože ich technológia sa predtým neodskúšala na vzdialenejších miestach. Ubezpečenia, že budú bezpečné, sú len prázdne slová.
<P>
Čo si pán kolega myslí o tom, že ak Nemecko odmietne výstavbu jadrových elektrární na svojom území, bude akceptovať ich výstavbu na našich hraniciach a bude nakupovať túto "špinavú" elektrinu? Aká je to solidarita, aká je to morálka?
<SPEAKER ID="067" NAME="Herbert Reul" AFFILIATION="PPE">
(EL) Pán Landsbergis, je mi ľúto, ale nemôžem odpovedať na túto otázku. Nemôžem hovoriť v mene nemeckej vlády. Myslím si však, že máte pravdu, keď hovoríte, že sa musíme dôkladne zaoberať otázkou bezpečnosti európskych jadrových elektrární, ale musíme prevziať zodpovednosť aj za ovplyvňovanie výstavby a stavu ďalších jadrových elektrární, pokiaľ to bude možné.
<P>
Pán Oettinger povedal, že robí všetko, čo je v jeho silách, na presadzovanie záťažových testov a možných zmien v smerniciach v ostatných oblastiach sveta a že sa zasadzuje za prijatie týchto prísnejších bezpečnostných noriem. Myslím si, že vaše pripomienky sú v tejto súvislosti odôvodnené.
<SPEAKER ID="068" NAME="Teresa Riera Madurell" LANGUAGE="ES">
Pán Reul, ste predsedom výboru. Dámy a páni, trocha sa upokojme.
<P>
Pán komisár, na stretnutí, ktoré sa uskutočnilo deň pred vaším stretnutím so Skupinou európskych regulačných orgánov pre jadrovú bezpečnosť (ENSREG), vám naša skupina vysvetlila svoj postoj k tejto otázke. Teraz vám musím povedať, že nie sme celkom spokojní. Prečo je to tak?
<P>
Je to preto, lebo si myslíme, že záťažové testy by mali byť povinné. Sme však radi, že záťažovým testom sa podrobí 143 európskych jadrových elektrární, a podporujeme snahy Komisie presvedčiť tretie krajiny, aby tiež otestovali svoje elektrárne. Okrem toho nie sme spokojní, pretože si myslíme, že záťažové testy, ktoré vlastne zrealizujú samotní prevádzkovatelia, by mal preskúmať nejaký ďalší subjekt, aby sa zabezpečila väčšia objektivita. Metóda partnerského preskúmania zahŕňajúca siedmich odborníkov je jeden krok. Naša skupina však navrhla vytvoriť nezávislý kontrolný mechanizmus, ktorý mal fungovať od začiatku a nie v neskoršej fáze analýzy výsledkov.
<P>
Myslíme si tiež, že testy by sa mali uskutočniť aj v iných zariadeniach, ako napríklad vo výskumných reaktoroch, a mali by zohľadňovať ďalšie nebezpečenstvá, napríklad rádioaktívny spad v dôsledku teroristického útoku alebo štrukturálnych nedostatkov elektrárne. Uvedomujeme si súvislosť s otázkami hospodárskej súťaže, ktoré vznikli, ale myslíme si, že sa mohla dosiahnuť lepšia dohoda.
<P>
Uskutočnenie analýzy rizika teraz je primerané, ale izolované opatrenie. S cieľom zaručiť maximálnu bezpečnosť preto naša skupina navrhuje vytvorenie nezávislej organizácie na európskej úrovni, ktorá by prevzala zodpovednosť za bezpečnosť a kontrolu.
<P>
Na záver, pán komisár, by som vám chcela povedať, že teraz dúfame, že sa bude postupovať dôsledne, to znamená, že reaktory, ktoré v testoch neuspejú a ktoré nebudú môcť odstrániť svoje nedostatky, budú zatvorené, a to transparentne, čo znamená, že všetci občania budú mať úplné informácie o postupe a výsledkoch testu.
<SPEAKER ID="069" NAME="Lena Ek">
v mene skupiny ALDE. - Toto nie je vnútorná nemecká otázka, ale európska otázka. Je veľmi dôležité, aby jadrové zariadenia v celej Európe boli bezpečné a aby sa tak vnímali. Preto sa nesmú zopakovať chyby prvého záťažového testu bánk. Nepotrebujeme ďalšie nezmyselné cvičenie vo vzťahoch s verejnosťou.
<P>
Komisia je zodpovedná za to, aby zabezpečila, že záťažové testy sa vykonajú spoľahlivo, transparentne a komplexne a že budú mať skutočné dôsledky. Ak elektráreň neprejde testom a ak nebude možné odstrániť zistené nedostatky, mala by sa zatvoriť. Navrhované záťažové testy sú však príliš slabé. Skupina Aliancie liberálov a demokratov za Európu (ALDE) vyzvala na to, aby boli v teste zohľadnené celá bezpečnostná kultúra a ľudský faktor. To sa, žiaľ, nestalo. Úprimne dúfam, že Komisia nájde iný spôsob, ako otestovať bezpečnostnú kultúru.
<P>
Očakávam napríklad, že Komisia predloží návrhy ako súčasť revízie smernice o jadrovej bezpečnosti na odstránenie týchto problémov. To sa vzťahuje na otázky bezpečnosti, o ktorých ste hovorili, pán komisár, v súvislosti s vyradením elektrárne z prevádzky a odpadom. Záťažový test nie je formulovaný jasne ani vzhľadom na potrebu nezávislosti a transparentnosti testov. Prebehne partnerské preskúmanie, ktoré uskutočnia zástupcovia z iných členských štátov než je štát, v ktorom sa nachádza príslušná jadrová elektráreň, ale títo nebudú nevyhnutne celkom nezávislí. To je problém.
<P>
To všetko sú problémy týkajúce sa dôveryhodnosti testov, ale záťažové testy sú len začiatkom. Potrebujeme stratégiu, ktoré presahuje tento rámec a ktorá poskytne spoločné európske normy zaručujúce vysokú úroveň jadrovej bezpečnosti a informovanosti.
<P>
Bezpečnosť jadrových elektrární je európskou záležitosťou. V budúcnosti by sme mali zaviesť prísnejšie bezpečnostné normy, než odporúča Medzinárodná agentúra pre atómovú energiu (MAAE) a než platia vo zvyšku sveta. Ak sa pozriete na informovanosť a transparentnosť vzhľadom na nehodu vo Fukušime, je skutočne potrebné, aby v tejto súvislosti vznikli európska platforma a európska regulácia. Európski občania očakávajú tú najvyššiu možnú bezpečnosť jadrových elektrární a zaslúžia si ju.
<P>
Čas je momentálne vzácny a Európska komisia má veľkú zodpovednosť - a ešte väčšiu zodpovednosť majú teraz určite členské štáty, ktoré oslabujú svoje sľuby, ktoré pôvodne dali po udalostiach v Japonsku, a odstupujú od nich. Žiadame Komisiu, aby sa ujala svojej zodpovednosti, a žiadame Radu, ktorá tu nie je prítomná, aby splnila očakávania európskych občanov, týkajúce sa jadrovej bezpečnosti v Európe.
<SPEAKER ID="070" NAME="Giles Chichester">
v mene skupiny ECR. - Chcel by som sa s vami podeliť o niekoľko úryvkov z predbežnej správy hlavného inšpektora jadrových zariadení v Spojenom kráľovstve. V správe sa uvádza, že všetci musíme dodržiavať zásadu neustáleho zlepšovania. To znamená, že bez ohľadu na to, aké prísne sú normy týkajúce sa konštrukcie jadrových zariadení a ich nasledujúcej prevádzky, snaha o zlepšenie by sa nikdy nemala skončiť.
<P>
Regulačný systém jadrovej energetiky v Spojenom kráľovstve z veľkej časti nie je normatívny. To znamená, že toto odvetvie musí regulačnému orgánu preukázať, že v plnom rozsahu rozumie rizikám, ktoré súvisia s jeho prevádzkou, a že vie, ako ich mať pod kontrolou. Očakávame teda, že toto odvetvie prevezme hlavnú zodpovednosť za to, aby si zobralo poučenie, a nebude očakávať od regulačného orgánu, aby mu povedal, čo robiť.
<P>
V prvom závere správy sa uvádza, že vzhľadom na priame príčiny nehody vo Fukušime nevidíme dôvod na zastavenie prevádzky jadrových elektrární alebo iných jadrových zariadení v Spojenom kráľovstve. V druhom závere správy sa uvádza, že po nehode vo Fukušime odvetvie jadrovej energetiky v Spojenom kráľovstve reagovalo zodpovedne a primerane a vo svojich doterajších opatreniach prejavilo vedúce postavenie v oblasti bezpečnosti a vyspelú bezpečnostnú kultúru. Vo štvrtom závere správy sa uvádza, že posúdenie známych okolností nehody vo Fukušime doteraz nepreukázalo žiadne medzery v rozsahu alebo v hĺbke zásad posudzovania bezpečnosti jadrových zariadení v Spojenom kráľovstve.
<P>
Na záver si pripomeňme mimoriadny charakter zemetrasenia a silu tsunami, ktoré zasiahli zariadenie vo Fukušime a spustili celý tento proces.
<SPEAKER ID="071" NAME="Rebecca Harms" LANGUAGE="DE">
Rozprava doteraz prebieha tak, ako som to očakávala, ale nie tak, ako som si to želala. Na začiatku po Fukušime ste sa vydali správnym smerom a stanovili ste si ciele, medzi ktoré patrilo aj komplexné, hĺbkové preskúmanie všetkých rizík vyplývajúcich z európskych jadrových elektrární na základe toho, čo sme vtedy vedeli o Fukušime. Teraz vieme o Fukušime ešte viac; aj to, že katastrofa bola systematicky zľahčovaná a že k roztaveniam jadier došlo oveľa skôr, ako to Japonci priznali. Vieme aj o problémoch kontrolných systémov.
<P>
Dnes ste však urobili veľkú chybu. Ako komisár preberajúci zodpovednosť, ktorú nemá, ste mali povedať: "Pani Harmsová, vážené poslankyne, vážení poslanci Európskeho parlamentu, podujal som sa na veľkú úlohu, ale urobil som len malý pokrok." Mali ste poukázať na skutočnosť, že existujú veľké problémy, že záťažové testy sú čisto dobrovoľné, že sa uskutočňujú len na papieri a že sú väčšinou v rukách prevádzkovateľov, teda tam, kde vždy boli. To ste mali priznať a potom by som vás mohla brať vážnejšie. V takom prípade sme totiž mohli viesť užitočnú diskusiu o tom, čo sa dosiahlo a čo sa nedosiahlo.
<P>
Vy ste nám však, pán Oettinger, predložili v podstate stratégiu, ktorá pomôže zľahčiť riziká súvisiace s európskym programom jadrovej energetiky v jeho súčasnej podobe. Raz sa na starých reaktoroch objaví niečo ako Oettingerova pečať, ktorá potvrdí, že testy všetkých vecí, ktoré už boli testované skôr, sa uskutočnili ešte raz na papieri.
<P>
V skutočnosti môžete k otázke bezpečnosti povedať málo a od tohto bodu sme veľmi nepokročili. Tento Parlament nemá takmer žiadny vplyv na jadrovú bezpečnosť pre zmluvu o Euratome a my sme v tejto oblasti neurobili žiadny pokrok.
<P>
Som zvedavá, ako bude pokračovať diskusia o skutočných spoločných bezpečnostných normách. Podľa toho vás budeme opäť posudzovať. To je však ešte pred nami a doteraz sme toho dosiahli žalostne málo.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="072" NAME="Giles Chichester" AFFILIATION="ECR">
Chcel by som sa poďakovať kolegyni poslankyni, že prijala moju otázku.
<P>
Mám dve otázky. Predovšetkým sa chcem spýtať, či by ste súhlasili s tým, že toto nie je len nemecká rozprava a že táto diskusia má aj iné aspekty. Pretože sa zdalo, že to bola skôr vnútorná nemecká diskusia, a existujú na to rôzne názory.
<P>
Po druhé sa chcem spýtať, či by ste nesúhlasili s tým, že okolnosti, ktoré nastali vo Fukušime, boli skutočne mimoriadne a bezprecedentné, a to vzhľadom na silu zemetrasenia - išlo o najsilnejšie zemetrasenie, ktoré bolo dosiaľ v Japonsku zaznamenané - a na výšku tsunami, ktorá vraj dosiahla maximum 46 metrov a ktorej priemerná výška bola 14 metrov, a teda ich v Európe nemusíme očakávať.
<SPEAKER ID="073" NAME="Rebecca Harms" AFFILIATION="Verts/ALE">
(DE) Prepáčte, pán Chichester, hovorila som po nemecky, ale vo svojom príspevku som nepovedala ani slovo o Nemecku. Keby som chcela povedať niečo o Nemecku, povedala by som toto: myslím si, že je správne, že nemecká vláda pod vedením odborníka na politiku v oblasti klímy Klausa Töpfera napríklad povedala, že riziká súvisiace s týmito jadrovými elektrárňami sú príliš veľké a že v prípade katastrofy by sa riziká dostali mimo kontrolu, a preto Nemecko ukončí prevádzku jadrových elektrární. Myslím si, že je dôležité uviesť to tu z nemeckej perspektívy. O tomto som však vo svojom predošlom prejave nepovedala nič.
<P>
Po druhé, k otázke Japonska by som chcela povedať, že spoločnosť TEPCO a iní prevádzkovatelia jadrových elektrární až do udalostí vo Fukušime tvrdili, že ich elektrárne sú technicky vybavené, aby dokázali odolať všetkým typom zemetrasení, ku ktorým môže pravdepodobne dôjsť. Existovali predpovede a varovania, že dôjde k hororovej tsunami tohto druhu. Nerozumiem, prečo Medzinárodná agentúra pre jadrovú energetiku nezasiahla skôr.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="074" NAME="Angelika Niebler" AFFILIATION="PPE">
(DE) Pani Harmsová, chcela by som sa vás spýtať, prečo ste sa pánovi Oettingerovi nepoďakovali. Prečo ste to neurobili? Myslím si, že obvinenia, ktoré ste proti nemu vzniesli, sú nehorázne. Pán Oettinger bol tým človekom, ktorý najlepšie využil situáciu a zvolal bezprostredne po Fukušime všetkých zodpovedných a naliehal na to, aby sme na európskej úrovni uskutočnili záťažové testy bez ohľadu na právomoci. Teraz máme výsledok, ktorý výrazne presahuje testy uskutočnené za posledných 15 alebo 20 rokov, s európskou účasťou a partnerským preskúmaním pracovnými skupinami, ktoré boli vytvorené na európskej úrovni. Myslím si, že je nespravodlivé, ako presadzujete svoju zelenú politiku, pričom nepreberáte žiadnu zodpovednosť.
<SPEAKER ID="075" NAME="Rebecca Harms" AFFILIATION="Verts/ALE">
(DE) Veľmi dobre sa pamätám na poznámku, ktorú verejne predniesol pán Oettinger. Povedal, že vie, že niektoré elektrárne v Európskej únii by v dôsledku záťažových testov museli byť odpojené zo siete. Potom som sa ho spýtala, o ktorých elektrárňach hovorí. Čakám na to, kedy doplní svoje vyjadrenie. Pamätám sa, že pán Oettinger na poslednom plenárnom zasadnutí povedal, že nepodpíše predložený dokument týkajúci sa záťažových testov. Podpísal ho napriek tomu, že z hľadiska kvality sa uskutočnilo len veľmi málo zmien.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="076" NAME="Ashley Fox" AFFILIATION="ECR">
Súhlasila by pani Harmsová s tým, že jej stanovisko a stanovisko jej skupiny sú také, že nemajú záujem o záťažové testy? Nemajú vôbec žiadny záujem o objektívne dôkazy. Ich cieľom je zrušiť odvetvie jadrovej energetiky a majú pred sebou jasný cieľ. Súhlasila by pani Harmsová s tým, že toto je vlastne pravda?
<SPEAKER ID="077" NAME="Rebecca Harms" AFFILIATION="Verts/ALE">
(DE) Keďže momentálne nemáme jadrové elektrárne, v ktorých by v prípade roztavenia jadra boli účinky obmedzené na daný reaktor, zastávam názor, že by sme jadrovú energetiku mali zastaviť. Rada to otvorene priznávam. To nie je tajomstvo.
<P>
Po druhé, hneď od začiatku sme sa zasadzovali a stále sa zasadzujeme o skutočné technické inšpekcie existujúcich elektrární, ktoré sa zamerajú na známe bezpečnostné problémy. Je nám veľmi ľúto, že sa tak nestane. My v Skupine zelených/Európskej slobodnej aliancii v tomto Parlamente sme bojovali za prísne, povinné bezpečnostné normy. Pani Nieblerová vie, prečo sa nám to nepodarilo a prečo v súčasnosti v Európe nemáme prísne, povinné bezpečnostné normy.
<P>
(Predsedajúca prerušila rečníčku.)
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="078" NAME="Niki Tzavela" AFFILIATION="EFD">
Od Černobyľa som sa z vážnych osobných dôvodov stala veľmi zanietenou odporkyňou jadrových elektrární. Po Fukušime boli prvými obeťami pracovníci a hasiči. Preto som ako poslušná, angažovaná občianka vystupujúca proti jadrovým elektrárňam predložila písomné vyhlásenie na vyjadrenie solidarity s hrdinským úsilím vo Fukušime - úsilím pracovníkov a hasičov - a bola som skutočne veľmi prekvapená, že doteraz sme z vašej skupiny nezískali ani jeden podpis. Ako veľmi sa angažujete v tejto veci? Prvým krokom, keď vzdáme hold...
<P>
(Predsedajúca prerušila rečníčku.)
<SPEAKER ID="079" NAME="Rebecca Harms" AFFILIATION="Verts/ALE">
(DE) S radosťou sa o tom môžeme ešte raz porozprávať, ale mám veľmi veľký problém. Myslím si, že bolo obdivuhodné, čo sa vykonalo v podmienkach tohto jadrového pekla, ktoré vypuklo v Japonsku. Často som navštevovala Černobyľ vrátane jeho zakázanej zóny. Myslím si, že práca, ktorú ešte aj dnes v tejto nebezpečnej zóne vykonávajú pracovníci, je obdivuhodná. Ľudia, ktorých sme premenili na hrdinov, bojujú za dôchodky, za zdravotnú starostlivosť a za iné veci desaťročia potom, čo sa stali hrdinami. Je ľahké hovoriť o hrdinstve, ale skutočne sa zaoberať dôsledkami je iná a oveľa smutnejšia vec.
<SPEAKER ID="080" NAME="Jo Leinen" AFFILIATION="S&amp;D">
Mám procedurálnu námietku. Vedieme teraz rozpravu s pánom komisárom, nie rozpravu medzi sebou a medzi politickými skupinami. Myslím si, že podľa predpisov máme jednu modrú kartu a nie šesť alebo sedem.
<SPEAKER ID="081" NAME="Predsedajúca">
S vaším súhlasom prerušujem postup zdvihnutia modrej karty, pretože tu sú ešte tri žiadosti. Čo sa týka mňa, súhlasím s pokračovaním rozpravy, ale chcela by som sa vyhnúť sporom. Pokračujme teda v rozprave.
<SPEAKER ID="082" NAME="Sabine Wils" LANGUAGE="DE">
Pán Oettinger, som rozhorčená. Záťažové testy jadrových elektrární v EÚ poskytujú prevádzkovateľom alibi, aby mohli pokračovať v prevádzke reaktorov, a ich cieľom je zakryť skutočné nebezpečenstvo, ktoré predstavujú takzvané zvyškové riziká, predovšetkým ak sa jadrové elektrárne nebudú musieť zatvoriť, keď budú výsledky záťažových testov negatívne.
<P>
Neschopnosť zahrnúť riziko terorizmu do záťažových testov znamená, že zisky spoločností prevádzkujúcich jadrové elektrárne budú chránené pred nákladnými modernizačnými opatreniami.
<P>
Rádioaktivita sa nezastavuje na štátnych hraniciach. EÚ by mala na ochranu občanov Európy a susedných krajín vypracovať celoeurópsku stratégiu na ukončenie jadrovej energetiky, vyzvať svojich susedov, aby skončili s jadrovou energetikou v rámci politiky susedstva, a týmto spôsobom zabrániť výstavbe nových jadrových elektrární. Predpokladom toho je zrušenie zmluvy o Euratome, ktorá sa používa na podporu rozširovania jadrovej energetiky. V minulosti boli Rumunsku, Bulharsku a Ukrajine poskytnuté úvery vo výške viac než 500 miliónov EUR len na výstavbu nových jadrových elektrární.
<SPEAKER ID="083" NAME="Rolandas Paksas" LANGUAGE="LT">
Ak by sme dnes na miskách váh mali porovnať výhody jadrovej energetiky a nebezpečenstvá, ktoré predstavuje, bolo by ťažké povedať, na ktorú stranu by sa váha naklonila. Skúsenosti ukazujú, že jadrové elektrárne sú dosť zraniteľné - v Černobyli pred 25 rokmi a vo Fukušime pred niekoľkými mesiacmi.
<P>
V tesnej blízkosti Litvy, na vonkajšej hranici Európskej únie, sa majú postaviť neprimerane výkonné jadrové elektrárne, vlastne sa už začali stavať, pričom ich bezpečnosť a vplyv na životné prostredie vyvolávajú veľa sporov. Nehoda v týchto jadrových elektrárňach by predstavovala obrovské nebezpečenstvo pre Litvu i celú Európsku úniu.
<P>
Musíme zabezpečiť, aby sa čo najprísnejšie bezpečnostné normy uplatňovali nielen v Európe, ale aj za jej hranicami. Musíme urobiť všetko, čo bude v našich silách, aby sme zabezpečili zavedenie požiadavky na povinné kontroly bezpečnosti jadrových elektrární na celom svete.
<P>
V oblasti jadrovej bezpečnosti sa osobitná pozornosť zameriava na Európsku komisiu. Musí monitorovať a kontrolovať, či sa tento prístup uplatňuje v susedných krajinách, najmä v tých, ktoré plánujú vybudovať jadrové elektrárne blízko vonkajších hraníc EÚ, a či sa riadne uplatňujú ustanovenia medzinárodných dohovorov alebo či sú len kusom papiera. Musíme zabezpečiť, aby najprísnejšie bezpečnostné a environmentálne normy dodržiavali nielen členské štáty Európskej únie, ale aj susedné krajiny, predovšetkým Rusko a Bielorusko.
<SPEAKER ID="084" NAME="Hans-Peter Martin" AFFILIATION="NI">
(DE) Pán Oettinger, v Rakúsku, kde rád trávite dovolenku, nemáme s jadrovými elektrárňami žiadne problémy. Rádioaktívna intenzita dnešnej rozpravy má, samozrejme, jednu prednosť. Pripomína vám, pán Oettinger, že môžete zažiť obrátenie zo Šavla, priateľa nemeckej elektrárenskej spoločnosti EnBW, na Pavla zodpovedného za kontrolu jadrových elektrární. Ak sa vám bude naozaj dariť, možno dokonca vypracujete stratégiu ukončenia jadrovej energetiky. Musíte si však uvedomiť, že je s tým spojený boj o kompetencie.
<P>
Sľúbili ste nám "viac", to však nestačí. Je, samozrejme, veľmi dôležité, aby ste vyvinuli tlak na našu spoločnú susednú krajinu, konkrétne na Českú republiku, ktorá sa podľa všetkého nechce zapojiť do kritickejšieho testu v akejkoľvek podobe, najmä čo sa týka kriminality. Mali by ste vyvinúť tlak aj na jednoznačných lobistov za jadrovú energetiku zo Spojeného kráľovstva, čím sa dostávame k jadru veci.
<P>
Nedovoľte, aby vás ovplyvnili lobisti v Komisii. Pozrite sa, kto má naozaj moc v dôležitých organizáciách, ako je Skupina európskych regulačných orgánov pre jadrovú bezpečnosť (ENSREG) a Združenie západoeurópskych orgánov dozoru nad jadrovou energiou (WENRA). Všimnite si Dominiqua Ristoriho, úradníka Komisie, ktorý je neviditeľne, ale nerozlučne spojený s jadrovou loby, a iných úradníkov Komisie. Tá námaha sa vyplatí, ak vám to umožní dosiahnuť cieľ, ktorý - ako hovoríte - chcete dosiahnuť.
<P>
Najdôležitejšie však je, že vás už v tejto diskusii nemožno vnímať na strane nemeckého priemyslu a všetkých elektrárenských spoločností, ktorých názvy sa začínajú na E - EDF, E.ON a EnBW. Musíte si od nich zachovať kritický odstup. Rakúsko, krajina, ktorá je tiež vašou dovolenkovou destináciou, vám poskytne pomoc, ktorú potrebujete.
<SPEAKER ID="085" NAME="Pilar del Castillo Vera" AFFILIATION="PPE">
(ES) Musíme si dávať pozor na to, ako sa vyvíjajú rozpravy. Keď pána komisára neustále prerušujú, potom prichádza lavína otázok od iných poslancov Parlamentu a je veľmi ťažké, aby sa rozprava držala témy, ktorá je jej predmetom, a týkala sa vyjadrení, ktoré predniesol pán komisár, a nie želaní iných poslancov.
<P>
Najprv chcem povedať, že niektorí poslanci tohto Parlamentu musia prejaviť trocha pokory a trocha zdravého rozumu, pretože podľa ich prejavov by sa zdalo, že sú jediní, ktorí sa zamýšľali nad jadrovou bezpečnosťou, a jediní, ktorí majú obavy o budúcnosť svojich detí a ľudstva.
<P>
Päťdesiatosem reaktorov vo Francúzsku alebo reaktory v Spojenom kráľovstve, alebo reaktory v mnohých ďalších krajinách neznamenajú, že Francúzi alebo tí ostatní sú hlúpejší alebo menej inteligentní, alebo že sa nestarajú o budúcnosť svojich detí, alebo že sa nikdy nezamýšľali nad jadrovou bezpečnosťou.
<P>
Dámy a páni, na jadrovej bezpečnosti sa neprestajne pracuje vo všetkých jadrových elektrárňach vo vzťahu ku každému jadrovému reaktoru. Je tam veľa špičkových odborníkov, nie sú to ľudia, čo sedia tu a mlátia prázdnu slamu, sú to ľudia, ktorí na týchto záležitostiach pracujú deň čo deň už od začiatku.
<P>
Vyžaduje sa teraz spoločné preskúmanie záťažových testov? Zastávam úplne rovnaký názor a musím povedať, že niektorí ľudia, ktorí teraz hovoria o týchto veciach, odmietli schváliť spoločné uznesenie tohto Parlamentu o tejto veci, ktoré podporila väčšina skupín Parlamentu.
<P>
Na základe toho je potrebné robiť rozdiel: hovoríme o záťažových testoch a nie o zrušení jadrovej energetiky. O to pôjde vo vnútroštátnych diskusiách a tie sa budú musieť uskutočniť tam.
<P>
Ak teda hovoríme o záťažových testoch, lebo niektorí ľudia nechcú o tom hovoriť, hovoria alebo diskutujú o tom len v tejto či inej rozprave s podtónom zrušenia jadrovej energetiky, tak potom musím povedať, že pán komisár Oettinger vykonal mimoriadnu prácu za veľmi krátky čas. Už dohodol a prakticky uskutočnil súbor opatrení a testov, ktoré nám ukážu, v akej situácii sa teraz nachádzame.
<P>
Preto vám blahoželám, pán komisár. Nemôžeme vyjadriť nič iné, len uznanie za to, čo ste vykonali.
<SPEAKER ID="086" NAME="Jo Leinen" AFFILIATION="S&amp;D">
(DE) Záťažové testy sú potrebné a mali sa vykonať už dávno. Je prekvapujúce, že sa doteraz nevykonali. Zaslúžite si uznanie za to, že inšpekcie sa napokon uskutočnia vo všetkých jadrových elektrárňach v EÚ.
<P>
Musíme však uznať, že týmito záťažovými testami sa dostávame na veľmi tenký ľad. Správne ste povedali, že viaceré krajiny nie sú pripravené zúčastniť sa na európskom procese inšpekcií. Existuje, samozrejme, riziko, že inšpekcie v jednotlivých krajinách sa budú odlišovať. Niektoré nebudú chcieť zahrnúť pády lietadiel a iné umožnia uskutočnenie záťažových testov len v niektorých elektrárňach. Musíte zabezpečiť, aby boli tieto testy skutočne komplexné.
<P>
Je tiež jasné, že ste neuskutočnili komplexné vyhodnotenie. Oblasť ľudského zlyhania je neúplná. Súčasné a budúce riziko nespočíva v tom, že nejaké lietadlo náhodou narazí do jadrovej elektrárne, ale v tom, že zvonka sa uskutočnia cielené útoky na tieto elektrárne. Práve to sa netestuje. Bývam na hranici s Francúzskom a Luxemburskom a v Cattenome sú štyri jadrové elektrárne. Povedali nám, že zodpovednosť za ne majú polícia a hasiči. Viem si predstaviť, že al-Káida a iní teroristi dostanú záchvaty smiechu, keď sa dozvedia, že ochranu pred hrozbou terorizmu majú na starosti polícia a hasiči. To sa musí naozaj zahrnúť do záťažového testu.
<P>
Na záver sa chcem spýtať: aké budú dôsledky, ak objavíte chyby a slabé miesta? Existuje riziko, že na európskej úrovni nebudeme schopní urobiť nič a všetko bude zbytočné. Zatvoria alebo zmodernizujú sa naozaj niektoré jadrové elektrárne?
<P>
Je najvyšší čas preskúmať zmluvu o Euratome. Táto situácia, keď nemáme vplyv na bezpečnosť jadrových elektrární, nemôže pokračovať.
<SPEAKER ID="087" NAME="Fiona Hall" AFFILIATION="ALDE">
Určité členské štáty začali v súvislosti so záťažovými testami konať príliš rýchlo. Ako sme počuli, jadrový inšpektor Spojeného kráľovstva Dr. Mike Weightman zverejnil predbežnú správu ešte predtým, než boli záťažové testy odsúhlasené. Bude Komisia naliehať, aby všetky členské štáty vykonali záťažové testy riadne a aby neuskutočnili svoju vlastnú zmiernenú verziu?
<P>
Mám obavy najmä z toho, že vláda Spojeného kráľovstva by mohla schváliť celú novú generáciu jadrových elektrární pred ukončením záťažových testov v júni na budúci rok. Pán komisár, súhlasíte s tým, že by to nebolo vhodné vzhľadom na európsku jadrovú bezpečnosť? Zabezpečíte, aby sa informácie, ktoré nemožno zverejniť vzhľadom na bezpečnostné otázky, vymieňali aspoň na bezpečných fórach, napríklad medzi vnútroštátnymi bezpečnostnými službami?
<SPEAKER ID="088" NAME="Ivo Strejček" AFFILIATION="ECR">
(CS) Odklon od jadrovej energetiky, ktorý môžeme sledovať napríklad v Nemecku, je politicky chybné rozhodnutie, ktoré bude mať pravdepodobne katastrofálne hospodárske dôsledky nielen v samotnom Nemecku, ale aj minimálne v strednej Európe. Tým vôbec nekritizujem nemecké rozhodnutie, keďže každý členský štát Európskej únie má právo určiť si vlastnú energetickú politiku so všetkými súvisiacimi hospodárskymi, sociálnymi a politickými dôsledkami.
<P>
Rovnako však trvám na tom, že naša krajina Česká republika má takisto právo rozhodnúť sa sama, ako bude vyrábať elektrickú energiu. Jednu tretinu českého energetického mixu tvorí energia získavaná zo spoľahlivých jadrových elektrární. Verím, že naše jadrové zdroje ešte posilníme a že vybudujeme ďalšie jadrové energetické bloky v súlade so všetkými zásadnými bezpečnostnými a kontrolnými parametrami a požiadavkami.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="089" NAME="Hans-Peter Martin" AFFILIATION="NI">
(DE) Mám pre pána Strejčka otázku. Čo poviete na to, že Česká republika sa podľa našich informácií nechce zúčastniť na serióznych záťažových testoch a že sa nechce zapojiť do otázky kriminálnych útokov? Aký je váš postoj k jadrovej energetike a aké sú vaše osobné vzťahy s týmito lobistickými skupinami?
<SPEAKER ID="090" NAME="Ivo Strejček" AFFILIATION="ECR">
(CS) Najprv by som na tomto mieste chcel kolegovi poslancovi zdôrazniť, že nemám žiadne kontakty s touto lobistickou skupinou. Po druhé, nie som si vedomý žiadneho vyhlásenia českej vlády v tom zmysle, že české jadrové elektrárne by mali byť mimo kontroly, ako to vyjadril pán komisár Oettinger.
<SPEAKER ID="091" NAME="Yannick Jadot" AFFILIATION="Verts/ALE">
(FR) Pán komisár, v tejto súvislosti nejde o osobný útok na vás, ale musíte chápať, že sme mimoriadne sklamaní tým, že sa Komisia tak ľahko podvolila tlaku niektorých členských štátov, a to najmä Francúzska.
<P>
Takže naozaj chceme jadrovú energetiku postupne zrušiť, pretože si myslíme, že je to jediný spôsob, ako eliminovať jadrové riziko. Vieme tiež však, že v krajine, ako je napríklad Francúzsko, budeme potrebovať 20 až 25 rokov na úplné zrušenie jadrovej energetiky, a najnovšie štúdie uvádzajúce štatistiky o vážnych jadrových nehodách predpovedajú, že v priebehu nasledujúcich 15 rokov dôjde niekde na svete k nehode.
<P>
Chceme skutočné testy a nemôžeme akceptovať to, že Francúzsku sa podarilo presadiť, aby sa pokračovalo v tejto riskantnej ceste. Testy nepredvídajú pády lietadiel, a to ani nad zásobníkmi paliva, ani nad reaktormi. Nepredvídajú ani teroristické útoky. Odmietame akceptovať skutočnosť, že testy uplatňované na európskej úrovni sa stali komunikačným cvičením krízového oddelenia pre jadrový priemysel, ktoré bude pán Sarkozy prezentovať na nasledujúcom stretnutí skupiny G8, aby predal ešte viac európskych tlakovodných reaktorov. To nemôžeme akceptovať, pán komisár.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="092" NAME="Peter Liese" AFFILIATION="PPE">
(DE) Pán Jadot, môžete potvrdiť, že spoločné uznesenie, ktoré sme vypracovali o otázke záťažových testov, pôvodne podpísali spolupredsedovia vašej skupiny pani Harmsová a pán Cohn-Bendit, ktorí sa potom v pléne postavili proti nemu napriek tomu, že sa neuskutočnili žiadne podstatné zmeny? Myslíte si aj vy, že to pánovi Oettingerovi, ktorý sa snaží zaviesť prísnejšie záťažové testy, nepomohlo?
<SPEAKER ID="093" NAME="Yannick Jadot" AFFILIATION="Verts/ALE">
(FR) Je to tak, pán Liese, toto uznesenie menovaní podpísali a chcel by som odpovedať aj pani del Castillovej Verovej, ktorá povedala, že francúzska verejnosť je za jadrovú energetiku. To nie je pravda. Všetky prieskumy ukazujú, že 77 % Francúzov si želá odklon od jadrovej energetiky, ale vo Francúzsku túto diskusiu viesť nemôžeme.
<SPEAKER ID="094" NAME="Miloslav Ransdorf" AFFILIATION="GUE/NGL">
(CS) Mám len tri krátke poznámky k vystúpeniu pána komisára. Po prvé, som za metodiku záťažových testov, ktoré predložilo Združenie západoeurópskych orgánov dozoru nad jadrovou energiou. Tieto testy predpokladajú pravdepodobnostný prístup, ktorého sa pán komisár vzdal v prospech skôr absolutistického prístupu.
<P>
Po druhé, rád by som zdôraznil, že záťažové testy by sa mali zaviesť vo všetkých oblastiach výroby energie, ak má byť celý tento prístup k bezpečnosti občanov dôveryhodný. Pri výrobe energie zahynulo najviac ľudí v oblastiach, kde sa pretrhli hrádze. Napríklad v roku 1976 zomrelo 26 000 ľudí, keď sa pretrhla priehradná hrádza v Číne.
<P>
Po tretie, chcel by som povedať, že pán komisár sa podľa všetkého vydal na zelenú púť, ale poľský satirik Jerzy Lec hovorí, že aj keď sa človek vydá na púť, aj tak bude zapáchať a budú sa mu potiť nohy.
<SPEAKER ID="095" NAME="Niki Tzavela" AFFILIATION="EFD">
Chcela by som pánovi komisárovi povedať, že verím jeho úprimnej snahe bojovať proti jadrovým katastrofám a verím jeho citlivosti a objektívnosti pri zabezpečovaní bezpečnostnej siete proti jadrovým katastrofám v Európe.
<P>
Myslím si, že záťažové testy by sa mali uskutočniť nielen v Európskej únii a susedných krajinách, ale aj na globálnej úrovni. Ide o globálnu záležitosť. Preto vítam vyjadrenie generálneho tajomníka OSN Pan Ki-muna, ktorý povedal, že 24. júna zvolá do Viedne stretnutie na vysokej úrovni. Dúfam, že pán komisár tam bude.
<P>
Generálny tajomník OSN stanovil päť bodov týkajúcich sa jadrovej bezpečnosti a podľa môjho názoru sú v súlade s pravidlami, ktoré nám priniesol pán komisár a o ktorých nám podal správu týkajúcu sa toho, ako by sme mali ďalej postupovať. Vo Viedni máme medzinárodné stretnutie pod záštitou Organizácie Spojených národov. Potom budeme mať 22. septembra stretnutie na veľmi vysokej úrovni o jadrovej bezpečnosti na pôde OSN v New Yorku.
<P>
Podľa môjho názoru môžeme práve týmto spôsobom riešiť túto otázku. Európa nie je jediným miestom alebo kontinentom, ktorý čelí jadrovým katastrofám, preto musíme túto vec riešiť prostredníctvom globálneho prístupu.
<SPEAKER ID="096" NAME="Andreas Mölzer" AFFILIATION="NI">
(DE) V bankových záťažových testoch, ako vieme, bol poskytnutý taký veľkorysý manévrovací priestor, že takmer všetky skúmané inštitúcie dokázali prejsť testami relatívne dobre. Ak vzniklo podozrenie na nejaké riziko, uskutočnil sa pre istotu menej dôkladný prieskum. Musíme predpokladať, že v prípade jadrových elektrární to nebude veľmi odlišné. Jadrové záťažové testy sa doteraz prejavili jednoducho ako placebo pre znepokojených občanov Európy. Odhliadnuc od toho, že testy, ktoré nemajú na najnižšej úrovni žiadne dôsledky, sú absolútnym nezmyslom, je pochybné, či by aj prísne kritériá dosiahli požadovaný cieľ. Otázka stojí vždy tak, na základe akých noriem sa testy uskutočnia, keďže dnes by údajne ani jeden zo 17 nemeckých reaktorov nebol schválený, a to jednoducho preto, lebo normy, ktoré platili v čase ich výstavby, už nespĺňajú súčasné požiadavky. Kritici pochybujú o tom, či by dokonca aj celkom nové jadrové elektrárne, ako sú európske tlakovodné reaktory budované vo Francúzsku a Fínsku, splnili najnovšie bezpečnostné požiadavky. Ak človek zistí, že niektoré jadrové elektrárne nie sú odolné ani voči búrkam, potom môžete všetkých len vyzvať na to, aby presadzovali čo najskoršie ukončenie jadrovej energetiky.
<SPEAKER ID="097" NAME="RadvilMorkūnaitė-Mikulėnien" AFFILIATION="PPE">
(LV) Najprv by som sa chcela poďakovať za možnosť diskutovať dnes o tejto dôležitej otázke najmä vzhľadom na susedné krajiny Európskej únie.
<P>
Rádioaktívna kontaminácia v prírode prekračuje hranice. To bolo bolestivo zrejmé po Černobyli a Fukušime. Najprísnejšie normy týkajúce sa jadrovej bezpečnosti by preto mali byť právne záväzné s celosvetovou platnosťou. Zariadenia všade na svete by mali byť rovnako bezpečné a Medzinárodná agentúra pre atómovú energiu (MAAE) by sa mala posilniť.
<P>
Normy uplatňované v Európskej únii patria k najprísnejším na svete. Aby sme dosiahli ešte vyššiu bezpečnosť, vykonáme záťažové testy v jadrových elektrárňach, ktoré sú v prevádzke, ktorých výstavba sa plánuje a ktoré boli zatvorené. Ak však chceme byť v bezpečí, je potrebné uplatniť rovnaké kritériá na zariadenia, ktoré už existujú alebo sa plánujú v susedstve EÚ (Rusko, Bielorusko, Turecko, Arménsko, Švajčiarsko a Ukrajina). Pretože sa o to neustále snažíme, musíme hovoriť jedným hlasom.
<P>
Momentálne je necelých 100 km od vonkajšej hranice Európskej únie, neďaleko Petrohradu, ešte stále v prevádzke jadrová elektráreň s reaktorom černobyľského typu. Rusko plánuje postaviť dve nové jadrové elektrárne dokonca ešte bližšie hraníc s Európskou úniou, a to v Bielorusku a pri Kaliningrade. Z litovskej hranice bude vidno komíny jednej z týchto elektrární tak zreteľne, ako vidíme vežu štrasburskej katedrály z budovy Parlamentu. Oba projekty majú podobné problémy. Práca sa začala ešte pred dokončením posudzovania vplyvov na životné prostredie a navyše doteraz nebolo predložené vysvetlenie kritérií na výber miesta výstavby ani jednej z týchto jadrových elektrární. Možné alternatívne miesta výstavby neboli analyzované a neboli vypracované plány všeobecnej evakuácie. Plánuje sa, že obe jadrové elektrárne budú mať experimentálne reaktory, ktorých bezpečnosť nemožno vyhodnotiť, keďže ešte nie sú nikde v prevádzke.
<P>
Vo všeobecnosti nie je Bielorusko pripravené na rozvoj jadrovej energetiky a ruská vláda nielenže nie je schopná poskytnúť odpoveď na otázky susedných krajín, ale ignoruje aj žiadosti svojho obyvateľstva o konzultácie. Druhýkrát prostredníctvom byrokratických procedúr odmieta povoliť registráciu iniciatívy týkajúcej sa všeobecného referenda o otázke výstavby jadrových elektrární. Jeden z krokov, ktorý by mohol povzbudiť susedov Európskej únie, aby dodržiavali tie najprísnejšie bezpečnostné normy, by bolo odmietnuť zo strany celej Únie nakupovať vyrobenú elektrinu, ak sa tieto normy nebudú dodržiavať. Nesmieme využívať peniaze občanov EÚ na podporu jadrovej energetiky, ktorá nie je bezpečná.
<SPEAKER ID="098" NAME="Catherine Trautmann" AFFILIATION="S&amp;D">
(FR) Na rozdiel od francúzskej vlády úprimne dúfam, že budeme mať rozsiahlu verejnú diskusiu. Potrebujeme komplexné záťažové testy. Fukušima ukázala, že si musíme predstaviť nepredstaviteľné. Metóda, ktorá sa v súčasnosti využíva, nezohľadňuje riziká, ako sú teroristické útoky alebo pády lietadiel, a preto nespĺňa túto požiadavku. Potrebujeme transparentnú diskusiu, pretože rozhodnutie, či pokračovať, alebo ukončiť, sa musí zakladať na širokej verejnej zhode, ktorá bude informovaná, ale ktorú neobídu odborné diskusie. Potrebujeme nezávislú diskusiu za účasti všetkých strán, aby sa zabránilo prípadným konfliktom záujmov a podporil kompromis.
<P>
Na záver chcem povedať, že pochádzam z Alsaska, a preto viem, do akej miery vyvoláva obavy našich nemeckých a švajčiarskych susedov jadrová elektráreň vo Fessenheime. Prečo namiesto vytvorenia plnej vnútroštátnej kontroly nad týmito otázkami nepodporíme aspoň výmenu odborných poznatkov medzi našimi bezpečnostnými orgánmi? Zvýšila by sa bezpečnosť, ako aj transparentnosť a získali by tým občania na európskej úrovni.
<SPEAKER ID="099" NAME="Marielle De Sarnez" AFFILIATION="ALDE">
(FR) Pred nami sú vlastne dve otázky. Prvá sa týka podielu jadrovej energetiky v Európe. Čo sa týka tejto veci, myslím si, že na budúci rok musíme mať v rámci Únie a v rámci príslušných členských štátov transparentnú verejnú diskusiu. Druhá otázka sa týka testov, ktoré nás sem dnes predpoludním priviedli.
<P>
Chcela by som vám povedať štyri zásady, pán komisár, ktoré by sme podľa mňa mali dodržať v záujme skutočného kontrolného mechanizmu. Prvá zásada je, že kontrolný mechanizmus musí byť povinný.
<P>
Druhá zásada je, že tento kontrolný mechanizmus by mal byť zverený nezávislému a nestrannému orgánu. Neverím veľmi v samoreguláciu.
<P>
Tretia zásada je, že tento mechanizmus by mal byť záväzný. Ak by testy niekedy priniesli pre určité zariadenia negatívne výsledky, potom by tieto testy mali mať záväzný účinok pre členské štáty, ktoré by potom nemali inú možnosť a museli by tieto nefunkčné zariadenia zatvoriť.
<P>
Štvrtá zásada je, že tento mechanizmus musí byť transparentný. Výsledky sa musia zverejniť. Týmto spôsobom sa nám hádam podarí dosiahnuť to, čo pani Eková nazvala európskou bezpečnostnou kultúrou.
<SPEAKER ID="100" NAME="Tomasz Piotr Poręba" AFFILIATION="ECR">
(PL) Otázky jadrovej bezpečnosti - v členských štátoch a v susedných krajinách - by mali byť predmetom osobitnej pozornosti Európskej únie. Po nehode v jadrovej elektrárni vo Fukušime v Japonsku ohlásila Komisia záťažové testy pre podobné zariadenia v Európskej únii. To bola veľmi dobrá správa a veľmi dobré rozhodnutie. Čakáme, že sa to zrealizuje. Vzhľadom na bezpečnostné potreby všetkých občanov Európy by sa mala osobitná pozornosť venovať primeranému využitiu všetkých dostupných prostriedkov s cieľom sprísniť bezpečnostné normy a odstrániť potenciálne hrozby vyplývajúce z jadrovej energetiky. Potenciálne nebezpečenstvo nepredstavujú len elektrárne nachádzajúce sa v členských štátoch, ale aj elektrárne v krajinách susediacich s Úniou. Je tiež potrebné poskytnúť vhodnú motiváciu a podporu členským štátom, aby uskutočnili dôkladné testy elektrární v Únii.
<P>
Chcel by som tiež zdôrazniť výraznú potrebu dodatočných investícií do výskumu jadrovej energetiky a do iných dôležitých výskumných oblastí zameraných na predchádzanie nehodám a boj proti nim a ich negatívnym účinkom v budúcnosti.
<SPEAKER ID="101" NAME="Claude Turmes" AFFILIATION="Verts/ALE">
(DE) Na príklade jadrovej elektrárne v Cattenome, ktorá ohrozuje státisíce ľudí v Luxembursku a tiež v nemeckých spolkových krajinách Sársko a Porýnie-Falcko, by som chcel vysvetliť, prečo tieto zmiernené záťažové testy nesplnia svoj účel.
<P>
Cattenom leží na príletovom koridore luxemburského letiska a práve dôsledky pádu lietadla na elektráreň v Cattenome nie sú testované. Keď Skupina európskych regulačných orgánov pre jadrovú bezpečnosť (ENSREG) predložila prvý dokument, vy sám ste predložili pozmeňujúci a doplňujúci návrh s cieľom zohľadniť pády lietadiel medzi príčiny na 4. strane tohto dokumentu. Tento dobrý pozmeňujúci a doplňujúci návrh zablokovali Francúzsko a Spojené kráľovstvo.
<P>
Prekáža nám, že ste za to bojovali a že ste prehrali, a že nie ste ochotný pripustiť prehru. To nie je čestné a v tom spočíva naša kritika voči vám. Musíme jasnejšie poukázať na to, že Francúzsko a Spojené kráľovstvo momentálne nespolupracujú v oblastiach, kde by sme si to želali my aj vy. V tejto veci musíme byť úprimní.
<P>
Pán Liese, nemecká Kresťanskodemokratická únia/Kresťanskosociálna únia nás nepodporila v súvislosti so slávnym uznesením o ukončení jadrovej energetiky. Kancelárka Merkelová je trochu odvážnejšia než vy, aspoň v tejto súvislosti.
<SPEAKER ID="102" NAME="Marisa Matias" AFFILIATION="GUE/NGL">
(PT) Pán komisár, prejdem priamo k návrhu, ktorý ste dnes predložili v Parlamente, a poviem vám celkom úprimne, že si myslím, že niektorí z nás majú právo byť v súvislosti s týmto návrhom sklamaní, pretože predložený návrh nie je len slabý, ale má aj obrovské medzery.
<P>
Myslím si, že je to európska otázka a nie je to otázka toho, ktoré členské štáty majú jadrové elektrárne a ktoré nie; ide o záležitosť celej Európy a Európa naliehavo potrebuje dobré správy. Musím vám úprimne povedať, že jednou z týchto dobrých správ je záruka pre verejnosť, že sa staráme o jej bezpečnosť.
<P>
Ak sa testy uskutočnia za podmienok, ktoré ste, pán komisár, uviedli, pričom prvú fázu zrealizujú samotné zainteresované strany, druhú fázu zrealizujú vlády obraňujúce tieto zainteresované strany a tretiu fázu zrealizujú partneri, ktorí sú vlastne zainteresovanými stranami, potom si kladiem otázku, či výsledkom nebude napokon vyjadrenie, že všetky jadrové elektrárne sú v dobrom stave a že ich možno odporúčať.
<P>
Vieme, že to tak nie je, a z tohto dôvodu veľmi dúfam, že sa vyvodia vážne dôsledky a že budeme môcť povedať verejnosti, že sa staráme o jej bezpečnosť a že túto starostlivosť len nepredstierame.
<SPEAKER ID="103" NAME="Peter Liese" AFFILIATION="PPE">
(DE) Chcel by som poďakovať pánovi Oettingerovi. Bojoval a veľa dosiahol. Výsledky nie sú dokonalé, ale výčitky, ktoré dnes boli adresované pánovi Oettingerovi, patria predovšetkým nám. Musíme byť sebakritickí a priznať, že sme nedokázali prijať uznesenie. Ani časti našej skupiny nedokázali hlasovať za, čo je poľutovaniahodné. Výčitka sa však týka aj Skupiny zelených/Európskej slobodnej aliancie a Skupiny progresívnej aliancie socialistov a demokratov v Európskom parlamente, ktoré najprv uznesenie podpísali a napokon ho v pléne nepodporili. To pánovi Oettingerovi sťažilo život v jeho boji s členskými štátmi pri zavádzaní prísnejších záťažových testov.
<P>
Toto je prvý krok, ale musíme ísť ďalej. Musíme smernicu pozmeniť a doplniť. Pán Oettinger, podporíme vás pri zabezpečovaní toho, aby sa v budúcnosti dosiahla právna záväznosť. Musíme testy rozšíriť na susedné krajiny. Plne podporujem vyjadrenia pani Morkūnaitėovej-Mikulėnienėovej.
<P>
Viackrát sa tu spomínalo Nemecko a, samozrejme, musíme sa vyrovnať s kritikou. Chcel by som však zdôrazniť, že 13 členských štátov EÚ vrátane krajín s úspešným hospodárstvom, ako sú Rakúsko a Dánsko, už funguje bez jadrovej energie, a preto musíme byť ochotní prijať túto možnosť v Nemecku. Chcel by som tiež povedať, že kancelárka Merkelová dnes v nemeckom parlamente poskytla politické vládne vyhlásenie a opäť zdôraznila, že musíme dosiahnuť spoločný pokrok aspoň v oblastiach, na ktorých sa v Európe dohodneme. Konkrétne uviedla napríklad energetickú účinnosť.
<P>
Chcel by som vyjadriť podporu pánovi Oettingerovi a povzbudiť ho, aby o dva týždne predložil ambiciózny návrh v oblasti energetickej účinnosti. Veľmi ma potešili časti, o ktorých už vieme a ktoré sú zmesou stimulov a povinností subjektov, ktorých sa to týka. Nepáči sa mi skutočnosť, že členské štáty si majú stanoviť svoje vlastné ciele. Potrebujeme, aby cieľ stanovila Komisia, a to buď záväzný cieľ, alebo vo forme usmernenia. Stanovte, prosím, cieľ a potom budeme mať veľmi dobrý návrh.
<SPEAKER ID="104" NAME="Kathleen Van Brempt" AFFILIATION="S&amp;D">
(NL) Bez ohľadu na to, či ste za jadrovú energetiku, alebo ste ako ja zanieteným zástancom bezjadrovej Európy, všetci by sme mali napriek tomu podporovať bezpečnosť. V tejto súvislosti kolegovia poslanci z Poslaneckého klubu Európskej ľudovej strany (kresťanských demokratov), ktorí kážu skromnosť, trochu nepochopili, o čo ide. Ak nás Fukušima niečo naučila, tak potom predovšetkým to, že nie sme pripravení na katastrofy, že nie sme pripravení na žiadnu z udalostí, ku ktorým by mohlo v budúcnosti dôjsť a ktoré - ak by sa stali - by mali tie najzávažnejšie dôsledky. Z tohto dôvodu, pán komisár, ma nezaujíma, koľko poklôn alebo výčitiek tu teraz dostanete.
<P>
Zaujímajú ma len výsledky. Máme obavy, obrovské obavy, pretože najhoršie, čo sa môže prihodiť, je to, že v blízkej budúcnosti uskutočníme záťažové testy, ktoré mnohým prevádzkovateľom veľmi starých elektrární vrátane tých, ktoré sú v oblasti, kde žijem, poskytnú vynikajúcu výhovorku na to, aby ich prevádzka pokračovala ešte dlhšie namiesto toho, aby ich zatvorili.
<P>
Mám dve otázky. Ako zaručíte skutočnú nezávislosť týchto záťažových testov? Po druhé, ako zabezpečíte, že výsledky skutočne povedú k zatvoreniu najstarších jadrových elektrární?
<SPEAKER ID="105" NAME="Corinne Lepage" AFFILIATION="ALDE">
(FR) Pán komisár, môžeme vám len poďakovať za to, že ste sa ujali tejto iniciatívy, a zablahoželať vám. Žiaľ, stotožňujem sa s názorom tých rečníkov, ktorí sú osobitne sklamaní z výsledku predstavujúceho víťazstvo prevádzkovateľov jadrových zariadení, bezpečnostných orgánov, ktoré zakrývali všetko, čo sa tridsať rokov robilo, a členských štátov, ktoré nechcú prehodnotiť svoje rozhodnutia, a to nielen rozhodnutie zachovať jadrovú energetiku, ale aj rozhodnutia súvisiace s vyhodnotením rizika.
<P>
Pán komisár, musíme sa zaoberať problémom, ktorý s tým súvisí, a preskúmať Euratom, ako ste povedali. To znamená, že musíme preskúmať otázku, ako môžu členské štáty všetko blokovať, ako to jednoznačne urobilo Francúzsko.
<P>
Musíme opäť preskúmať neprijateľné veci v súvislosti so zodpovednosťou, pretože ak by sa uplatňovali bežné právne predpisy týkajúce sa zodpovednosti, tieto problémy by sme nemali. Musíme opäť preskúmať aj uplatňovanie pravidiel bežných právnych predpisov týkajúcich sa práva európskych občanov na informácie, ktoré za súčasných podmienok zavedený systém jednoznačne nezaručuje.
<SPEAKER ID="106" NAME="Satu Hassi" AFFILIATION="Verts/ALE">
(FI) Mnohí kolegovia poslanci už spomenuli problémy záťažových testov: skutočnosť, že príliš veľa závisí od ich dobrovoľného charakteru a v neposlednom rade to, ako by reaktory obstáli pri teroristických útokoch. Pani kolegyňa Morkūnaitėová-Mikulėnienėová uviedla jeden dôvod, prečo sú slabé stránky záťažových testov veľmi poľutovaniahodné. Blízko Petrohradu a 200 kilometrov od Helsínk a Tallinnu sú štyri reaktory černobyľského typu, ktoré ohrozujú bezpečnosť stoviek a tisícov občanov EÚ.
<P>
Pán komisár Oettinger, práve hovoríte o niečom inom. Pán komisár Oettinger, mohli by ste ma, prosím, počúvať? Herr Kommissar Oettinger, ich bitte Ihnen... Pán komisár Oettinger, odpovedzte mi, prosím, na túto otázku: ak bude Rusko súhlasiť s uskutočnením záťažových testov vo svojich jadrových elektrárňach pri zohľadnení kritérií, za ktoré sa teraz zasadzujem, myslíte si, že to skutočne zvýši našu bezpečnosť vzhľadom na to, že niekoľko reaktorov černobyľského typu stojí neďaleko hraníc EÚ?
<SPEAKER ID="107" NAME="Romana Jordan Cizelj" AFFILIATION="PPE">
(SL) Dovoľte mi, aby som povedala, pán komisár, že ste dosiahli veľa. Za veľmi krátky čas ste dokázali vypracovať veľmi podrobnú špecifikáciu záťažových testov a dosiahli ste dohodu medzi Európskou komisiou a 27 regulačnými orgánmi členských štátov.
<P>
Členské štáty opäť prehodnotia bezpečnostné limity, ktoré v tomto prípade presahujú limity akejkoľvek hypotetickej nehody. To je dôležitou súčasťou pridanej hodnoty a dodatočnou požiadavkou. Niektorí poslanci boli kritickí voči tomu, že ľudský faktor nebol vyhodnotený alebo primerane zohľadnený. Musím povedať, že som osobne pozorne čítala špecifikácie týchto záťažových testov, a som rada, že testy sa vzťahujú nielen na technológiu, ale aj na ľudský faktor a organizačné aspekty.
<P>
Tým sme urobili veľký krok vpred smerom k zjednoteniu bezpečnostných noriem Európskej únie a myslím si, že by sme mali hľadať ďalšie spôsoby, ako pokročiť ešte ďalej. Kde a ako môžeme urobiť ďalší veľký krok na posilnenie právomocí EÚ v tejto oblasti? V tejto súvislosti očakávam, že Európska komisia predloží návrh.
<P>
V záujme väčšej dôvery sa uskutočnia medzinárodné kontroly realizovaných testov a v tejto súvislosti mám otázku. Chcela by som sa spýtať, či skupina siedmich ľudí bude pozostávať zo zástupcov Európskej komisie a regulačných orgánov alebo či v nej budú aj nezávislí odborníci? Ak áno, chcela by som vedieť, na akom základe budú vybraní.
<P>
Mám ďalšie dve otázky. Po prvé, musia sa tieto testy uskutočniť aj v nemeckých jadrových elektrárňach, ktoré boli zatvorené? Po druhé, aké dôsledky bude mať zatvorenie nemeckých jadrových elektrární pre vnútorný európsky trh s energiou?
<P>
Čo sa týka smernice o jadrovom odpade, povedala by som, že budeme mať viac príležitostí, než ste spomenuli vo svojom prejave, prediskutovať to nabudúce, a dúfam, že Európska komisia zohľadní návrhy Európskeho parlamentu, pretože vo Výbore pre priemysel, výskum a energetiku sme hlasovali za niekoľko silnejších návrhov, než pôvodne navrhla Európska komisia.
<SPEAKER ID="108" NAME="Justas Vincas Paleckis" AFFILIATION="S&amp;D">
Ak sú hrozby pre jadrové elektrárne EÚ reálne, tak sú otázkou života a smrti tisícov ľudí. Aj malé štáty musia byť pripravené na najvážnejšie udalosti vrátane teroristických útokov a pádov lietadiel. Ako by sa cítili občania veľkých krajín EÚ, ak by nedemokratická krajina postavila nedostatočne otestovanú jadrovú elektráreň neďaleko Bruselu, Berlína, Paríža alebo Londýna a ak by to neprekonzultovala s verejnosťou alebo neposkytla spoľahlivé informácie susedným krajinám?
<P>
Litva momentálne čelí takejto situácii. V tesnej blízkosti Vilniusu začína Bielorusko s absolútnym nedostatkom transparentnosti stavať jadrovú elektráreň. Je veľmi dôležité, aby EÚ s podporou medzinárodných organizácií rozšírila prax záťažového testovania jadrových elektrární na celom svete, a to najmä na svojich vonkajších hraniciach.
<SPEAKER ID="109" NAME="Frédérique Ries" AFFILIATION="ALDE">
(FR) Chcela by som zablahoželať pánovi komisárovi Oettingerovi k jeho rozhodnosti, ktorá bola od začiatku nezlomná, v súvislosti s náročnou otázkou jadrovej bezpečnosti vzhľadom na to, že právomoci v tejto veci patria vo veľkej miere členským štátom.
<P>
Ako už bolo povedané, našou prvou požiadavkou je, samozrejme, preskúmanie zmluvy o Euratome, ktorá je v podstate nezmenená od svojho vypracovania. Audit 143 jadrových reaktorov v Európe sa však bude vzťahovať v konečnom dôsledku len na fukušimský scenár a vy ste pre to jasne stanovili hranice, pán komisár. Už to je prvé víťazstvo: v každom prípade to predstavuje skutočný odklon od kultúry utajovania, ktorá bola pre toto odvetvie charakteristická vyše štyridsať rokov.
<P>
Jadrový priemysel musí viac než iné odvetvia pochopiť, že transparentnosť je rozhodujúca pre všetky tieto otázky týkajúce sa bezpečnosti - určite ste to slovo zopakovali viac než desaťkrát, pán komisár -, rovnako ako aj nezávislosť prevádzkovateľov a štátnych orgánov dozoru s vymenovaním nezávislých odborníkov a v tejto súvislosti stále nie sme spokojní.
<SPEAKER ID="110" NAME="Paul Rübig" AFFILIATION="PPE">
(DE) Rakúski občania hlasovali jasnou väčšinou proti jadrovej energetike a to našim politikom vysiela jasný signál. Chcel by som uviesť, že pán Palacio už vyvinul veľké úsilie s cieľom poskytnúť Európe viac manévrovacieho priestoru v tejto oblasti. Smernica pána Piebalgsa o jadrovej bezpečnosti bola tiež úspešná. Dúfam, že čoskoro budeme mať novú smernicu o jadrovej bezpečnosti, ktorá bude záväzná a ktorá stanoví inšpekčné postupy a normy.
<P>
Mali by sme preskúmať, ktoré z noriem Medzinárodnej agentúry pre atómovú energiu (IAEA) máme k dispozícii a ktoré možno začleniť do právnych predpisov EÚ právne záväzným spôsobom. Samozrejme, jednorazové záťažové testy nepostačujú. V budúcnosti sa musí uskutočniť séria záťažových testov, aby mohli byť nebezpečné jadrové elektrárne okamžite zatvorené. Aby sme to dosiahli, potrebujeme regulačný orgán EÚ, ktorý bude mať spoločné právomoci s vnútroštátnymi regulačnými orgánmi a ktorý bude oprávnený odpojiť zo siete akúkoľvek elektráreň, ktorá nesplní tieto normy.
<P>
Môžem iba podporiť to, čo tu dnes už odznelo. Zmluvu o Euratome treba prehodnotiť. Musíme vyzvať hlavy štátov a predsedov vlád, aby zabezpečili, že táto otázka sa stane spoločnou európskou otázkou v Rade. Nesmie sa stať, ako sa vo všeobecnosti stávalo v Rade v minulosti, že pracovná skupina pre jadrovú energiu sa postaví proti všetkému, čo príde z Európy.
<P>
Najdôležitejšie je, že potrebujeme výskum v rámci Európskeho spoločenstva pre atómovú energiu (Euratom) týkajúci sa vyradenia jadrových elektrární z prevádzky. Potrebujeme aj výskum konečného uskladnenia a musíme sa zamerať na ochranu, bezpečnosť, odbornú prípravu a inšpekcie. Musíme zaviesť model zúčtovacieho ústavu, ktorý je momentálne pred nami, do európskych právnych predpisov. Pán Oettinger, v tejto súvislosti sa môžete spoľahnúť na podporu tohto Parlamentu.
<SPEAKER ID="111" NAME="Edit Herczog" AFFILIATION="S&amp;D">
(HU) Vlády sa dnes nemôžu zaoberať dôležitejšou úlohou, než je vypracovanie metód, ako reagovať v prípade málo pravdepodobných udalostí, napríklad v prípade prerušenia prívodu chladiacej vody alebo prerušenia dodávky elektriny, a súhlasím s pánom Rübigom, že by nemalo ísť o jednorazovú vec, ale že by sa to malo uskutočňovať v priebehu dlhšieho obdobia a pravidelne. Súhlasím aj s tým, že by sme mali rozšíriť tieto záťažové testy na susedné krajiny, krajiny na východ od našich hraníc. Preto žiadam Komisiu, aby zvážila možnosť, ako uskutočniť záťažový test v kontexte východného partnerstva.
<P>
A na záver, pán komisár, ochrana proti počítačovými útokmi a teroristickými útokmi sa musí zabezpečiť vo všetkých odvetvových politikách Európskej únie, kde môže dôjsť k cezhraničnej emisii nebezpečných látok. Úradujúca maďarská vláda neobstála v záťažovom teste, ktorý chcete presadiť, pán komisár, pretože opakovane už sedem rokov odkladá výstavbu radarového zariadenia NATO, ktoré by jadrovej elektrárni v Pakse poskytlo väčšiu ochranu proti leteckým útokom, než je súčasná ochrana.
<SPEAKER ID="112" NAME="Ivo Belet" AFFILIATION="PPE">
(NL) Je veľmi dôležité, aby sme týmito záťažovými testami nasadili latku vysoko a aby sa testy uskutočnili skutočne na základe rovnakých kritérií v celej Európe. Mnohé jadrové elektrárne sa totiž, ako vieme, nachádzajú blízko štátnych hraníc a tiež vo veľmi husto obývaných oblastiach. Skutočnosť, že budeme mať nezávislú a objektívnu európsku inšpekciu každej jadrovej elektrárne je veľmi pozitívna, pretože to posilní európsku energetickú politiku. Preto dostávate jednotku, pán komisár.
<P>
Všetci európski občania majú právo vedieť, či sú tieto jadrové elektrárne skutočne bezpečné alebo nie. Ak tieto záťažové testy nebudú zohľadňovať teroristické činy ani počítačové útoky, potom nech je tak. Vysvetlili ste, prečo je to tak, a my to chápeme. To by však nemalo Európsku komisiu zbaviť jej povinnosti naďalej naliehať na členské štáty v tejto veci a vyvíjať tlak na vnútroštátne bezpečnostné služby, aby skutočne preskúmali, či tieto elektrárne budú pripravené aj na tieto riziká.
<P>
Samozrejme, dôveryhodnosť týchto testov stojí a padá na realizácii výsledkov. Budeme musieť zohľadniť pravdepodobnosť, že niektoré zo 143 jadrových elektrární v Európe v týchto testoch neobstoja, že najslabšie z nich budú musieť skončiť a že viaceré elektrárne sa budú zrejme musieť zatvoriť. Potom, samozrejme, vznikne jedinečná príležitosť, aby sme sa preorientovali na obnoviteľné zdroje energie. Je jasné, ako pred chvíľou povedal pán Leinen, že momentálne sa riešenie naskytá primárne na európskej úrovni. Je tiež jasné, že by sme sa mali snažiť o spoločné európske investície, koordinované investície a o spoločné európske financovanie prostredníctvom projektových dlhopisov. Spoliehame sa na vás, že v tej chvíli, pri tomto novom kroku smerom k rozvoju tejto európskej energetickej politiky, sa ujmete iniciatívy. Ďakujem vám a prajem vám veľa šťastia.
<SPEAKER ID="113" NAME="Judith A. Merkies" AFFILIATION="S&amp;D">
(NL) Pán komisár, dnes ste boli predmetom poklôn i kritiky. Ja vás tiež potľapkám po pleci, ale tiež vás udriem po prstoch. Som spokojná s európskymi záťažovými testami, ktoré sa uplatnia presne rovnakým spôsobom v celej EÚ. Už sme ich veľmi potrebovali.
<P>
Jediná vec, ktorej sa obávam, je falošný pocit bezpečia. Nemali by sme potvrdzovať bezpečnosť jadrových elektrární; musíme preskúmať, aké riziká presne existujú, a nesmieme ľuďom dávať falošný pocit bezpečia. Potrebujeme nezávislý dohľad v celej EÚ a musíme mať nezávislý regulačný orgán. V súčasnosti taký regulačný orgán nemáme. Teraz sme vytvorili dodatočnú úroveň, ale môžete nám povedať, či budeme mať nakoniec dodatočný nezávislý regulačný orgán, ktorého hodnotenie doplní druhé vedecké stanovisko?
<P>
Súhlasím s kolegami poslancami Beletom a Leinenom, že táto vec by už nemala podliehať zmluve o Euratome. Naši občania majú nárok na maximálnu bezpečnosť a je čas, aby sme tento aspekt zo zmluvy o Euratome odstránili. Začnete túto rozpravu?
<P>
Potom je tu jedna vec, ktorá nezískala dosť pozornosti: čo urobíte s odporúčaniami Medzinárodnej agentúry pre atómovú energiu v reakcii na katastrofu vo Fukušime? Budete prípadne prispôsobovať záťažový test? Môžete povedať, čo sa stane v prípade, že záťažový test bude mať negatívny výsledok?
<P>
Som skutočne veľmi sklamaná v súvislosti s tým, čo sa stalo s naším uznesením, a veľmi ľutujem, že sme sa nechali uniesť emóciami. Bezpečnosť by mala byť vždy na prvom mieste, však?
<SPEAKER ID="114" NAME="Françoise Grossetête" AFFILIATION="PPE">
(FR) Táto rozprava sa začala zle: na jednej strane sú tí dobrí, teda ľudia proti jadrovej energetike, na druhej strane sú tí zlí, teda ľudia, ktorí stále podporujú jadrovú energetiku. Ja by som napriek tomu opäť zdôraznila, že jadrová energia je súčasťou energetického mixu, ktorý sme my tu v tomto Parlamente chceli a v ktorý sme dúfali.
<P>
Potom by som sa chcela trocha posťažovať na túto rozpravu, ktorá sa zameriava na kolektívny strach. To je poľutovaniahodné, keď sa zaoberáme takou dôležitou vecou, ako je táto. Je pravda, že jadrové elektrárne môžu v niektorých prípadoch predstavovať riziko, ale som dosť šokovaná, pretože tu v tomto Parlamente vládne určitá nedôvera voči personálu pôsobiacemu každý deň v jadrových elektrárňach a zaisťujúcemu každý deň bezpečnosť našich jadrových elektrární.
<P>
Preto by som vás chcela požiadať, aby ste boli zodpovední. Vieme, že Európska únia si želá zaistiť každý deň bezpečnosť našich jadrových elektrární. Chcela by som tiež dodať, že vieme veľmi dobre, že lety ponad jadrové elektrárne sú zakázané, aspoň vo Francúzsku, a že vo Francúzsku nie je žiadna jadrová elektráreň ďalej než 25 km od leteckej základne, pričom letecké základne sú zodpovedné za monitorovanie vzdušného priestoru nad jadrovými elektrárňami.
<P>
Teda áno, pán komisár, súhlasíme sa s vami. Na týchto testoch sa zhodneme. Blahoželáme, testy máte. Tieto testy sú veľmi dôležité, lebo musíme zabezpečiť, aby naši obyvatelia opäť získali dôveru v naše jadrové elektrárne. Tieto testy sú veľmi dôležité. Musia sa uskutočniť v duchu absolútnej nezávislosti, aby sa táto dôvera mohla obnoviť. Môžeme však vidieť aj to, že v určitých prípadoch je potrebná dôvernosť. Čo sa týka boja proti terorizmu, nedokážeme si predstaviť, že členský štát dopredu odhalí strategické plány boja proti terorizmu.
<P>
Preto prevezmime určitú zodpovednosť. Dôverujme pánovi komisárovi a som presvedčená, že budeme mať testy, ktoré budú prísne a ktoré nás presvedčia.
<SPEAKER ID="115" NAME="Derek Vaughan" AFFILIATION="S&amp;D">
Ako iní kolegovia si myslím, že bezpečnosť musí byť na prvom mieste. Myslím si však aj to, že jadrová energetika by mala byť súčasťou nášho budúceho energetického mixu. Je nízkouhlíková a dokáže poskytovať bezpečné dodávky. Bude napríklad znamenať, že prosperujúce európske krajiny nebudú musieť dovážať energiu z menej prosperujúcich krajín, čo môže priniesť množstvo problémov.
<P>
Podporujú ju aj spoločenstvá, ako napríklad Anglesey v severnom Walese, v ktorých sa už nachádza jadrová elektráreň.
<P>
Ako všetci ostatní kolegovia poslanci, aj ja však podporujem záťažové testy, podobne ako Spojené kráľovstvo, a myslím si, že všetky členské štáty by sa mali do týchto záťažových testov zapojiť. Mali by sa tiež uskutočniť rýchlo, mali by sa vzťahovať na všetky možné prípady a mali by sa týkať všetkých jadrových elektrární a ostatných zariadení v rámci palivového cyklu.
<P>
Toto je dôležitá otázka pre nás všetkých. Myslím si, že Európa potrebuje jadrovú energiu, ale potrebuje bezpečnú jadrovú energiu.
<SPEAKER ID="116" NAME="Zbigniew Ziobro" AFFILIATION="ECR">
(PL) Po katastrofe vo Fukušime vzrástli obavy spoločnosti v súvislosti s bezpečnosťou jadrových elektrární v Európe. To je pochopiteľné. Informácie, ktoré k nám prichádzajú z Japonska, sú niekedy strašné, vzbudzujú hrôzu a ukazujú, že došlo k závažnej kontaminácii krajiny. Nik z nás si neželá, aby sa takéto niečo zopakovalo v Európe, a nik si ani neželá, aby sa zopakoval Černobyľ. Naopak, aby sa obavy spoločnosti rozptýlili, je o to potrebnejšie urobiť všetko pre zaručenie bezpečnosti jadrovej energetiky v Európe. Preto sú záťažové testy také dôležité. Je však tiež dôležité, aby sa uskutočnili veľmi dôkladne a aby sa zaručila objektívnosť a poskytla dôveryhodnosť a istota, že ich uskutočnenie umožní pripraviť sa na núdzové situácie a krízy, ku ktorým môže dôjsť v Európe rovnako, ako k nim došlo v Japonsku. Musíme urobiť všetko pre to, aby sme zaručili bezpečnosť Európy a obnovili dôveru v tento zdroj energie. Mali by sme však myslieť aj na iné zdroje energie, ako je napríklad nekonvenčný bridlicový plyn.
<SPEAKER ID="117" NAME="Jacek Olgierd Kurski" AFFILIATION="ECR">
(PL) Dlhé roky sa jadrová energia považovala za energiu budúcnosti - za energiu ekologickú, účinnú a nespôsobujúcu znečistenie. Tragédie v Černobyli a prednedávnom vo Fukušime ukázali druhú stranu mince. Naším cieľom však dnes nemôže byť - ako by to chcela ľavica - uskutočniť len záťažové testy, aby sa v dôsledku predpojatej interpretácie ich výsledkov vytvorilo východisko pre zastavenie jadrovej energetiky v Európe. Naším cieľom dnes musí byť zlepšenie bezpečnosti jadrových elektrární, upokojenie verejnej mienky a zmena negatívneho obrazu jadrovej energetiky v Európe. To by malo byť dnes našou prioritou. Preto nerozumiem hlasom ľavice, ktoré hovoria o ďalšom zdanení jadrovej energie a definitívnom zastavení zdroja energie tohto typu. Táto cesta v čase, keď je nedostatok alternatívnych zdrojov, povedie k skokovému nárastu cien za elektrickú energiu. Európa dnes potrebuje prehodnotenie právnych predpisov o jadrovej energii v oblasti právomocí členských štátov, vytvorenie spoločných pravidiel a optimalizáciu bezpečnostných noriem v Únii. Záťažové testy musia dať odpoveď na naše otázky týkajúce sa bezpečnosti a zohľadniť všetky možné formy nebezpečenstva od teroristických útokov až po výpadky dodávok energie.
<SPEAKER ID="118" NAME="Lena Kolarska-Bobińska" AFFILIATION="PPE">
Chcela by som pánovi komisárovi povedať, že Európska únia dnes mení svoju vnútornú politiku vzhľadom na jadrovú bezpečnosť, ale zároveň začíname pracovať na vonkajšej energetickej politike. V istom momente v budúcnosti by sa tieto politiky mali zlúčiť.
<P>
Jadrové záťažové testy by mali nielen pomôcť Komisii pri prehodnotení smernice o bezpečnosti, ale mali by sa aj zohľadniť v správe Komisie o vonkajšom rozmere energetickej politiky, ktorá sa čoskoro zverejní. Záťažové testy a energetická bezpečnosť by mali tvoriť rozhodujúcu súčasť nášho dialógu o energetike s tretími krajinami. Musíme zabezpečiť, aby nové elektrárne v Kaliningrade a v Bielorusku podliehali rovnakým normám a testom ako takéto zariadenia v Európskej únii, predovšetkým teraz, keď chce Rusko investovať do jadrových elektrární.
<SPEAKER ID="119" NAME="Zigmantas Balčytis" AFFILIATION="S&amp;D">
(LT) Zaručenie bezpečnosti jadrovej energetiky je dôležitou otázkou pre všetky krajiny bez ohľadu na čo, či majú alebo nemajú jadrové elektrárne. Môžeme, samozrejme, vyjadriť pobúrenie v súvislosti s tým, čo sa stalo v minulosti, ale dnes je jasné, že sa musíme pohnúť vpred. Pán komisár, je skutočne chvályhodné, že po katastrofe vo Fukušime ste reagovali rýchlo a iniciovali ste myšlienku testovania jadrových elektrární, a je tiež dobré, že členské štáty súhlasili s uskutočnením týchto testov. Vôbec však neexistuje systém týkajúci sa výstavby nových jadrových elektrární neďaleko hraníc Európskej únie, ako už bolo viackrát uvedené v priebehu diskusií o výstavbe jadrových elektrární v Kaliningrade a Bielorusku. Preto si myslím, že musíme naliehavo iniciovať a prijať primerané právne predpisy, ktoré zabezpečia systematické, záväzné procesy na základe jasných zásad v súvislosti s výstavbou a prevádzkou jadrových elektrární. Potom by sme mali objektívne informácie o možnej hrozbe a mohli by sme dúfať, že sa nám podarí zabrániť jej.
<SPEAKER ID="120" NAME="Michèle Rivasi" AFFILIATION="Verts/ALE">
(FR) Pán komisár, chcela by som vás upozorniť na to, že Institut de radioprotection et de sûreté nucléaire (Inštitút pre ochranu pred ožiarením a jadrovú bezpečnosť) na svojom medzinárodnom stretnutí v Kyjeve pri príležitosti 25. výročia nehody v Černobyli uviedol, že v priebehu dvadsiatich rokov dôjde v Európe k závažnej nehode. Z toho vyplýva dôležitosť záťažových testov a zvýšenia bezpečnosti reaktorov.
<P>
Sme však konfrontovaní so starnúcimi jadrovými elektrárňami a praxou subdodávok. Osemdesiat percent subjektov pôsobiacich v jadrovom odvetví sú subdodávatelia. Okrem toho je nám známa geostratégia teroristických rizík. Keď sa pozrieme na tieto záťažové testy a ich vzťah k Francúzsku, stávajú sa z nich "relaxačné testy".
<P>
Pán komisár, blahoželám vám k zavedeniu týchto záťažových testov, ale mali by ste zakročiť a vyjadriť nesúhlas s postojom, ktorý zaujali určité členské štáty vrátane Spojeného kráľovstva a Francúzska. To by poskytlo jasné vyjadrenie, že to nemôže byť vnútroštátnou, ale európskou záležitosťou, s cieľom zaručiť bezpečnosť európskych občanov.
<SPEAKER ID="121" NAME="Jaroslav Paška" AFFILIATION="EFD">
(SK) Úvodom chcem povedať, že oceňujem prístup Európskej Komisie, keď pohotovo reaguje na obavy Európanov, či im z veľkého počtu jadrových elektrárni v Európe nehrozí isté nebezpečenstvo, a preto spúšťa transparentné preverovanie všetkých 143 jadrových elektrárni v Európskej únii.
<P>
Uvedomme si prosím, vážení, že záťažovými testami sme len na začiatku rozsiahleho dialógu o tejto problematike. Pretože až po ich vyhodnotení uvidíme, aký je skutočný stav jadrovej energetiky v Európe. Som presvedčený, že informácie získané zo záťažových testov nás postavia pred ďalšie kolo rozhovorov na túto tému, a to rozhovorov o novej bezpečnostnej politike Európskej únie v tejto oblasti. Preto dnes nespochybňujme úsilie Komisie o preskúmanie bezpečnostných rizík našich jadrových elektrárni a snažme sa získať čo najviac objektívnych informácii o ich skutočnom stave. Pomôže nám to pri našom ďalšom rozhodovaní o jadrovej bezpečnosti v Európe.
<SPEAKER ID="122" NAME="Günther Oettinger" LANGUAGE="DE">
S radosťou prediskutujem vaše hlavné pripomienky a návrhy týkajúce sa záťažových testov, ktoré sa uskutočnia v priebehu nasledujúcich mesiacov. Na začiatku však chcem povedať, že ak máte obavy, že zmiernený záťažový test sa premení na potvrdenie kvality bez potrebnej objektivity, môžem vás ubezpečiť, že v nasledujúcich mesiacoch urobím spolu so svojimi spolupracovníkmi všetko, čo bude v mojich silách, aby som zabezpečil, že tento predpoklad bude neodôvodnený.
<P>
(potlesk)
<P>
Je to v súčasnosti obava, ktorú úplne chápem, ale niektorí poslanci majú aj predsudky. Chcel by som vás požiadať, aby ste neposudzovali žiadne jadrové elektrárne a ani mňa a moju prácu ešte pred dokončením záťažových testov. To je moja ponuka pre všetkých vrátane pani Harmsovej a pána Turmesa a som pripravený zaujať kritický a transparentný prístup k ďalším krokom procesu.
<P>
Po druhé, ak budeme vychádzať z toho, že výsledkom záťažových testov nebude placebo a že potvrdenie kvality sa nebude rozdávať ľubovoľne, ale že testy budú namiesto toho konštruktívne, kritické a objektívne, potom si myslím, že tieto záťažové testy prinesú veľký úžitok a že alternatíva v podobe neuskutočnenia záťažových testov by bola horším riešením.
<P>
(potlesk)
<P>
Uskutočnili sme niekoľko náročných rokovaní. Prvý návrh nespĺňal moje požiadavky. Verzia, ktorá bola podpísaná, však vo veľkej miere spĺňa očakávania občanov, ktorí oprávnene požadujú vysokú úroveň bezpečnosti v Európe. Chcel by som ešte raz vysvetliť, pán Turmes, že keby som nepodpísal túto upravenú a podľa mňa pozitívnu verziu testovacích kritérií, nemali by sme teraz nič. Ako sa hovorí: lepší vrabec v hrsti ako holub na streche.
<P>
Moja druhá poznámka je, že môžete odo mňa očakávať dôkladnosť a objektívnosť, ale všimol som si niekoľko vecí. Jednou bol prejav poslankyne zo Spojeného kráľovstva zo Skupiny Aliancie liberálov a demokratov za Európu, ktorej strana je súčasťou koaličnej vlády v Spojenom kráľovstve. Táto strana bola pred voľbami proti jadrovej energetike a po nich ju podporila a táto osoba teraz kritizuje moju dôkladnosť v súvislosti so záťažovými testami. Môžem len povedať, že tento prejav by bol vhodnejší na straníckom zjazde v Londýne než tu v Štrasburgu.
<P>
Na um mi prichádza ďalší prejav. Španielska vláda mi neposkytla žiadnu viditeľnú podporu v súvislosti s dôkladnými záťažovými testami. Z tohto dôvodu nie je veľmi nápomocný ani prejav poslankyne, ktorá je členkou vládnucej strany v Španielsku.
<P>
To sa vzťahuje aj na skupinu, ktorej som členom, na Poslanecký klub Európskej ľudovej strany (kresťanských demokratov). Niektoré z prejavov, ktoré boli prednesené v mene skupín, žiaľ, ukazujú, akí neúspešní doteraz boli zástupcovia skupín v rámci svojich vlastných strán vo svojich domácich krajinách pri dosahovaní cieľov. Poviem to športovo: zaujíma ma, čo sa objaví v tejto súvislosti vo volebnom programe francúzskej Socialistickej strany. Veľmi ma zaujíma, kto bude kandidátom a ako bude program vyzerať. Parlament tu v Štrasburgu však nemôže ovplyvňovať veci, ktoré patria do právomoci jednotlivých štátov.
<P>
Aby som sa dostal k jadru veci: energetický mix je naďalej vecou národných vlád a parlamentov. Môžeme to privítať alebo ľutovať. Ako demokrat to musím akceptovať. Skutočnosť, že nezávislé tímy teraz po prvýkrát kontrolujú národné regulačné orgány v oblasti jadrovej energetiky a že sa uskutočňuje kontrola kontrolórov, je podľa mňa historickým krokom vpred v záujme spoločnej bezpečnosti občanov Európy.
<P>
Pán Turmes, predmetom záťažových testov sú aj pády lietadiel. Dôsledky pádu lietadla na jadrovú elektráreň sú v testovacích kritériách konkrétne zohľadnené, a preto tvoria súčasť prieskumu v tretej fáze. Rád vám to ukážem. Pán Turmes, keby bol každý poslanec v tomto Parlamente taký hlučný ako vy, bol by tu chaos. To si môže dovoliť len jeden človek. Rád sa o tom porozprávam neskôr. Pády lietadiel sú súčasťou prieskumu, pretože dôsledok pádu na bezpečnosť jadrovej elektrárne sa v kritériách konkrétne zohľadňuje.
<P>
Mojou ďalšou poznámkou je to, že som bol obvinený z toho, že utajujem dobrovoľný charakter testov. Presný opak je pravda. Od prvého stretnutia vo výbore som vždy zdôrazňoval, že záťažový test je dobrovoľný. Teraz sme však presvedčili všetky členské štáty, aby sa do testov zapojili. Všetkých 14 členských štátov sa dobrovoľne rozhodlo zapojiť sa do testov, čo je veľkým úspechom Európskeho parlamentu.
<P>
Čo sa nakoniec stane? Rád by som jasne uviedol, že sa opieram o silu faktov. Ak bude mať určitá jadrová elektráreň vážne problémy, občania Európy a príslušný členský štát budú požadovať prijatie potrebných opatrení. To si myslím, a preto sú transparentnosť, dôkladnosť a objektivita také dôležité. Som rozhodnutý presadzovať to počas nasledujúcich mesiacov. Návrh na preskúmanie zmluvy o Euratome je vynikajúci. Zmluva o Euratome je však primárnym právom, a preto to nie je úloha pre Komisiu, ale pre členské štáty. Zmena zmluvy o Euratome si vyžaduje jednomyseľnosť. Každému, kto má dobré návrhy k tejto veci, môžem len povedať: naozaj si vzhľadom na rôznorodosť názorov a nálad a podporovateľov a odporcov jadrovej energetiky myslíte, že je pravdepodobné, aby sme dosiahli jednomyseľnosť týkajúcu sa pokračovania zmluvy o Euratome? Nemyslím si, že je to veľmi pravdepodobné. Z tohto dôvodu zaujímam realistický postoj a urobím z tejto zmluvy to najlepšie, čo sa z nej urobiť dá.
<P>
Ďalšia otázka sa týka nezávislosti testu. Partnerské preskúmanie počas tretej fázy, ktoré je hlavnou časťou testu, je úlohou tímu so siedmimi externými členmi. Výslovne sa uviedlo, že tím bude mať aj odborníkov z tretích krajín. Účasť bude mať aj Komisia. Môžete sa na mňa spoľahnúť v tom, že zabezpečím, aby úradníci Komisie neboli predpojatí a nemali žiadne predsudky a aby si svoju úlohu splnili dôkladne a objektívne. Predpokladať niečo iné by bolo voči našim úradníkom nespravodlivé. Preto budem počas tohto procesu svojich úradníkov chrániť.
<P>
Potom je tu otázka Bieloruska a Ruska. Je fakt, že naša autorita, vaša tu v Parlamente a naša v Komisii, je v Minsku, žiaľ, veľmi obmedzená. To jednoducho musíme akceptovať. Možno budeme mať nejaké nápady, ako priviesť tamojšiu vládu na lepšiu cestu. Ale momentálne však musíme jednoducho akceptovať, že súčasná vláda v Minsku nemá politické koncepcie, nie je transparentná, nie je demokratická a nemá koncepciu bezpečnosti. Z tohto dôvodu môžeme túto vládu len vyzývať, aby sa zmenila. Viac urobiť nemôžeme.
<P>
S Ruskom máme oveľa lepšie partnerstvo. Otázka bezpečnostných testov jadrových elektrární bude zohrávať hlavnú úlohu v diskusiách s našimi partnermi v Rusku počas nasledujúcich týždňov. Bola tu položená otázka o Kaliningrade. Moja správa pre poslancov z pobaltských štátov a Poľska znie takto: môžeme uplatniť naše najprísnejšie technické požiadavky na jadrovú elektráreň, ktorá je naplánovaná a ktorá sa v Kaliningrade postaví len vtedy, ak umožníme, aby sa elektrická energia z tejto elektrárne predávala na európskom trhu.
<P>
Ak však túto elektrickú energiu nebudeme akceptovať a ak výmena elektriny nebude možná, pretože v pobaltských štátoch naplánujeme vlastné jadrové elektrárne, budeme mať menšiu kontrolu nad technológiou použitou v Kaliningrade, ako keby sme mali otvorený trh s elektrinou. Rád túto otázku podrobnejšie prediskutujem.
<P>
Na záver chcem povedať, že mi môžete veriť, že nedovolím, aby sa uskutočnila miernejšia verzia záťažového testu. Na druhej strane však, prosím, akceptujte skutočnosť, že záťažový test neobsahuje automatický mechanizmus na zatvorenie jadrovej elektrárne len preto, lebo ste neuspeli so svojimi programami vo svojich členských štátoch.
<P>
(potlesk)
<SPEAKER ID="123" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="124" NAME="Liam Aylward" LANGUAGE="GA">
Po nedávnych udalostiach v Japonsku je veľmi dôležité, aby sa v európskych jadrových elektrárňach uskutočnili záťažové testy s cieľom vyhodnotiť zdravotné normy a riziká, zabrániť potenciálnym katastrofám a zmierniť obavy verejnosti. Občania Írska majú veľké obavy v súvislosti s tým, že v jadrovej elektrárni Sellafield, ktorá sa nachádza len niekoľko sto kilometrov od írskeho pobrežia, sa záťažový test neuskutoční. Írsko je vystavené značnému riziku vyplývajúcemu z jadrových elektrární na britskom pobreží. Sellafield je najznámejšou elektrárňou a práve tam došlo len prednedávnom - v roku 2005 - k vážnemu úniku. Britské orgány reagovali tak, že v prípade Sellafieldu sa uplatňuje výnimka, pretože sa tam už nevyrába elektrická energia. To však ľudí v Írsku uspokojí len málo, pretože v prípade nehody budú vážne zasiahnutí. Elektráreň v Sellafielde je veľmi blízko Írska a doteraz tam došlo k mnohým nehodám, a preto žiadam Komisiu, aby vyvíjala tlak na britské orgány s cieľom uskutočniť záťažový test v tejto elektrární, pretože pre občanov Írska aj naďalej predstavuje riziko.
<SPEAKER ID="125" NAME="Sandra Kalniete" LANGUAGE="LV">
Po jadrovej nehode vo Fukušime sa členské štáty EÚ kolektívne dohodli na tom, že Európska únia musí uskutočniť záťažové testy jadrových elektrární, a požiadali celý svet, aby urobil to isté. Stále nemáme nové správy o tom, či sa tieto testy uskutočnia v prípade reaktorov, ktoré sú v činnosti v iných európskych štátoch, ktoré nie sú členmi EÚ. Bezpečnosť reaktorov umiestnených v týchto štátoch priamo ovplyvňuje bezpečnosť európskych občanov. Naši občania majú oprávnené obavy v súvislosti s tým, či Únia bude schopná zaručiť bezpečnosť nových jadrových elektrární, ktoré sa budujú alebo ktorých výstavba sa plánuje v tesnej blízkosti členských štátov EÚ, ako napríklad v Grodne v Bielorusku a v ruskej Kaliningradskej oblasti. Rusko ani Bielorusko neuskutočnili posúdenie vplyvu týchto elektrární na životné prostredie v súlade so všeobecne uznávanými medzinárodnými normami, ako na to vyzýva dohovor z Espoo, ktorého signatármi sú všetky členské štáty EÚ. Myslím si, že výstavba týchto jadrových elektrární neďaleko hraníc s EÚ môže predstavovať hrozbu nielen pre členské štáty EÚ, ale aj celý európsky kontinent. Mala by sa tým zaoberať celá EÚ. Európska komisia musí tejto otázke venovať patričnú pozornosť a musí aktívne pôsobiť na zaručenie bezpečnosti. Musíme zabezpečiť, aby Rusko a Bielorusko dodržiavali medzinárodné normy a spolupracovali s medzinárodnými odborníkmi vo všetkých fázach plánovania, výstavby a prevádzky jadrovej elektrárne.
<SPEAKER ID="126" NAME="Eija-Riitta Korhola" LANGUAGE="FI">
Diskutujeme tu o záťažových testoch jadrových elektrární pre udalosti vo Fukušime. Pripomínam aprílovú schôdzu, na ktorej niektorí poslanci bezprostredne po nehode podľa všetkého stratili všetok zmysel pre mieru. Niektorí spojili tisíce obetí tsunami s poškodením jadrovej elektrárne. Poslanci Parlamentu sa pýtali, či tisícky obetí nestačili. Pýtali sa, koľko jadrových nehôd bude vlastne ešte treba, kým sa budú dôkazy považovať na dostatočné. Neverila som vlastným ušiam.
<P>
Dokonca ani teraz neexistujú žiadne skutočné obete, ktoré by zahynuli v dôsledku ožiarenia vo Fukušime. Napriek skutočnosti, že Japonsko zažilo jedno z najsilnejších zemetrasení, ktoré bolo zaznamenané v histórii a po ktorom nasledovala jedna z najväčších tsunami v dejinách, napriek tomu, že na tieto udalosti neboli pripravení, napriek tomu, že neuskutočnili navrhnuté úpravy, napriek tomu, že sa neurobilo nič pre zabezpečenie dodávky elektriny pre núdzové prípady, a napriek tomu, že Japonci hneď na začiatku urobili ďalšie chyby, došlo k nízkemu počtu zranení.
<P>
Samozrejme, niet pochýb o tom, že nehoda vo Fukušime bola katastrofou. Nemalo sa to stať. Pravdepodobne budú obete, ale tie sú ničím v porovnaní s obeťami napríklad v dôsledku uhoľných elektrární. V Európe jemné prachové čiastočky vznikajúce v dôsledku spotreby energie a prenášané vzduchom zapríčiňujú v súčasnosti smrť približne 300 000 ľudí každý rok. Je preto paradoxné, že nehoda vo Fukušime povedie k desaťtisícom nepriamych obetí. Títo ľudia zomrú predčasne, pretože Európa sa vzdá využívania jadrovej energie a nahradí ju energiou z fosílnych zdrojov. Zhorší sa kvalita vzduchu, čo povedie k nárastu srdcovo-cievnych ochorení a ohrozeniu života astmatikov. Skutočným zabijakom v pozadí fukušimskej katastrofy je teda uhlie, na ktoré sa teraz preorientuje napríklad Nemecko.
<SPEAKER ID="127" NAME="Petru Constantin Luhan" LANGUAGE="RO">
Európska komisia musí do uskutočňovania záťažových testov zahrnúť aj susedné štáty, musí na ne uplatniť rovnaké testovacie kritériá stanovené na úrovni EÚ a zohľadniť cezhraničný charakter možných účinkov jadrovej energetiky. Rumunsko už uskutočňuje záťažové testy. Pri ich vyhodnocovaní máme záujem o zohľadnenie špecifického charakteru jadrovej technológie používanej v Rumunsku v porovnaní s jadrovými technológiami používanými v EÚ. Preto si myslím, že pri uskutočňovaní a vyhodnocovaní záťažových testov je potrebné zohľadniť nasledovné body:
<P>
uplatňované testy by mali zohľadniť jadrovú technológiu využívanú v jadrovej elektrárni, ktorá môže obsahovať špecifické charakteristiky, a nemalo by byť povinné používať testové "šablóny";
<P>
záťažové testy by sa mali vyhodnotiť na technickom a nie na politickom základe a ani na základe vytvárajúcom priestor pre špekulácie;
<P>
nezávislý tím partnerského preskúmania by mal zahŕňať aj vnútroštátny regulačný orgán spolu so zástupcami zo susedných krajín s cieľom výmeny skúseností týkajúcich sa plánov pre prípad núdze.
<SPEAKER ID="128" NAME="Algirdas Saudargas" LANGUAGE="LT">
Nikto netvrdí, že dôsledky katastrofy v jadrovej elektrární budú dlhodobé pre životné prostredie a ľudí a nezastavia sa na hraniciach. Prešli už tri mesiace od katastrofy v Japonsku a ešte stále nevieme, ako sa budú všetky tieto problémy riešiť. Európska komisia reagovala na túto katastrofu rýchlo a primerane a navrhla záťažové testy pre všetky jadrové elektrárne s cieľom presadiť prísnejšie normy v oblasti jadrovej bezpečnosti. Pravidelné audity by zatiaľ posilnili jadrovú bezpečnosť a dôveru obyvateľov v jadrovú energetiku. Teraz však vidíme, že uskutočnenie záťažových testov bude náročné dokonca aj v EÚ, hoci každý chápe dôležitosť týchto testov a ich potrebu. Okrem toho sa nemôžeme zameriavať len na jadrovú bezpečnosť v EÚ. Ak sa súčasné projekty jadrových elektrární v Kaliningrade a Astrave na hraniciach EÚ zrealizujú bez dodržiavania najprísnejších medzinárodných bezpečnostných požiadaviek, budú predstavovať nebezpečenstvo nielen pre susedné pobaltské krajiny, ale aj pre celú Európu, ktorá je relatívne blízko. Európska komisia pri viacerých príležitostiach potvrdila, že niektoré susedné krajiny - Ukrajina, Rusko, Švédsko a Turecko - sú pripravené zapojiť sa do európskeho programu záťažových testov, ale stále nie je jasné, aké konkrétne kroky chce Komisia podniknúť na dosiahnutie spolupráce a ako sa vyvinie situácia v súvislosti s Bieloruskom.
<SPEAKER ID="130" NAME="Michèle Striffler" LANGUAGE="FR">
Nedávne rozhodnutie Nemecka postupne ukončiť využívanie jadrovej energie do roku 2022 predstavuje novú fázu v zásadnom prehodnotení, ktoré sa odohráva v Európe v oblasti energetickej nezávislosti a možných alternatív jadrovej energie.
<P>
Jadrová energia však zostáva dôležitou súčasťou výroby elektrickej energie v mnohých európskych krajinách. Bezpečnosť jadrových elektrární a zariadení musí byť v centre pozornosti členských štátov. Testy jadrovej bezpečnosti sa okrem toho nesmú uskutočniť výlučne v európskych jadrových elektrárňach, ale mali by sa vykonať v každej krajine, ktorá vyrába jadrovú energiu.
<P>
Dôsledky jadrovej katastrofy často presahujú štátne hranice. Vzhľadom na to som rada, že v Paríži sa pred dvoma dňami dosiahla dohoda o tom, že je potrebné, aby všetky krajiny využívajúce jadrové zariadenia zaviedli bezpečnostné audity s cieľom vyhodnotiť svoju schopnosť čeliť nehodám, ktoré sa doteraz považovali za "nepravdepodobné".
<P>
Na záver blahoželám pánovi komisárovi Oettingerovi k tomu, že dosiahol zhodu o kritériách a praktických podrobnostiach uskutočnenia záťažových testov jadrových zariadení, čo nám umožní zabezpečiť najvyššiu úroveň bezpečnosti na svete.
