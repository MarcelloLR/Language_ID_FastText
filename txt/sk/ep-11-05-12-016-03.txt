<CHAPTER ID="016-03">
3. Bielorusko (rozprava) 
<SPEAKER ID="337" NAME="Predsedajúci">
Ďalším bodom programu je rozprava o šiestich návrhoch uznesení o Bielorusku.
<SPEAKER ID="338" NAME="Jiří Maštálka" LANGUAGE="CS">
Pri hodnotení nesmieme zabúdať, že tak ako sa snažíme o objektívne hodnotenie situácie vo vlastných krajinách, aj naši partneri či susedia si zaslúžia rovnaký prístup.
<P>
Ako lekár chcem pripomenúť, že násilie zostáva násilím, kdekoľvek sa deje. Je to v rozpore s našimi spoločnými hodnotami. Musíme sa snažiť, aby tým, ktorí sa v súčasnej dobe nachádzajú vo väzení, boli poskytnuté zodpovedajúce podmienky z hľadiska zdravotného a dôstojného zaobchádzania, a to kdekoľvek na svete.
<P>
Novoustanovené zhromaždenie Euronest by malo slúžiť ako nástroj výmeny a spolupráce. V prípade Bieloruska vďaka prijatým opatreniam nemožno napĺňať tento zámer v plnom rozsahu. Celkový výsledok rozhodnutia znamená porušenie Pražskej deklarácie a spomalenie možných pozitívnych zmien vo vzájomnej spolupráci.
<P>
Naše úsilie je zamerané na vytvorenie jednotnej Európy, ktorú si zaslúžia predovšetkým mladí ľudia, a to aj v Bielorusku. Preto by sme mali prehodnotiť svoj postoj, či reštrikcie sú správnym nástrojom na to, aby nás občianska spoločnosť v Bielorusku vnímala ako skutočných priateľov.
<P>
V súvislosti s 25. výročím katastrofy v Černobyli vás chcem požiadať, aby sme sa pokúsili vnímať Bielorusko ako štát, ktorý si toho veľa vytrpel, inou optikou. Táto katastrofa postihla predovšetkým Bielorusko a znemožnenie účasti na oficiálnom pietnom akte Bielorusom považujem za urážku tohto národa.
<P>
Ešte jednu poznámku k pánovi Tannockovi. Viem, že je ťažké hovoriť rýchlo v angličtine. Mám rád angličtinu ako Shakespearov jazyk. Skúste nabudúce hovoriť rýchlo v jazyku Johanna von Goetheho, možno vám budeme rozumieť lepšie. Hovorím to ako Čech.
<SPEAKER ID="339" NAME="Justas Vincas Paleckis" LANGUAGE="LT">
Počas piatich mesiacov od 19. decembra sa politická atmosféra v Bielorusku dramaticky zhoršila. Potláčanie demokratickej opozície, slobodnej tlače a občianskej spoločnosti sa stupňuje. Bielorusko porušuje aj medzinárodné dohody. Vždy som bol za dialóg s Minskom, ale v súčasných podmienkach je to čoraz ťažšie, ak nie nemožné. O to viac, že z Minska prichádzajú aj svojvoľné obvinenia adresované Európskej únii, dokonca zastrašovanie. Uznesenie žiada nové opatrenia na pomoc bieloruskej občianskej spoločnosti a opozícii, čo je správne. Možno je to ilúzia, ale domnievam sa, že dokonca aj Moskva a Kyjev by mohli pomôcť rozhovormi s Minskom o prepustení politických väzňov.
<SPEAKER ID="340" NAME="Cristian Dan Preda" LANGUAGE="RO">
V predchádzajúcej rozprave som sa spolu s mnohými kolegami poslancami tiež zmienil o zasadnutí parlamentného zhromaždenia Euronest, ktoré sa konalo minulý týždeň a na ktorom chýbali bieloruskí poslanci, ako iste viete. Ich neprítomnosť je oprávnená, pretože poslanci v Minsku nie sú volení slobodne. Okrem toho zostáva situácia v tejto krajine, pokiaľ ide o ľudské práva, viac ako kritická.
<P>
Domnievam sa, že sme boli všetci šokovaní represívnymi opatreniami proti demonštrantom uplatneným v decembri. Momentálne stále súdia a zastrašujú šesť zo siedmich kandidátov, ktorí sa postavili proti prezidentovi Lukašenkovi. Mnohí ďalší ľudia vrátane personálu týchto kandidátov sú vo väzení jednoducho za účasť.
<P>
Domnievam sa, že treba urobiť dve dôležité veci:
<P>
1. Musí sa uskutočniť nezávislé vyšetrovanie týchto represívnych činov.
<P>
2. Domnievam sa, že hospodárske sankcie proti Bielorusku sa musia rozšíriť a uplatniť voči štátnym podnikom v tejto krajine, ktoré zohrávajú dôležitú úlohu pri formovaní regiónu.
<SPEAKER ID="341" NAME="Kristiina Ojuland">
autorka. - Už štvrtýkrát v tomto roku diskutujeme o situácii v Bielorusku, napriek tomu však politickí väzni, ktorí boli zadržaní v decembri, ešte neboli prepustení.
<P>
Sme vďační Rade za opätovné zavedenie vízovej povinnosti a za zmrazenie majetku vysokých bieloruských úradníkov, čím dokázala, že náš hlboký záujem o bieloruské obyvateľstvo nie sú iba prázdne reči. Možno sme neboli dostatočne jasní. Z tohto dôvodu vyzývame Európsku úniu, aby rozšírila reštriktívne opatrenia proti Lukašenkovmu režimu. Uvážlivé a cielené hospodárske sankcie proti štátnym podnikom budú mať účinok, ktorý bieloruské orgány nemôžu prehliadať.
<P>
Lukašenkov zločinecký režim sa veľmi spolieha na príjmy z vývozu chemikálií, ťažkého priemyslu a textilného priemyslu vo vlastníctve štátnych podnikov. Izoláciou európskeho trhu môžeme dokázať náš rozhodný zámer zvrhnúť Lukašenkov režim. Je v rámci našich schopností dosiahnuť zmenu. Bieloruské obyvateľstvo zúfalo potrebuje zmenu režimu. Nemali by sme mu odopierať dlho očakávanú slobodu.
<SPEAKER ID="342" NAME="Michał Tomasz Kamiński" LANGUAGE="PL">
Hovoríme o politikách a ľudských právach v súvislosti s Bieloruskom. Dnes by som chcel zvoliť trochu nekonvenčný prístup a pripomenúť mená dvoch ľudí, ktorí súvisia s touto témou. Jedným z nich je môj priateľ Anatol Lebedzka, skvelý Bielorus a Európan, ktorý bol len nedávno prepustený z väzenia po tom, ako v ňom strávil 100 dní, o čom som hlboko presvedčený, že to bolo nezákonné. Dnes by som mu rád vyjadril solidaritu z tohto Parlamentu - som si istý, že solidaritu väčšiny poslancov -, pretože si to rozhodne zaslúži.
<P>
Druhou osobou, ktorú by som chcel spomenúť, je Andrzej Poczobut, novinár, ktorý píše pre jedny z najväčších poľských novín, Gazeta Wyborcza. Ja a státisíce Poliakov by sme chceli požiadať o jeho prepustenie. Aj on je v súčasnosti vo väzení a tiež je prenasledovaný jednoducho preto, že Lukašenkov režim sa obáva slobodného prejavu - obáva sa slobodného prejavu, ktorý je základom každej demokracie. Domnievam sa, že my Európania zhromaždení dnes v tomto Parlamente nemáme žiadnu inú možnosť, ako povedať veľmi nahlas áno slobodnému Bielorusku, áno demokracii v Bielorusku a áno bieloruskému národu v Európe.
<P>
(potlesk)
<SPEAKER ID="343" NAME="Raül Romeva i Rueda">
autor. - Opäť odsudzujem pretrvávajúcu atmosféru strachu a zastrašovania vo vzťahu k politickým oponentom v Bielorusku a pokračujúceho prenasledovania a perzekúcie opozičných osobností od prezidentských volieb v decembri 2010.
<P>
Po druhé dôrazne odsudzujem všetky odsúdenia za trestný čin masových nepokojov a považujem ich za politicky motivované a pochybnej povahy. Chcel by som zdôrazniť, že súdne procesy sa konali za zatvorenými dverami. Zadržaným bola zamietnutá možnosť predvolať svedkov a stretávať sa v primeraných podmienkach a pravidelne so svojimi právnymi zástupcami. Právnici obvinených dostali viaceré varovania od ministerstva spravodlivosti a niektorí z nich boli vyčiarknutí zo zoznamu advokátov. Podľa môjho názoru vedeniu týchto súdnych procesov chýbala nestrannosť.
<P>
Na záver odsudzujem nedostatočné dodržiavanie základných práv slobody zhromažďovania a slobody slova zo strany bieloruských orgánov a žiadam prepustenie zvyšných demonštrantov, ktorí sú stále vo väzbe, a aby boli zbavení všetkých obvinení.
<SPEAKER ID="344" NAME="Jacek Protasiewicz" LANGUAGE="PL">
Situácia v Bielorusku sa skutočne zhoršuje doslova z jedného dňa na druhý z politického aj hospodárskeho hľadiska. Z politického hľadiska a z hľadiska občianskych slobôd vidíme začínajúce súdne procesy proti hlavným oponentom Alexandra Lukašenka v posledných prezidentských voľbách a vidíme škandalózny postup používaný v týchto súdnych procesoch. Sme takisto svedkami potláčania nezávislých médií predovšetkým vrátane skutočnosti, že Andrzej Poczobut je už niekoľko týždňov zadržaný. Hospodárske zhoršenie možno vidieť v zmene denominácie rubľa, finančnej kríze a problémoch s bežnými platbami. Okrem toho Alexander Lukašenko stráca kontrolu nielen nad situáciou v krajine, ale aj nad svojím vlastným správaním, čo možno vidieť na prekvapujúcich, šokujúcich a urážlivých vyhláseniach voči prezidentovi Ukrajiny a pánovi Barrosovi.
<P>
Dámy a páni, Komisia, Rada, je čas prestať hovoriť a prestať s výzvami - je čas konať. Odsek 8 nášho uznesenia hovorí jasne, že je čas zaviesť hospodárske sankcie, pretože to je jediný jazyk, ktorému Lukašenko rozumie. Ak dnes zavedieme hospodárske sankcie, môžeme očakávať, že škandalózne súdne procesy a škandalózne represie konečne skončia, pretože toto je jediný jazyk, ktorému Lukašenko rozumie. Preto je čas prejsť do ďalšieho a rozhodnejšieho štádia reakcie na to, čo sa deje v Bielorusku.
<SPEAKER ID="345" NAME="Mitro Repo" LANGUAGE="FI">
Bielorusko sa nenazýva poslednou diktatúrou Európy pre nič za nič. V Bielorusku môžete ísť do väzenia za kandidatúru vo voľbách alebo verejné vyjadrenie názoru.
<P>
Posledné prezidentské voľby neboli demokratické. Bieloruské zákony navyše nepovoľujú slobodu zhromažďovania, nehovoriac o slobode prejavu. Zastrašovanie opozície a nezávislých skupín na ochranu ľudských práv sa teraz stalo chronickým problémom v krajine. Fungujúca demokracia závisí od aktívnej účasti opozície a občianskej spoločnosti na politickej diskusii. Ľudské práva sú všeobecné, neodcudziteľné a vzájomne závislé. Bielorusko je zodpovedné za zaručenie ľudských práv svojich občanov a ich rešpektovanie.
<P>
Bielorusko musí dostať všemožnú podporu pri rozvoji fungujúcej demokracie a ľudských práv v rámci východného partnerstva EÚ. EÚ musí zvážiť cielené sankcie a ich použitie, keďže občianska spoločnosť by sa vzhľadom na súčasnú situáciu v Bielorusku nemala trestať.
<SPEAKER ID="346" NAME="Leonidas Donskis">
v mene skupiny ALDE. - Neexistuje ani náznak toho, že bieloruský režim sa v nasledujúcich mesiacoch alebo rokoch zmení sám od seba. Iba pod veľmi silným tlakom Európskej únie možno očakávať, že sa niečo stane.
<P>
Bielorusko naďalej porušuje všetky základné práva a občianske slobody. Počas minulého mesiaca sme videli, ako bieloruské orgány opakovane vyjadrovali opovrhnutie a pohŕdanie základnými právami na slobodu zhromažďovania a slobodu slova.
<P>
Mohli by sme tu hovoriť o nemennosti Lukašenka a jeho režimu, ale nemôžeme skončiť týmto pesimistickým konštatovaním. Mali by sme pochopiť, že primeraná reakcia by bola signálom pre Bielorusov - pre bieloruský národ -, že sú vítaní v Európe, spolu s tlakom na režim a určitými veľmi zásadnými vyjadreniami o ich porušovaní ľudských práv.
<P>
Nesmieme sa nechať oklamať tým, že Lukašenko sa príležitostne udobruje s Európskou úniou, len aby dočasne nahneval Rusko alebo naopak. To je neprijateľné. Dianie v Bielorusku sa musí hodnotiť veľmi zásadným spôsobom a musí sa vyvinúť väčší tlak.
<SPEAKER ID="347" NAME="Tomasz Piotr Poręba" LANGUAGE="PL">
Hovorili sme v tomto Parlamente o tom, čo sa deje v Bielorusku, v priemere každé dva mesiace od začiatku roka - teraz je to po tretíkrát. Hovorili sme o prípadoch porušovania ľudských práv, spomenuli sme mená opozičných aktivistov, ktorí boli uväznení, a diskutovali sme o tom, aká obmedzená je schopnosť fungovania mnohých občianskych a mimovládnych organizácií. Skutočne by sme mali odsúdiť všetky tieto záležitosti a mali by sme proti nim veľmi dôrazne protestovať. Domnievam sa však, že je rovnako dôležité a možno ešte dôležitejšie, aby sa Európska únia konkrétne a skutočne zapojila do budovania občianskej spoločnosti, aby poskytla finančnú podporu mimovládnym organizáciám a slobodným médiám a tiež aby zaviedla hospodárske sankcie. Pokiaľ ide o hospodárske sankcie, domnievam sa, že prišiel ten správny okamih a že by sme ich mali zaviesť čo najrýchlejšie.
<P>
Dnes budeme hlasovať o uznesení, ktorého cieľom je poskytnúť morálnu podporu bieloruskej spoločnosti. Podľa môjho názoru by mali nasledovať konkrétne opatrenia vrátane finančných opatrení a hospodárskych sankcií, ktoré umožnia obnovenie slobody a demokracie v Bielorusku.
<SPEAKER ID="348" NAME="Krisztina Morvai" AFFILIATION="NI">
(HU) Počas našej rozpravy o situácii v oblasti ľudských práv v Bielorusku mi napadli dve otázky. Prvá je: čo by ste povedali, keby ste o rok alebo o dva videli niektorého z členov súčasnej Lukašenkovej vlády tu v Európskom parlamente vo funkcii podpredsedu Výboru pre občianske slobody, spravodlivosť a vnútorné veci, ktorý má na starosti občianske slobody a ľudské práva? A moja druhá otázka znie: kedy dospejeme do situácie, že počas rozpráv v tieto štvrtkové popoludnia uvidím na programe medzi nečlenskými krajinami EÚ napríklad USA alebo Izrael, najmä preto, že sústavne diskutujeme o ich situácii v oblasti ľudských práv?
<P>
Dovoľte mi počas zostávajúcich dvoch minút spomenúť niekoľko ďalších podrobností o týchto dvoch otázkach. Bola tu záležitosť s členom Lukašenkovej vlády. Dámy a páni, Kinga Gönczová, členka vlády "maďarského Lukašenka" Ferenca Gyurcsányho, je podpredsedníčkou Výboru pre občianske slobody, spravodlivosť a vnútorné veci a školí predstaviteľov Talianska, Francúzska a iných demokracií v oblasti ľudských práv.
<P>
Čo presne preslávilo Ferenca Gyurcsányho, tohto maďarského Lukašenka? Rovnaké veci a v určitom rozsahu ešte intenzívnejšie, ako obsahuje táto správa vo vzťahu k Lukašenkovi a Bielorusku, voči ktorému namietate, nastavujúc latku podstatne vyššie pre Lukašenka a Bielorusko, krajinu mimo Európskej únie, ako latku, ktorú používate pre Maďarsko a Ferenca Gyurcsányho, vrátane skutočnosti, že maďarský Lukašenko násilne rozohnal každý významný protivládny protest. Ja sama som teraz dostala odškodnenie a ospravedlnenie od polície za to, že mňa, kandidátku na poslankyňu Európskeho parlamentu, zblízka postriekali do tváre slzným plynom. Najzarážajúcejšou skutočnosťou je, že vo väzení sú ešte aj dnes ľudia, z ktorých niektorí si odpykávajú konečné tresty a niektorí sú predbežne zadržaní, ktorí boli vedúcimi osobnosťami protivládnych protestov.
<P>
Moja druhá otázka sa týka USA. Majú tam aj trest smrti a mučenie v Guantáname je rovnaké ako v Bielorusku, proti ktorému namietate. Mohlo by to byť tak, že niekto má záujem dostať sa k národnému majetku Bieloruska? Nie je toto dôvod, pre ktorý bola táto krajina náhodne zvolená, najmä vzhľadom na skutočnosť, že sa vyhrážate použitím sankcií proti jej národnému majetku a štátnym spoločnostiam?
<SPEAKER ID="349" NAME="Bernd Posselt" AFFILIATION="PPE">
(DE) Nie som často rovnakého názoru ako pán Maštálka, ale dnes áno. Po prvé, chcel by som povedať, že všetky strany musia bojovať za to, aby demokracia a právny štát v Bielorusku napokon zvíťazili. Po druhé, chcem sa prihovoriť za mnohojazyčnosť. Tak ako on, aj ja pochádzam z miniatúrnej Európy, teda bývalej Habsburskej monarchie, ktorá z mnohých hľadísk nebola zlá vec, ale ktorá sa rozpadla, pretože najväčšia jazyková skupina - a to naša, nemecky hovoriaca - vždy trvala na tom, aby každý hovoril po nemecky. To znamenalo koniec mnohonárodnostného spoločenstva. Charles, veľmi si vás cením, ale sme tu pre mnohojazyčnosť a práve pre práva menšinových jazykov.
<P>
Čo sa týka Bieloruska, chcem povedať, že pred 20 rokmi sa Chorvátsko a Slovinsko stali slobodnými krajinami - bol som pri tom - a v auguste ich nasledovali pobaltské štáty, Rusko a Ukrajina. Nikomu by nenapadlo, že po 20 rokoch bude v Európe ešte stále diktatúra. Žiaľ, nie je jediná. Je tu Bielorusko, je tu tendencia k diktatúre v Rusku, je tu posun späť na Ukrajine a sú tu problémy v Moldavsku a Podnestersku. Z tohto dôvodu jednoducho musíme pochopiť, že v celom našom východnom susedstve je v rozličnej miere ohrozená sloboda. Preto musíme byť veľmi jednoznační, myslieť strategicky a vnímať slobodu a právny štát ako meradlo pre naše vzťahy v celom východnom susedstve, a najmä pokiaľ ide o Bielorusko.
<SPEAKER ID="350" NAME="Marek Henryk Migalski" AFFILIATION="ECR">
(PL) Začnem v osobnom duchu. Organizácia Libereco, partnerstvo pre ľudské práva, ma požiadala, aby som prevzal patronát nad opozičným aktivistom uväzneným v Bielorusku. Požiadali ma, aby som si adoptoval Dmitrija Bondarenka. Chcel by som navrhnúť vám všetkým, ktorí ste sa zapojili do týchto záležitostí, aby ste požiadali túto organizáciu o umožnenie osobného patronátu nad utláčanými Bielorusmi a ich rodinami - bola by to určitá reakcia na problém toho, čo môžeme urobiť pre tých, ktorí v skutočnosti nie sú ďaleko, sú v krajine, ktorá susedí s Európskou úniou.
<P>
Som si však istý, že my všetci podporujeme dôrazné a jednoznačné kroky. V tomto Parlamente už odznelo, že sa musia zaviesť sankcie a že treba vysloviť silné slová, pretože s Lukašenkom môžeme hovoriť iba jazykom, ktorému rozumie - nuž, rozumie jazyku svojich vlastných záujmov a rozumie jazyku sily. Ak chceme zachrániť ľudské práva a demokraciu, musíme používať jazyk, ktorému budú rozumieť v Minsku.
<P>
Mám dojem, že hoci sme o tom v tomto Parlamente už mnohokrát hovorili, tieto naše slová nemali veľa úžitku. Je to, samozrejme, výzva pre Parlament, ako aj pre všetky orgány a inštitúcie Európskej únie, ale aj úloha, ktorú by sme mali vziať späť do svojich krajín a vnútroštátnych vlád, pretože majú prinajmenšom rovnakú moc presvedčiť pána Lukašenka, aby nastolil demokraciu a slobodu v Bielorusku, akú máme my ako predstavitelia Európskej únie.
<SPEAKER ID="351" NAME="Eija-Riitta Korhola" AFFILIATION="PPE">
(FI) Po voľbách v decembri prezident Bieloruska Lukašenko začal úmyselne ničiť už vtedy slabú politickú opozíciu a nezávislé médiá.
<P>
Asi 40 ľudí, ktorí sa zúčastnili na demonštráciách po voľbách, bolo obvinených z vyvolania občianskych nepokojov, za čo môžu byť odsúdení maximálne na 15 rokov väzenia. Protidemokratická moc v Bielorusku je veľmi sústredená v rukách prezidenta.
<P>
Lukašenko práve vládne vo svojom štvrtom funkčnom období a za 16 rokov ukázal, že jeho kroky smerom k demokracii sú iba veľmi cynickou hrou. Reštrikcie uvalené Európskou úniou na Bielorusko sú preto plne oprávnené a mali by sa ešte zintenzívniť.
<P>
Dôrazne podporujem výzvu, ktorú včera vydal Parlament Medzinárodnej hokejovej federácii, aby Bielorusko stratilo právo hostiť majstrovstvá sveta v roku 2014, pokiaľ neprepustí všetkých politických väzňov. EÚ by mala tiež uplatniť cielené hospodárske sankcie a zintenzívniť svoju podporu mimovládnych organizácií v Bielorusku.
<SPEAKER ID="352" NAME="Vasilica Viorica Dăncilă" AFFILIATION="S&amp;D">
(RO) Medzinárodné spoločenstvo, do ktorého patrí aj Európska únia, dlho vyzývalo bieloruské orgány, aby rešpektovali medzinárodné záväzky, ktoré prijali, aby zastavili represívne opatrenia používané proti predstaviteľom opozície, aby oslobodili demonštrantov zatknutých počas rozličných demonštrácií, aby skoncovali s represívnymi opatreniami proti slobodnej tlači, občianskej spoločnosti a aktivistom v oblasti ľudských práv a aby umožnili konanie spravodlivých, transparentných súdnych procesov. Bieloruské orgány musia pochopiť, že ak nebudú dodržiavať ľudské práva a zásady právneho štátu v súlade so spoločným vyhlásením zo samitu východného partnerstva zo 7. mája 2009, ktorého spolusignatárom je aj bieloruská vláda, Európska únia nebude môcť ponúknuť žiadny prísľub podpory.
<SPEAKER ID="353" NAME="Ulrike Lunacek">
autorka. - Požiadala som o slovo, pretože som chcela vysloviť pripomienku k slovám, ktoré predtým použila pani Morvaiová. Kinga Gönczová nie je z našej strany, ale som šokovaná spôsobom, ktorým pani Morvaiová využila rozpravu o poslednej diktatúre v Európe - Bielorusku pod vedením pána Lukašenka - na diskreditáciu váženej poslankyne tohto Parlamentu tým, že ju nazvala maďarským Lukašenkom.
<P>
(potlesk)
<P>
Nie je to v súlade s hodnotami ani s vážnosťou nášho spoločného Európskeho parlamentu, do ktorého sme boli zvolení.
<SPEAKER ID="354" NAME="Krisztina Morvai" AFFILIATION="NI">
Zaujímalo by ma, či ma pani Lunaceková počula, keď som hovorila, že pani Gönczová bola členkou vlády maďarského Lukašenka - vlády pána Gyurcsányho.
<P>
Pani Lunaceková, odpovedzte, prosím, na túto otázku: čo viete o závažných porušeniach ľudských práv, ku ktorým došlo v Maďarsku v roku 2006? Prosím, zhrňte to. Neboli o nič menej vážne a nebolo ich o nič menej ako tých, ktorých sa dopustil Lukašenko, a ako právnička pre oblasť ľudských práv dôrazne odsudzujem obidvoje - vašich súdruhov striekajúcich slzný plyn ľuďom priamo do očí a svojvoľné zadržania, ako aj Lukašenkove porušenia ľudských práv. Obidvoje je neprijateľné a vy ako poslanci Parlamentu by ste proti tomu mali bojovať.
<SPEAKER ID="355" NAME="Ulrike Lunacek">
autorka. - Predpokladám, že predchádzajúca rečníčka si jednoducho pomýlila skutočnosti. V Maďarsku nie je žiadna Lukašenkova strana. Nie som z Maďarska a nie som zo sociálno-demokratickej strany ani skupiny, ale odmietam akceptovať, že poslankyňa tohto Parlamentu môže kritizovať niekoho iného v tomto Parlamente ako členku diktátorskej strany v inej krajine, ktorá nepatrí do EÚ.
<P>
(potlesk)
<SPEAKER ID="356" NAME="Martin Schulz" AFFILIATION="S&amp;D">
(DE) Pani Gönczová je poslankyňou EP v rovnakej skupine, ako som ja. Môžete byť buď proti Ferencovi Gyurcsányimu, alebo za neho. S pani Gönczovou môžete buď nesúhlasiť, alebo ju môžete podporiť. Je výlučne na každom jednotlivcovi, aby sa rozhodol sám za seba, slobodne a nezávisle, či je za alebo proti politickému presvedčeniu danej osoby.
<P>
Rozprava, ktorú tu vedieme, sa týka poslednej diktatúry, ktorá ostala v Európe. Vedieme ju o jednom z najkrutejších a najkrvavejších diktátorov na európskom kontinente. Považujem za absolútne neprijateľné, aby slobodne zvolenú demokratickú poslankyňu z našej skupiny porovnávali s krvilačným diktátorom. Domnievam sa, že Parlament to musí tiež odsúdiť, najmä keďže to prichádza od predstaviteľky strany, ktorú charakterizuje nenávisť a prenasledovanie rómskej menšiny v Maďarsku, ktoré nemajú obdobu v celej Európe. Ak tu je jedna osoba, ktorá nemá právo kritizovať pani Gönczovú, je to pani Morvaiová.
<P>
(potlesk)
<SPEAKER ID="357" NAME="Charles Tannock">
autor. - Budem hovoriť o Bielorusku a nie o vnútornej politike Maďarska. Prešlo 20 rokov od rozpadu Sovietskeho zväzu, ale pre prezidenta Bieloruska Lukašenka akoby sa vôbec nič nezmenilo. Politické represie sú také rozšírené ako za čias Sovietskeho zväzu a Lukašenkova tajná polícia - provokatívne stále pod názvom KGB - sa používa na ich vykonávanie.
<P>
Ako si pamätáme z povolebných protestov v decembri minulého roka, Lukašenko netoleruje opozíciu a zdá sa, že ho teší používanie násilia proti demokraticky orientovaným aktivistom a ich zastrašovanie. Ako detailne ilustruje dnešné uznesenie, Lukašenko zintenzívnil svoju kampaň za prenasledovanie a zastrašovanie tých, ktorí si trúfajú postaviť sa proti jeho železnej ruke. Žiadame ho, aby skoncoval s týmito nezmyselnými zásahmi, aby prepustil všetkých politických väzňov a aby namiesto toho priviedol Bielorusko späť na cestu skutočnej pluralitnej demokracie s viacerými stranami.
<P>
Na minulotýždňovom ustanovujúcom zasadnutí parlamentného zhromaždenia Euronest právom chýbali predstavitelia z Bieloruska. Bielorusko je chýbajúcim kúskom európskej demokratickej skladačky a teším sa na deň, keď sa stane členom európskej rodiny.
<SPEAKER ID="358" NAME="Alfreds Rubiks" AFFILIATION="GUE/NGL">
(LV) Plne podporujem naliehanie Európskeho parlamentu a prítomných poslancov na to, že ľudské práva nielen v Európskej únii, ale aj na celom svete, sú základnými právami, a to základnými právami pre život. Nepodporujem však všeobecné obviňovanie krajiny (bez citovania konkrétnych prípadov), jej popredného predstaviteľa a celého jej ľudu zo zločinov, ktoré nespáchali. Ak hovoríme o skutočnosti, že niekto v opozícii (a nielen v opozícii, ale aj iní) bol zatknutý po určitých udalostiach a v týchto okolnostiach sa vidí určitý druh diktátorstva, aký je potom zmysel súdov v demokratickom systéme? Nechajte súdy zaoberať sa všetkým, čokoľvek sa tam stane, a tým, kto bol právom alebo neprávom odsúdený alebo zatknutý. Skutočnosť, že patríte k opozícii, nie je dôvodom, aby ste mohli robiť čokoľvek, čo vám napadne. Žiadam maximálne tolerantný a vyvážený prístup ku všetkým.
<SPEAKER ID="359" NAME="László Andor">
člen Komisie. - Komisia je hlboko znepokojená nad situáciou v Bielorusku a najmä nad vývojom po porušení volebných noriem v prezidentských voľbách, ktoré sa konali 19. decembra 2010.
<P>
Zásahy sa teraz ďalej zintenzívňujú, pričom prebieha mnoho súdnych procesov proti bývalým prezidentským kandidátom a väčšine zostávajúcich zadržaných aktivistov. Zároveň prebiehajú konania, ktoré by mohli viesť k zrušeniu dvoch nezávislých novín Naša Niva a Narodnaja Volja, a pokračuje prenasledovanie politickej opozície, občianskej spoločnosti a nezávislých médií.
<P>
Pani podpredsedníčka/vysoká predstaviteľka Ashtonová vydala viacero všeobecných a konkrétnych vyhlásení o situácii v Bielorusku. Jednoznačne sme odsúdili zhoršujúcu sa situáciu a opakovane sme žiadali Bielorusko, aby prestalo s pretrvávajúcimi zásahmi proti politickej opozícii a občianskej spoločnosti, aby prepustilo všetkých politických väzňov a aby prestalo s politicky motivovanými súdnymi procesmi. Takisto sme vyjadrili vážne znepokojenie nad správami o prípadoch mučenia a iných formách zlého zaobchádzania, zastrašovania a súdnych nezrovnalostí.
<P>
Dovoľte mi tiež pripomenúť vám, že v januári Rada prijala reštriktívne opatrenia, ku ktorým patrí zákaz cestovania a zmrazenie majetku. Zoznam teraz obsahuje 175 jednotlivcov, ktorí sa majú porovnať so 40 menami predloženými na zmrazenie majetku a zákaz udelenia víz po voľbách v roku 2006, a sme pripravení pridať naň ďalšie mená v závislosti od vývoja. Okrem toho zvažujeme možnosti ďalších možných opatrení vrátane hospodárskych opatrení.
<P>
V našich posolstvách sme jasne dali najavo, že chceme pokračovať v spolupráci s bieloruským obyvateľstvom a občianskou spoločnosťou. Posúvame sa vpred v otázke zjednodušenia vízového režimu. Pokyny na rokovanie o zjednodušení vízového režimu a readmisných dohodách prijala Rada 28. februára a povzbudzujeme členské štáty, aby optimálne využili existujúce flexibilné prvky, ktoré ponúka vízový kódex, najmä možnosť zrušenia alebo zníženia vízových poplatkov pre určité kategórie občanov. Čo sa týka pomoci, Komisia zvýšila svoju pomoc bieloruskému obyvateľstvu a občianskej spoločnosti na štvornásobok.
<P>
Zostávame verní politike kritického pôsobenia v Bielorusku. Jednoznačne to vyplýva zo záverov Rady pre zahraničné veci z 31. januára. Zároveň je jasné, že akékoľvek prehĺbenie našich bilaterálnych vzťahov bude závisieť od toho, či Bielorusko dokáže svoju ochotu dodržiavať zásady demokracie, právneho štátu a ľudských práv.
<P>
Na záver mi dovoľte povedať, že situácia v Bielorusku zostáva na popredných miestach nášho programu. Som spokojný s tým, že veľká väčšina v tomto Parlamente je odhodlaná pokračovať v serióznej diskusii o tejto veci a vzdorovať prekážkam. Budeme pokračovať v dôkladnom monitorovaní vývoja a sme pripravení primerane reagovať.
<SPEAKER ID="360" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="360" NAME="Jacek Olgierd Kurski" LANGUAGE="PL">
Dlho sme sa prizerali politickej impotencii Európskej únie v súvislosti s tragickou situáciou v Bielorusku. Po sebe nasledujúce výzvy a uznesenia neboli účinné. Vláda železnej ruky Alexandra Lukašenka umlčuje opozíciu, odsudzuje jej vedúcich predstaviteľov a posiela ich do väzenia a do tzv. trestaneckých kolónií. V tejto súvislosti stačí iba spomenúť mená opozičného kandidáta Andreja Sannikova, ktorého súdny proces začal pred mesiacom, a Mikalaja Statkeviča, ktorého KGB drží vo väzbe. Čo urobila Únia, aby zabezpečila ich prepustenie? Kľúčom k úspešnej revolúcii v Bielorusku je Rusko, ktoré bolo vždy spojencom režimu. Z tohto dôvodu by bolo dobrou myšlienkou, keby sme na ďalšom zasadnutí s vedúcimi predstaviteľmi Kremľa prestali hovoriť o spoločnej zóne európskej bezpečnosti od Atlantiku po Ural, ako chcú vedúci predstavitelia Francúzska a Nemecka, a začali riešiť skutočné problémy, ktoré ležia tesne za našimi hranicami. Hospodárska kríza v Bielorusku je najlepší čas na zmenu. Všetka medzinárodná pomoc by mala byť podmienená demokratickou zmenou v Bielorusku.
