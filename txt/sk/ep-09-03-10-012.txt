<CHAPTER ID="012">
Spoločné pravidlá a normy pre organizácie vykonávajúce inšpekcie a prehliadky lodí a pre príslušné činnosti námorných úradov (prepracované znenie) - Spoločné pravidlá a normy pre organizácie vykonávajúce inšpekcie a prehliadky lodí (prepracované znenie) - Štátna prístavná kontrola (prepracované znenie) - Monitorovací a informačný systém Spoločenstva pre lodnú dopravu - Vyšetrovanie nehôd v sektore námornej dopravy - Zodpovednosť osobných prepravcov v preprave po mori v prípade nehôd - Poistenie vlastníkov lodí pre prípad námorných pohľadávok - Plnenie povinností vlajkových štátov (rozprava) 
<SPEAKER ID="333" NAME="Predsedajúci">
Ďalším bodom programu je spoločná rozprava na tieto témy:
<P>
správa, ktorú predkladá Luis de Grandes Pascual v mene delegácie Európskeho parlamentu v Zmierovacom výbore o spoločnom texte schválenom Zmierovacím výborom pre smernicu Európskeho parlamentu a Rady o spoločných pravidlách a normách pre organizácie vykonávajúce inšpekcie a prehliadky lodí a pre príslušné činnosti námorných úradov (prepracované znenie) (PE-CONS 3719/2008 - -,
<P>
správa, ktorú predkladá Luis de Grandes Pascual v mene delegácie Európskeho parlamentu v Zmierovacom výbore o spoločnom texte schválenom Zmierovacím výborom pre nariadenie Európskeho parlamentu a Rady o spoločných pravidlách a normách pre organizácie vykonávajúce inšpekcie a prehliadky lodí a pre príslušné činnosti námorných úradov (prepracované znenie) (PE-CONS 3720/2008 - -,
<P>
správa, ktorú predkladá Dominique Vlasto v mene delegácie Európskeho parlamentu v Zmierovacom výbore o spoločnom texte schválenom Zmierovacím výborom pre smernicu Európskeho parlamentu a Rady o štátnej prístavnej kontrole (prepracované znenie) (PE-CONS 3721/2008 - -,
<P>
správa, ktorú predkladá Dirk Sterckx v mene delegácie Európskeho parlamentu v Zmierovacom výbore o spoločnom texte schválenom Zmierovacím výborom pre smernicu Európskeho parlamentu a Rady, ktorou sa mení a dopĺňa smernica 2002/59/ES, ktorou sa zriaďuje monitorovací a informačný systém Spoločenstva pre lodnú dopravu (PE-CONS 3722/2008 - -,
<P>
správa, ktorú predkladá Jaromír Kohlíček v mene delegácie Európskeho parlamentu v Zmierovacom výbore o spoločnom texte schválenom Zmierovacím výborom pre smernicu Európskeho parlamentu a Rady, ktorou sa stanovujú základné zásady vyšetrovania nehôd v sektore námornej dopravy a ktorou sa menia a dopĺňajú smernice 1999/35/ES a 2002/59/ES (PE-CONS 3723/2008 - -,
<P>
správa, ktorú predkladá Paolo Costa v mene delegácie Európskeho parlamentu v Zmierovacom výbore o spoločnom texte schválenom Zmierovacím výborom pre nariadenie Európskeho parlamentu a Rady o zodpovednosti osobných prepravcov v preprave po mori v prípade nehôd (PE-CONS 3724/2008 - -,
<P>
odporúčanie do druhého čítania o spoločnej pozícii Rady k prijatiu smernice Európskeho parlamentu a Rady o poistení vlastníkov lodí pre prípad námorných pohľadávok (14287.2.2008 - C6-0483/2008 - (spravodajca: Gilles Savary) a
<P>
odporúčanie do druhého čítania o spoločnej pozícii Rady k prijatiu smernice Európskeho parlamentu a Rady o plnení povinností vlajkových štátov (14288.2.2008 - C6-0484/2008 - (spravodajca: Emanuel Jardim Fernandes).
<SPEAKER ID="334" NAME="Luis de Grandes Pascual" LANGUAGE="ES">
Vážený pán predsedajúci, pán Tajani, dámy a páni, dnes, ratifikáciou balíka Erika III, ukončíme úlohu, ktorá sa začala pred viac ako tromi rokmi. V tomto momente pociťujem určite uspokojenie a som si istý, že každý, kto išiel touto cestou spolu so mnou, cíti to isté. Teraz píšeme novú kapitolu dejín Európy, a to v oblasti väčšej bezpečnosti na našich moriach.
<P>
Cieľom balíka Erika III je chrániť naše moria, a ako všetci isto dobre viete, jeho korene spočívajú v strašnej ropnej škvrne, ktorá sa vytvorila po potopení tankerov Erika a Prestige, čo spôsobilo škody na pobreží južnej Európy.
<P>
Poučili sme sa z našej minulosti a uvedomujeme si, že musíme okamžite konať v snahe zabrániť tomu, aby sa udiali podobné prípady. Európa nesmie podceňovať strategickú hodnotu námornej dopravy pre svoje hospodárstvo: Až 90 % zahraničného obchodu Európskej únie prebieha po mori, ako aj 40 % nášho obchodu v rámci Spoločenstva.
<P>
To vysvetľuje všetku prácu, ktorú EÚ musela vynaložiť na stanovenie právneho rámca pre námornú dopravu počas niekoľkých desaťročí.
<P>
Ako hovorím, nebola to cesta posiata ružami. Práve naopak, pretože, hoci sme boli zjednotení spoločným cieľom, počiatočná lakomosť Rady túto cestu sťažila. Zároveň, aby som bol spravodlivý, by som rád pochválil pevnú politickú vôľu, ktorú preukázalo francúzske predsedníctvo, aby uzavrelo túto dôležitú tému.
<P>
Takisto nemusím zdôrazňovať rozhodujúcu úlohu, ktorú zohrával pán podpredseda Tajani, ktorý dal konečný podnet na dosiahnutie konsenzu. Nakoniec, čo je nemenej dôležité, by som rád zdôraznil vytrvalosť Parlamentu pri podporovaní záujmov Európy a ochrane občanov, ktorých zastupujeme.
<P>
Teraz by som sa rád zameral na samotnú tému a povedal niekoľko pripomienok ku každému z návrhov, ktoré tvoria tento balík. Poviem vám rovno, že väčšina mojich obáv bola zažehnaná.
<P>
Dámy a páni, je jedna otázka, ktorá ma počas rokovaní veľmi znepokojovala, pretože sa dotýka základného aspektu balíka. Hovorím o nezávislosti organizácií a úradov vytvorených špeciálne na účel prijímania najlepších možných rozhodnutí v čo najkratšom čase. Hovorím konkrétne o zriadení nezávislého orgánu, ktorý bude musieť urobiť veľmi ťažké rozhodnutie: či prijať plavidlo v núdzi na miesto útočiska. Dámy a páni, vítam konečné rozhodnutie, ktoré bolo prijaté. Veci sa majú tak, že každý členský štát zriadi nezávislý orgán, ktorému poskytne zdroje a právomoci potrebné na prijatie najlepších možných rozhodnutí v čo najkratšom čase. Až po podrobnom hodnotení všetkých rizík príslušný orgán konečne rozhodne, či plavidlo prijme, alebo ho pošle preč.
<P>
V tejto súvislosti treba uznať vytrvalosť pána Sterckxa počas tejto zložitej práce. Takisto veľmi vítam pokrok v oblasti nástrojov na sledovanie lodí, ktoré majú pre obmedzenie množstva rizikových situácií zásadný význam. Pokiaľ ide o správu pani Vlastovej, ktorej gratulujem k vynikajúcej práci, rád by som zdôraznil podstatné zlepšenie súčasného režimu kontroly v prístavoch Spoločenstva, ktorý sa stane efektívnejší, keďže bude založený na rizikovom profile. Chcel by som sa poďakovať aj pánovi Kohlíčkovi za ochotu viesť dialóg a za dobrú prácu, ktorú odviedol.
<P>
Ďalší aspekt, ktorý by som rád zdôraznil, je ambiciózny návrh v oblasti práv cestujúcich, ktorý doteraz nebol regulovaný v právnych predpisoch Spoločenstva. Tento pokrok bol možný vďaka úsiliu pána Costu až do posledného okamihu.
<P>
Čo sa týka správ pána Savaryho a pána Fernandesa, som rád, že Rada sa nakoniec rozhodla vzdať sa svojho obštrukčného stanoviska, ktoré nikam neviedlo. Táto zmena nám umožnila dospieť k riešeniu, hoci minimálnemu. V každom prípade musím povedať, že som veľmi rád, pretože balík je teraz kompletný.
<P>
Napokon sa dostávam k svojej správe. Po tom, ako ju preskúmala Rada, bola rozdelená na dva právne nástroje.
<P>
Kľúčové body mojej správy možno zhrnúť nasledovne: touto štvrtou revíziou právnych predpisov Spoločenstva regulujúcich činnosti kontrolných orgánov sme úspešne posilnili mechanizmy kontroly vytvorením nezávislého hodnotiaceho výboru so stálymi právomocami a schopnosťou konať na svoj vlastný podnet.
<P>
Takisto sme uspeli pri stanovení spravodlivejšieho a flexibilnejšieho systému sankcií, ktorý je oveľa efektívnejší ako systém, ktorý sme mali predtým, pretože trestá tých, ktorí nekonajú tak, ako by mali, no robí tak podľa vážnosti spáchaného priestupku a finančných prostriedkov organizácie.
<P>
Nakoniec sme dosiahli pokrok vo veľmi citlivej otázke uznávania klasifikačných osvedčení stanovením podmienok, za akých sa uznané organizácie budú vzájomne uznávať, a to bez ohrozenia námornej bezpečnosti a odvolaním sa na najprísnejšie pravidlá s cieľom zabezpečiť normy excelentnosti, ktoré charakterizujú náš európsky námorný priemysel.
<SPEAKER ID="335" NAME="Dominique Vlasto" LANGUAGE="FR">
Vážený pán predsedajúci, Európska komisia uverejnila svoje návrhy na balík Erika III dňa 23. novembra 2005 a ja dúfam, že mi dovolíte vzdať hold komisárovi zodpovednému za dopravu, Jacquesovi Barrotovi, pretože prostredníctvom tohto nového balíka ambiciózne pracoval na zlepšení námornej bezpečnosti v Európe.
<P>
Balík Erika III predstavuje posledné úpravy v rámci celkového legislatívneho úsilia, ktoré trvalo 10 rokov od tragického stroskotania tankera Erika na pobreží Bretónska. Európskej únii to umožnilo odstrániť nedostatky, ktoré spočiatku predstavovali veľké medzery v legislatíve, s cieľom stať sa medzinárodným referenčným miestom pre námornú bezpečnosť.
<P>
Bezprostredne po týchto katastrofách mali európski občania, rozhnevaní takýmito námornými katastrofami, právo očakávať, že politici budú odhodlane a dôrazne reagovať, s cieľom zastaviť takéto nezodpovedné správanie.
<P>
Našou ambíciou bolo vytvoriť priestor pre zodpovednosť, v rámci ktorého každá strana, ktorá sa zúčastňuje na námornej doprave, musí prevziať svoj podiel zodpovednosti za svoje voľby a činnosti, a v prípade potreby za svoje chyby a omyly.
<P>
Balík Erika III tak pokrýva niekoľko štádií námornej dopravy so skutočnou komplementaritou medzi rôznymi návrhmi. Je to komplexný prístup, na základe ktorého vnímame každú našu správu ako súčasť nedeliteľného celku.
<P>
Dnes, keď sa od Parlamentu žiada stanovisko k výsledku zmierovacieho konania, ktorým sa ukončí tento dlhý proces, ktorý predstavuje viac ako tri roky práce, my ako spravodajcovia vítame tento spoločný prístup, ktorý nám podľa môjho názoru umožnil dosiahnuť veľmi úspešný výsledok.
<P>
Rada by som poďakovala svojim kolegom spravodajcom, ktorí tento všeobecný záujem zvážili prv, než sa zmenil na ich vlastný individuálny záujem. To nám umožnilo spoločne dosiahnuť dobrý výsledok, ktorý by nikto z nás nemohol dosiahnuť samostatne.
<P>
Pokiaľ ide o moju správu, Parlament dosiahol takmer vo všetkých dôležitých bodoch to, čo chcel, v prvom rade preto, že lode budú kontrolované nielen v prístavoch, ale aj v kotvištiach, tak ako sme to žiadali. To je veľmi dôležité, pretože to znamená, že lode nebudú môcť kotviť na miestach, o ktorých vedia, že nie sú kontrolované.
<P>
Ďalej sme pre vykonávanie inšpekcií dosiahli veľmi prísny režim. Členské štáty budú môcť spolupracovať na plánovaní inšpekcií v prístavoch, v ktorých sa loď zastavuje, bez toho, aby vynechali vysoko-rizikové lode, pričom interval medzi inšpekciami týchto lodí nesmie byť dlhší ako šesť mesiacov.
<P>
Najviac potešujúcim aspektom našich rokovaní s Radou však je, že sa bude trestať opakované zlé správanie. Inšpekcie v našich prístavoch môžu zapríčiniť vznik dočasných opatrení na zamietnutie prístupu a zákazu plavenia v našich vodách, prípadne k trvalému zákazu, inými slovami, definitívnemu zákazu vstupu do európskych prístavov a kotvíšť. Toto opatrenie je zamerané na vyradené lode.
<P>
Aby sme to dosiahli, stanovíme tolerančný limit - prah neprijateľnosti, ktorý nemožno prekročiť, pretože lode s definitívnym zákazom vstupu do našich prístavov alebo kotvíšť budú označené ako vyradené, čo bude mať odradzujúci účinok.
<P>
V tomto bode sme v zmierovacom konaní dosiahli dohodu s Radou, takže zmierovacie stretnutie z 8. decembra bolo veľmi pozitívne. Moje poďakovanie patrí francúzskemu predsedníctvu Rady a Dominiquovi Bussereauovi, pretože som si istá, že to, že dnes môžeme predložiť veľmi uspokojivý výsledok, bolo možné na základe osobného záväzku a všetkej práce, ktorú vykonali tímy predsedníctva, a preto vyzývam Parlament, aby ho dnes schválil bez výhrad.
<SPEAKER ID="336" NAME="Dirk Sterckx" LANGUAGE="NL">
Vážený pán predsedajúci, pán komisár, dokončujeme prácu, ktorú sme začali pred 10 rokmi; stále si zreteľne pamätám rozhorčenie, ktoré vyvolala havária tankera Erika v decembri 1999: rýchlosť, s akou komisár de Palacio predložil v tom čase návrhy, spolupráca Rady, ktorá bola pod tlakom verejnej mienky aspoň sčasti zodpovedná za zabezpečenie toho, že prvé dva balíky boli hotové do júna 2002, okrem iného spolu s mojou správou o monitorovaní a európskej politike pre monitorovanie lodí a prístavy útočišťa.
<P>
Jasne sa pamätám aj na naše rozhorčenie v prípade havárie tankera Prestige, ku ktorej došlo v novembri 2002 - náhodou sa v tom čase konala schôdza tu v Štrasburgu. Zamýšľali sme sa vtedy nad tým, prečo sme prijali všetky tie opatrenia, keď v praxi mohlo dôjsť k takej hroznej udalosti. Parlament vtedy zohral svoju úlohu.
<P>
Chcel by som plénu pripomenúť správu Dočasného výboru pre zlepšenie bezpečnosti na mori, ktorému predsedá pán Jarzembowski, v ktorej sme jasne stanovili, že hoci na európskej aj medzinárodnej úrovni bol v platnosti regulačný rámec, naďalej sme museli zabezpečiť, aby posádka na lodiach, v prístavoch a inde prakticky uplatňovala a presadzovala tieto pravidlá, s cieľom zaistiť čo najbezpečnejšie nalodenie.
<P>
Stále sa však nedarilo prakticky uplatňovať tieto pravidlá a Komisia reagovala na otázky predložené v tom čase v Európskom parlamente siedmimi návrhmi pána komisára Barrota. Myslím si, že tvorili úspešný celok, preto by som rád poďakoval aj pánovi komisárovi Tajanimu za to, že ich presadzoval. Podľa môjho názoru to všetko tvorí úspešný celok. Platné pravidlá boli zlepšené a doplnené dvomi správami, správou pána Savaryho a pána Fernandesa. Tým sme dosiahli vyvážený balík.
<P>
Chcel by som povedať niekoľko slov o mojej správe o monitorovaní lodnej dopravy. Existujúca sieť nazývaná SafeSeaNet poskytuje prostriedky výmeny, čím všetkým členským štátom umožňuje medzi sebou diskutovať a vymieňať si informácie. Všetky lode musia byť vybavené systémom AIS, automatickým systémom, ktorý poskytuje informácie o lodiach vstupujúcich do európskych vôd a umožňuje nám lokalizovať a kontrolovať riziká. Systém AIS slúži aj rybárskym lodiam, pretože zlepšuje aj bezpečnosť týchto plavidiel. Znovu naliehame, a myslím si, že je to dôležité, aby sa s posádkou lode v prípade havárie zaobchádzalo slušne a aby sa omylom nepovažovali za kriminálnikov.
<P>
Takisto sme upravili ustanovenia o prijímaní lodí v núdzi. Vedeli sme, že potrebujeme plány, teraz však potrebujeme aj orgán, ktorý by tieto plány nielen vypracoval, ale aj dohliadal na ich realizáciu. Tento orgán musí mať odborné znalosti, právomoc na prijímanie nezávislých rozhodnutí a trvalý charakter. Preto by už mal fungovať, aby sme ho v prípade katastrofy nemuseli len narýchlo zriaďovať. Vážený pán komisár, stále čakáme na systém kompenzácie prístavov útočišťa za škody, počítam však s tým, že v primeranom čase predložíte k tomuto bodu návrh.
<P>
Prácou na tejto smernici sme strávili 10 rokov. Tentoraz sme pracovali bez nátlaku v dôsledku katastrofy. Rád by som poďakoval slovinskému a francúzskemu predsedníctvu, ako to už urobila pani Vlastová. Domnievam sa, že by bez ich pomoci nebolo možné prijať žiadne rozhodnutie. Rád by som však tiež zdôraznil, že aj Parlament bol veľmi vytrvalý a zjednotený pri presadzovaní pozícií v mnohých bodoch.
<P>
Preto by som rád poďakoval všetkým svojim kolegom, ktorí sa na tom zúčastnili, tieňovým spravodajcom, spravodajcom a všetkým ostatným. Pripomeňme si dnes aj niekoho, kto už nie je medzi nami, ale kto zohral významnú úlohu pri vypracúvaní tohto balíka, pána Piecyka. Posmrtne by som mu veľmi rád srdečne poďakoval.
<P>
Dámy a páni, nemôžeme vydať smernicu zakazujúcu nehody, ani takú, ktorá stanoví, že na mori už nebude viac búrok. Myslím si však, že všetko, čo môžu politici urobiť na zlepšenie bezpečnosti na mori, sa už urobilo.
<SPEAKER ID="337" NAME="Jaromír Kohlíček">
spravodajca. - (CS) Dámy a páni, námorné katastrofy možno v odbore dopravy označiť za najničivejšie udalosti, ktoré sa odohrali jednorázovo. Námorná doprava je spojená od mýtických dôb s množstvom povier a tradícií. Až donedávna sa riadila rôznymi pravidlami. Medzinárodná námorná organizácia (IMO) postupne vytvárala zo zvykového práva, okrem iného, stále jasnejšie predpisy. Ich tvorba vôbec nebola samoúčelná. Majú zaistiť bezpečnosť dopravy tovaru a osôb, upresňujú technické požiadavky pre lode a infraštruktúru, pravidlá plavby a iné. Iné predpisy - okrem iného témy nedávno prediskutované v Európskom parlamente - zjednocujú minimálne požiadavky na preškolenie posádky. Ďalšie sa snažia vylúčiť možnosť vzniku námorných katastrof. Napriek všetkým technickým opatreniam však môže k mimoriadnym udalostiam veľkého rozsahu dôjsť. Až do havárie tankeru Prestige si krajiny Európskej únie neuvedomovali otázku nutnosti dôsledne zjednotiť technické vyšetrovanie nehôd v odvetví námornej dopravy. Neschopnosť vyšetriť haváriu tankera Prestige, respektíve zhodnotiť jednoznačné príčiny tejto mimoriadnej udalosti, ukázali na nutnosť zjednotiť metodiku vyšetrovania. To zahŕňa stanovenie pevných termínov začatia a ukončenia vyšetrovania a štruktúru záverečnej správy. Patrí sem určite aj stanovenie objektívnej vyšetrovacej komisie. V smernici bolo nutné prepojiť jednotlivé časti s požiadavkami IMO a ostatných materiálov tretieho námorného balíka a zároveň využiť ustanovenia iných záväzných materiálov platných v Európskej únii, napr. v oblasti utajenia osobných údajov.
<P>
Domnievam sa, že v zmierovacom postupe sa podarilo dosiahnuť veľmi úspešné riešenie všetkých otázok, ktoré boli doteraz otvorené, vrátane jasnej formulácie požiadavky slušného zaobchádzania s posádkou havarovanej lode. Formulácia, ktorá je tu použitá, sa zhoduje s príslušnou časťou Sterckxovej smernice, t. j. kontrolný a informačný systém Spoločenstva na prevádzkovanie plavidiel, ako sa už o tom zmienil aj môj kolega. Na záver by som rád poďakoval za kolegiálny prístup k práci autorom pozmeňujúcich a doplňujúcich návrhov a pracovníkom Európskej komisie a jednotlivých predsedníckych krajín, t. j. Nemecka, Slovinska a Francúzska, ktorí sa na tejto práci podieľali, za veľmi ústretový postoj. Veľkú zásluhu na kvalite textu majú aj odborní asistenti. V prvej fáze prác mi boli oporou napríklad Hannes Kugi a v zmierovacom konaní obdivuhodne neúnavná Katrin Huber. Aj vďaka nim je výsledná smernica prakticky použiteľným materiálom, ktorý možno len odporučiť do pozornosti odbornej verejnosti.
<SPEAKER ID="338" NAME="Paolo Costa" LANGUAGE="IT">
Vážený pán predsedajúci, pán komisár, dámy a páni, dnes večer na tomto zasadnutí dokončíme veľký kus práce a ja verím, že by sme všetci mali byť spokojní s výsledkom, ktorí sme dosiahli. Mali by sme byť spokojní z mnohých dôvodov, ktoré sa týkajú Únie ako celku, pretože je jasné, že to, že Európskej únii umožníme, aby si vytvárala regionálne regulačné oblasti, v ktorých už existujú medzinárodné normy na ich riadenie, a aby definovala pravidlá pre členské štáty a medzinárodné organizácie, je niečo, čo sa musí urobiť len v prípade potreby. Napriek tomu je jasné, že to bolo potrebné. Žiaľ, najprv muselo dôjsť k incidentom, kým sa veci dali do pohybu.
<P>
Dosiahnutý výsledok je výsledkom, ktorý podľa môjho názoru nemôže uspokojiť všetkých, pretože ide o rozumný kompromis pri rozsiahlej práci, do ktorej za zapojili všetky inštitúcie - Komisia, Parlament a Rada - pričom každá zastupovala záujmy, ktoré mala. Tým sa zabezpečí, že celý sektor a rámec týkajúci sa námornej bezpečnosti sa dnes posunie o krok vpred. Nakoniec sme spolu s kolegami mali tú česť a príležitosť zamerať sa na konkrétnejšie problémy. Mal som povinnosť a potešenie zaoberať sa zodpovednosťou prepravcov v prípade nehôd s pasažiermi na palube.
<P>
Musím samozrejme pripustiť, že výsledok zaostáva za našimi ambíciami, aj keď sa niekedy zdalo, že by sme ich mohli dosiahnuť. Ambíciou bolo okamžite rozšíriť rozsah a ochranu na každého, kto sa nachádza na palube lode, či už v medzinárodných vodách, národných vodách alebo na riekach. Realita tejto situácie si však vyžadovala čiastočné zníženie tohto rozsahu. Som si toho vedomý, musím však zdôrazniť, že v tomto súbore predpisov niečo chýba, keďže mnoho lodí, ktoré sa plavia po riekach a moriach, nie sú týmto spôsobom kryté, a to je bod, ktorý by sme mali nejako vyriešiť. Som si istý, že Komisia čo najskôr predloží ustanovenia v tomto duchu.
<P>
Stanovili sme však dosť dlhé obdobie na to, aby sme zabezpečili, že sa zahrnú aj plavby v domácich vodách. Tento problém týkajúci sa času je problémom prechodných období a možno je to záležitosť, ktorú sme podcenili. Obávam sa, že riziko, ktoré podstupujeme, je to, že sú príliš dlhé a že budeme musieť príliš dlho čakať. Je však lepšie, aby boli zahrnuté, akoby nemalo dôjsť k žiadnej zmene.
<P>
Ďalším hlavným bodom diskusie - a bod, na ktorom sme sa uzniesli - je, že táto ochrana sa začína v istom čase. Už teraz však môžeme našim občanom povedať, že keď sa ocitnú na palube lode, budú v zásade od konca roka 2012 chránení bez ohľadu na to, ako cestujú. Aby som to zhrnul, z tohto hľadiska sme občanom umožnili, aby sa cítili o niečo viac Európanmi, keďže sa to bude uplatňovať na každé more, v každej oblasti, pre každú loď.
<SPEAKER ID="339" NAME="Gilles Savary">
spravodajca. - (FR) Vážený pán predsedajúci, pán komisár, nachádzame sa na konci legislatívneho maratónu, ktorý, ako už bolo povedané, trval desať rokov a ktorý, ako sme boli upozornení v dnešnej rannej diskusii, dostal nevhodný názov Erika III.
<P>
Je to neprimerané, pretože po havárii tankera Erika došlo k havárii tankerov Prestige a neskôr Tricolor a po nej došlo, žiaľ, k množstvu ďalších námorných katastrof v európskych vodách, ale aj inde.
<P>
Je to neprimerané najmä preto, že ako zdôraznil pán Sterckx, po prvýkrát ide o chladnokrvnú legislatívu. Inými slovami, je bez vášní, excesov a polemík, ktoré vznikli bezprostredne po katastrofách, ako boli havárie tankerov Erika a Prestige. Domnievam sa, že je to predovšetkým zásluhou pána Barrota a Komisie, že ju navrhli, bola to však aj veľmi zložitá záležitosť.
<P>
Členské štáty nie sú práve naklonené legislatíve v oblastiach, ako je táto, keď k ničomu vážnemu nedošlo; na druhej strane sa však v prípade nehôd idú pretrhnúť. V každom prípade je to rozsiahly právny predpis, pretože zahŕňa sedem textov.
<P>
Jeho cieľom je, aby bol európsky námorný priestor, alebo skôr priestor členských štátov, jedným z najbezpečnejších na svete. Je to plne odôvodnené, keďže ide o jeden z najviac vyťažených sektorov vo svete a z geografického hľadiska o jeden z najkomplikovanejších. Máme množstvo úžin vrátane Bosporu, Gibraltáru a Calaiskej úžiny, cez ktoré každý deň prechádza 800 obchodných lodí, ktoré sú na ceste medzi najväčšími prístavmi na planéte.
<P>
Preto sme mali množstvo práce, nie však na zabezpečení toho, aby už nedochádzalo k nehodám - život bude vždy nepredvídateľný - ale toho, aby sme si mohli byť istí, že sme urobili všetko, čo sme mohli, aby sme im zabránili a potrestali príčiny takýchto nehôd.
<P>
Štruktúra tohto balíka je jednoduchá: je to kolobeh, v ktorom každý článok v dopravnom reťazci - od prístavných štátov po poisťovateľov, cez nájomcov lodí, klasifikačnú spoločnosť a vlajkový štát - je zodpovedný za svoje vlastné činnosti a do určitej miery vyvíja nátlak, alebo aspoň na to vsádzame, s cieľom vyjasniť dopravné podmienky a zabezpečiť, aby využívali zodpovedných prepravcov, ktorí spĺňajú normy.
<P>
Keď o tom premýšľam, možno by stálo za to založiť náš model, z hľadiska jeho rozsiahlych zásad a štruktúry na tom, čo sa snažíme urobiť v oblasti financií. Agentúry poskytujúce finančný rating boli rovnako nevhodné ako spoločnosti pre námornú klasifikáciu.
<P>
Niektoré členské štáty používajú "lacné vlajky" alebo vlajky daňových rajov, ako sa to nazýva v oblasti financií. Niektorí prevádzkovatelia sú neželaní a v námornej oblasti sa nachádzajú na čiernych zoznamoch alebo sú zakázaní. Ide teda o exemplárny právny predpis, ktorý okrem toho zapadá do rámca IMO na medzinárodnej úrovni.
<P>
Takisto by som povedal, že z politického hľadiska ide o značný úspech Spoločenstva, pretože prepojenie medzi Komisiou a Parlamentom umožnilo vypracovať veľmi zložitý text a právny predpis, ku ktorému sa členské štáty stavali veľmi zdržanlivo.
<P>
Rád by som poďakoval pánovi Tajanimu a Komisii. Takisto by som rád poďakoval francúzskemu predsedníctvu, pretože sa domnievam, že pán Bussereau si uvedomil, že počas francúzskeho predsedníctva by to mohlo byť veľmi dôležité. Rád by som poďakoval aj všetkým kolegom, pretože každý vie, že sme využili množstvo trikov a úskokov, kým sme sa dostali do tohto bodu. K tomuto námornému balíku sme prispeli tak, že sme boli zjednotení, a preukázali sme solidaritu do tej miery, že niektorí kolegovia, takpovediac, zdedili môj text a text pána Fernandesa, ktoré Rada nechcela.
<P>
A práve preto sme, dámy a páni, uspeli. Rád by som sa podrobne venoval svojej správe, ale myslím si, že na konci budem mať priestor na prejav, ktorý mi to umožní.
<P>
(potlesk)
<SPEAKER ID="340" NAME="Emanuel Jardim Fernandes">
spravodajca. - (PT) Vážený pán predsedajúci, pán komisár, dámy a páni, diskusia o balíku námornej bezpečnosti Erika III sa chýli ku koncu. Tento proces trvá už viac ako tri roky, počas ktorých sme sa dôrazne zasadzovali za väčšiu bezpečnosť pre pasažierov, oceány, moria a námorné cesty. Ako obyvateľ Portugalska a Madeiry som sa osobitne zaujímal o tento projekt a jeho hlavné ciele: zabezpečiť, aby členské štáty konzistentným spôsobom plnili svoje povinnosti ako členovia Medzinárodnej námornej organizácie (IMO), prijali jej dohody a plne uplatňovali jej povinné ustanovenia. Proces rokovania bol zložitý. Pre Parlament bol balík Erika III vždy balíkom a nikdy nie zbierkou pozliepaných opatrení.
<P>
V čase prvého čítania Parlament prijal niektoré pozmeňujúce a doplňujúce návrhy. Tie obsahovali povinnosť, aby vlajkové štáty zabezpečili, že inšpektori a vyšetrovatelia budú správne vyškolení, a aby vytvorili kapacity pre hodnotenie, schválenie a autorizáciu budovania lodí a ich vybavenia, povinnosť, aby členské štáty dostávali listinné dôkazy o súlade lodí s medzinárodnými normami - ak loď nie je úplne nová, členské štáty sú povinné skontaktovať sa s predchádzajúcim vlajkovým štátom a požiadať ho, aby poskytol potrebné dokumenty a údaje - a udržiavaní databázy o flotile, ktorá musí obsahovať hlavné technické informácie o každej lodi vrátane porušenia podmienok IMO.
<P>
V tom čase sme dosiahli politické dohody o šiestich z ôsmich návrhov. Bolo ešte potrebné schváliť môj vlastný návrh a návrh pána Savaryho. Teraz sme dosiahli dohodu o tom, ako aj tieto dva návrhy začleniť do konečného textu balíka Erika III. Vďaka Parlamentu a jeho vytrvalosti, vďaka slovinskému a najmä francúzskemu predsedníctvu, ktorým ďakujem, a nakoniec aj vďaka spoločnej vôli nás všetkých teraz môžeme tento tretí námorný balík uzavrieť. V tomto procese treba objasniť ratifikáciu medzinárodných dohovorov využitím národných metód. Túto pozíciu som podporoval z úcty voči rôznym ratifikačným systémom, ktoré existujú v rôznych členských štátoch. Kým sa systém auditu IMO stane povinný, členské štáty musia vykonať audit vo svojich námorných orgánoch a jeho výsledky uverejniť. Členské štáty zavedú pre svoje námorné orgány systém riadenia kvality, ktorý bude certifikovaný v súlade s medzinárodnými normami. Pred vydaním povolenia, aby loď vyvesila príslušnú vlajku, musia členské štáty skontrolovať, že spĺňa medzinárodné predpisy.
<P>
Členské štáty musia zabezpečiť, že lode, ktoré sa plavia pod ich vlajkou a ktoré boli zadržané z dôvodu inšpekcie prístavného štátu, splnia príslušné dohovory IMO. Keď sa vlajka členského štátu objaví na čiernom alebo sivom zozname Parížskeho memoranda o porozumení o prístavnej štátnej kontrole po dva po sebe idúce roky, musí Komisii predložiť správu o príčinách nedostatočného plnenia.
<P>
Súbežne so spoločnou pozíciou členské štáty potvrdia v spoločnom vyhlásení svojich záväzkov, že ratifikujú hlavné medzinárodné dohovory o námornej bezpečnosti pred 1. januárom 2012, uplatnia Kódex vlajkového štátu IMO a príslušný systém auditu pre námorné orgány, a povzbudia IMO, aby oba tieto nástroje stanovila na celom svete za povinné.
<P>
Vážený pán predsedajúci, dámy a páni, aby som to zhrnul, prijatie tohto tretieho balíka o námornej bezpečnosti je dôležitým víťazstvom v legislatívnom procese Európskej únie. Komisia, Rada a Európsky parlament navrhli, prerokovali, dosiahli dohodu a schválili text, ktorý zlepšuje životy občanov a podnikov, podporuje väčšiu bezpečnosť na moriach a oceánoch a pripravuje našu budúcnosť. Bolo mi veľkou cťou zúčastniť sa na tomto procese. Keď budeme zakrátko o tomto balíku hlasovať, vzdáme hold obetiam všetkých minulých alebo nedávnych námorných tragédií: od havárie tankera Prestige po haváriu tankera Erika, od Bolamy po Estónsko. Takisto predídeme alebo znížime následky podobných prípadov v budúcnosti.
<SPEAKER ID="341" NAME="Antonio Tajani" LANGUAGE="IT">
Vážený pán predsedajúci, dnes sme dokončili zložitú úlohu, namáhavú cestu, ktorú Parlament, Rada a Komisia spoločne prešli, posiatu prekážkami, ktoré bolo treba zdolať, technickými problémami a niektorými nie bezvýznamnými konfliktami.
<P>
Teraz by som rád oslovil nielen všetkých svojich kolegov v tomto Parlamente, ktorí pracujú na dokončení nového námorného balíka, ale aj všetkých občanov Európskej únie, ktorých zastupujete. Pred konaním európskych volieb je dokončenie tejto ťažkej úlohy silným signálom týchto inštitúcií všetkým európskym občanom. Úlohou európskych inštitúcií je zaviesť pravidlá v reakcii na problémy, ktoré nastolila verejnosť. Keď je to ich povinnosťou, preklenú ťažkosti a dosiahnu dohodu v prospech pol miliardy Európanov, ktorí žijú v rámci našich hraníc. Sú schopné vyslať signál s cieľom zaručiť bezpečnosť. Sú schopné vyslať signál s cieľom chrániť životné prostredie. Sú schopné vyslať signál s cieľom chrániť práva cestujúcich. Sú schopné vyslať signál s cieľom chrániť spoločnosti a zabezpečiť rešpektovanie pravidiel.
<P>
V Európe tradične zakladáme náš právny systém na spoľahlivých právnych istotách a zavádzanie nových pravidiel pre námorný sektor znamená poskytnúť európskym občanom nové pravidlá, pravidlá, ktoré môžu rešpektovať, ktoré môžu zlepšiť podmienky v systéme dopravy a podmienky pre tento dôležitý sektor, ktorý ovplyvňuje naše moria. Z tohto dôvodu som chcel zdôrazniť význam vášho hlasovania o tomto balíku, pretože okrem svojho aktuálneho obsahu predstavuje politický signál, ktorý vysielajú európske inštitúcie. Rámec tohto rozhodnutia presahuje naše momentálne potreby a problémy, ktoré riešime a ktoré ste sa rozhodli zmeniť na pravidlá so súhlasom Komisie a Rady. Chcel by som znovu zdôrazniť: toto je politická voľba, odkaz, ktorý vysielame európskym občanom, aby dôverovali svojim inštitúciám, pretože sú schopné zaoberať sa problémami a riešiť ich.
<P>
Rád by som poďakoval personálu Komisie za to, že najprv pánovi Barrotovi a potom mne umožnil pracovať takým efektívnym spôsobom. Chcem poďakovať francúzskemu a slovinskému predsedníctvu. Chcem poďakovať aj pánovi Bussereauovi za všetku prácu, ktorú vykonal počas najproblematickejšieho stavu rokovaní, a zdôrazniť význam práce, ktorú vykonali všetci spravodajcovia, Výbor pre dopravu a cestovný ruch a Parlament ako celok. Moje poďakovanie patrí aj pánovi de Grandes Pascualovi, pani Vlastovej, pánovi Sterckxovi, pánovi Kohlíčkovi, predsedovi, pánovi Costovi, pánovi Savarymu - ktorému by som chcel znovu poďakovať za jeho prácu - pánovi Fernandesovi za jeho príspevok a jeho schopnosť konečne uzavrieť rokovania preklenutím straníckeho alebo zaužívaného správania v snahe poskytnúť verejnosti konkrétne odpovede.
<P>
Našou úlohou bolo skonsolidovať európske legislatívne nástroje na boj proti nezákonnej preprave, námorným katastrofám a znečisťovaniu našich morí. Teraz musíme využiť všetky regulačné nástroje námornej dopravy, ktoré máme k dispozícii, aby sme zabránili opakovaniu týchto katastrof, ktoré nás prinútili konať. Tieto nástroje v prvom rade zahŕňajú vlajkový štát, ktorý nesie hlavnú zodpovednosť za námornú bezpečnosť, a preto bola navrhnutá politická línia. Všetky európske vlajkové štáty sa musia bez výnimky nachádzať na bielom zozname a disponovať nástrojmi na tento účel. Konsolidovaný rámec pre európsku akreditáciu klasifikačných spoločností nám tiež umožní efektívnejšiu kontrolu našej prepravy.
<P>
Ostatné nástroje sa uplatnia na prístavný štát. Niektoré lode a prepravné spoločnosti už nebudú vítané v našich vodách, ak nespĺňajú minimálne bezpečnostné predpisy. Na pobrežné štáty sa bude vzťahovať aj ďalší súbor opatrení. Účinné monitorovanie lodí na krátke a dlhé vzdialenosti predstavuje dôležitý preventívny nástroj. Posilnené pravidlá o pomoci lodiam v núdzi na mieste útočiska zaistia, že môžeme predchádzať lodným nehodám, ktoré by mohli mať za následok ekologickú katastrofu. Musíme konať tak, aby sme tomu predchádzali a zároveň prevziať zodpovednosť za následky nehôd a vziať si z nich ponaučenie. Lodné prepravné spoločnosti musia uzavrieť primerané poistenie tretích strán a cestujúcich. Spoločný vyšetrovací rámec nám poskytne optimálnu spätnú väzbu o nehodách, takže si z nich môžeme vziať ponaučenie. Je samozrejmé, že v námornej doprave nemožno odstrániť riziko, rovnako ani z ostatných sektorov, je však povinnosťou zákonodarcov, ako aj tých, ktorí zastupujú verejnosť, aby urobili všetko pre minimalizovanie týchto rizík.
<P>
Domnievam sa, že toto je náš spoločný cieľ. Myslím si, že sme urobili krok vpred, ktorý je v každom ohľade dôležitý. Balík, ktorý máme prijať, celkom isto predstavuje veľký krok správnym smerom a znovu opakujem, významný politický signál, znak vôle európskych inštitúcií poskytnúť odpovede na otázky 500 miliónov občanov.
<SPEAKER ID="342" NAME="Georg Jarzembowski, v" LANGUAGE="DE">
Ďakujem vám, pán predsedajúci, pán podpredseda, dámy a páni, dovoľte mi, aby som v prvom rade poďakoval všetkým spravodajcom v mene svojej skupiny, a to nielen za ich prácu, ale aj za to, že sme dosiahli to, čo sme si stanovili, a to zaobchádzať s týmito návrhmi ako s balíkom. Tým sme prinútili Radu, aby nám vyšla v ústrety, pretože viete, že Rada vôbec nechcela prijať dva návrhy. Len tak, že sme držali spolu, sme dokázali prinútiť Radu, aby prijala tieto dva dokumenty, a boli sme úspešní.
<P>
Súhlasím s názorom pána podpredsedu, že tento balík je veľkým úspechom pre občanov. Je to niečo, čo by sme mali povedať aj vo volebnej kampani.
<P>
Keď sa rozhliadnem, nie je tu veľa poslancov, ktorí by sa zúčastnili popoludňajšej diskusie, napriek faktu, že vypracovanie tohto balíka je jedným z najväčších úspechov Výboru pre dopravu a cestovný ruch.
<P>
Občania pravdepodobne niekedy nechápu, prečo tak dlho zasadáme a prečo všetko tak dlho trvá. Práve tu však môžu vidieť, že tento balík pozostáva z predpisov pre monitorovanie, predpisov pre klasifikačné spoločnosti, vyšetrovania nehôd, povinnosti poistenia, predpisov o zodpovednosti, o štátnej prístavnej kontrole a kontrole vlajkového štátu. Musíme sprísniť požiadavky pre všetky tieto odlišné aspekty, aby sme, ak to bude možné, predchádzali nehodám a v prípade, že k nim dôjde, mohli rýchlo konať.
<P>
Pán Sterckx, rád by som vám ešte raz poďakoval, keďže ste boli spravodajcom v osobitnom výbore, ktorému som mal tú česť predsedať, a znovu sme sa stretli po potopení tankera Prestige, aby sme zvážili, čo ešte musíme zlepšiť. Prostredníctvom pána Barrota Komisia v podstate prijala naše návrhy a v súčasnosti sme ich dokončili na základe legislatívneho procesu.
<P>
Preto môžeme byť skutočne radi, že sme po všetkých tých rokoch odsúhlasili tretí námorný balík. Dovoľte mi však povedať ešte dve veci. Prvou je, že by sme mali poďakovať pánovi Dominiqueovi Bussereauovi, ktorý ako francúzsky minister pomohol prekonať konečné prekážky a tým umožnil prijatie balíka. Za to by sme sa mu mali osobitne poďakovať.
<P>
Pán podpredseda, a teraz k vám. Vy, Komisia, prostredníctvom vašej Európskej námornej bezpečnostnej agentúry musíte teraz zabezpečiť, aby ho implementovali a uplatňovali aj členské štáty. Opakovaniu nehôd, ako bolo potopenie tankerov Erika a Prestige, zabránime len tak, ak sa bude skutočne uplatňovať všetko, na čom sme sa zhodli. Aby sme to mohli dosiahnuť, musíme bojovať spoločne. Ďakujem veľmi pekne.
<SPEAKER ID="343" NAME="Rosa Miguélez Ramos, v" LANGUAGE="ES">
Vážený pán predsedajúci, ledva som sem stihla prísť. Bola som vo svojej kancelárii a počúvala pána podpredsedu Tajaniho a ostatných rečníkov a musím zablahoželať všetkým spravodajcom a Komisii. Ako pán Tajani, aj ja by som chcela vrelo a s vďakou oceniť prácu pána komisára Barrota, ktorá bola veľmi dôležitá, ako aj vôľu, ktorú prejavilo francúzske predsedníctvo.
<P>
Chcela by som povedať, že tento námorný balík je predzvesťou rozhodujúcich zmien v Európe, pretože posilní kvalitu a transparentnosť v sektore námorníctva. Verím, že sa tým zabezpečí, aby sme už nikdy neboli svedkami nedostatku transparentnosti, ako sme to videli v minulosti po dvoch strašných nehodách tankerov Erika a Prestige, najmä nedostatku transparentnosti v prípade tankera Prestige. V tejto súvislosti je správa pána Kohlíčka, pri ktorej som bola tieňovou spravodajkyňou, zárukou, áno, zárukou, že vyšetrovania v sektore námorníctva sa v budúcnosti môžu vykonávať úplne transparentne. Táto správa zabezpečí, že všetci - široká verejnosť a orgány - budeme vedieť, čo bolo príčinou nehody alebo čo sa deje po každej nehode, aby už nikdy nedošlo k rovnakým chybám a aby všetko, čo bolo urobené zle, sa mohlo napraviť.
<P>
Európa musí v tejto oblasti pokročiť a som si istá, že naša práca sa tu nekončí, pretože sme vždy boli vodcami a pretože námorná doprava bude naďalej rásť.
<SPEAKER ID="344" NAME="Anne E. Jensen, v">
mene skupiny ALDE. - (DA) Ďakujem vám, pán predsedajúci, aj ja by som rada zablahoželala pánovi spravodajcovi k výsledku, ktorý dosiahol, a francúzskemu predsedníctvu poďakovala za jeho snahu. Výsledok, ktorý sme dosiahli, je veľkým úspechom pre životné prostredie a európsku lodnú dopravu. V posledných rokoch to bola do veľkej miery EÚ, ktorá stanovila normy pre vplyv lodnej dopravy na životné prostredie prostredníctvom právnych predpisov a práce Medzinárodnej námornej organizácie. Lodná doprava je globálna činnosť a v záujme spravodlivej hospodárskej súťaže a životného prostredia je dôležité, aby sme na globálnej úrovni disponovali spoločnými pravidlami. EÚ by však mohla prevziať vedúcu úlohu a stanoviť normy tým, že bude žiadať prísnejšie pravidlá. Musíme zabezpečiť, aby členské štáty EÚ skutočne plnili dohody IMO a o to sa snažíme prostredníctvom tohto legislatívneho balíka, ktorý dokončujeme. Sedem smerníc v treťom námornom balíku zabráni znečisteniu, zabezpečí lepšiu koordinovanú reakciu v prípade nehôd a zabráni nedostatočne vybaveným lodiam, aby vstúpili do vôd EÚ. Ako tieňová spravodajkyňa za svoju skupinu som osobitnú pozornosť venovala smernici o štátnej prístavnej kontrole a smernici o vyšetrovaní nehôd a rada by som poďakovala dvom spravodajcom, pani Vlastovej a pánovi Kohlíčkovi, za ich kvalitnú a úspešnú prácu. Dosiahli sme lepšie metódy v rámci inšpekcie lodí, takže sa najčastejšie vykonávajú v prípade najslabšie vybavených lodí, a máme aj metódu na vyšetrovanie nehôd, ktorá poskytne právnu ochranu svedkom, čo znamená, že to, čo sa naučíme zo správy o nehodách, môžeme využiť v budúcnosti, a že členské štáty si môžu vymieňať informácie.
<SPEAKER ID="345" NAME="Mogens Camre, v" LANGUAGE="DA">
Ďakujem vám, pán predsedajúci, s týmto námorným balíkom môžeme vyjadriť svoje uspokojenie a rád by som poďakoval v mene našej skupiny za vynikajúcu prácu, ktorú v tejto oblasti odviedli spravodajcovia, Komisia a Rada. Kontroly týkajúce sa lodí zahŕňajú najmä veľké lode a rád by som zdôraznil problém, pokiaľ ide o malé lode. Máme špeciálne kompetentné orgány, ktoré vykonávajú inšpekcie, nemáme však dostatočne jasné pravidlá pre spôsobilosť k plavbe týchto lodí ani pre čas, kedy sa má inšpekcia vykonať. Týka sa to najmä rybárskych lodí, malých rybárskych lodí, ktoré boli prestavané buď na ďalší rybolov, alebo na účely v oblasti cestovného ruchu. S tým je často spojený nárast hmotnosti a veľkosti motora, čím sa mení ťažisko a znižuje sa spôsobilosť k plavbe, v dôsledku čoho sme v mojej krajine, Dánsku, boli svedkami mnohých tragických nehôd. Musíme zaviesť pevné požiadavky pre každé plavidlo, či už nové alebo prestavané, ktoré musí splniť, aby prešlo testom na spôsobilosť k plavbe. Preto by som podobne ako pán Costa rád požiadal Komisiu, aby rozšírila ustanovenia týkajúce sa odbornej kontroly a schvaľovania s cieľom čo najskôr zahrnúť tieto typy lodí.
<SPEAKER ID="346" NAME="Michael Cramer, v" LANGUAGE="DE">
Vážený pán podpredseda, dámy a páni, my, Skupina zelených/Európska slobodná aliancia, podporujeme tento záverečný kompromis. Sme radi, že Parlament dospel k výsledku, že všetkých osem legislatívnych návrhov predstavuje jednotný balík, o ktorom sa má hlasovať spoločne. Rád by som zo srdca poďakoval všetkým spravodajcom za ich spoluprácu.
<P>
Námorná bezpečnosť si naliehavo vyžaduje prísnejšie európske právne predpisy s cieľom chrániť životy a predchádzať environmentálnym katastrofám tým, že zabráni nehodám. Už sa nesmú zopakovať nehody, ako boli havárie tankerov Erika a Prestige.
<P>
Štátna prístavná kontrola znamená, že lode, ktoré sa zastavujú v prístavoch EÚ, bude možné lepšie monitorovať a - myslíme si, že toto je dôležité - že tieto lode v prípade nesplnenia bezpečnostných požiadaviek môžu čeliť sankciám. Monitorovanie lodí v teritoriálnych vodách je veľmi dôležité, najmä v environmentálne citlivých oblastiach, pretože znečistenie lodí a oceánov nepozná hranice. Preto naliehavo potrebujeme cezhraničnú činnosť. V nariadení o zodpovednosti v prospech cestujúcich na osobných lodiach sa žiaľ nachádza len nariadenie pre námorné oblasti. My zo Skupiny zelených by sme boli radi, keby sa vzťahovalo aj na vnútrozemské vodné cesty.
<P>
Sme radi, že po dlhom čase Rada rozhodla o povinnostiach prístavných štátov a poistení zodpovednosti majiteľov lodí. Prostredníctvom tohto prístavného balíka sme urobili veľký krok vpred, keďže tieto pravidlá sa môžu a musia v budúcnosti naďalej zlepšovať.
<SPEAKER ID="347" NAME="Jacky Hénin, v" LANGUAGE="FR">
Vážený pán predsedajúci, dámy a páni, opakované nehody a zvýšené množstvo nebezpečného tovaru prepravovaného po mori neustále nastoľujú naliehavé otázky týkajúce sa posilnenia bezpečnostných predpisov pre všetky námorné úžiny v Európskej únii a zdrojov, ktoré sú potrebné na uplatnenie týchto predpisov.
<P>
Predovšetkým je potrebné klasifikovať tieto úžiny a prístupové cesty k nim v súlade s postupom týkajúcim sa zón smernice Seveso, pretože v doprave sa musí skončiť znižovanie nákladov bez ohľadu na následky.
<P>
Komisia a Rada pod tlakom hospodárskych katastrof v dôsledku finančnej krízy pomýšľajú na spochybnenie daňových rajov. Ak k tomu dôjde, bol by to skutočný krok vpred.
<P>
Koľko námorných a environmentálnych katastrof potrebujeme, kým Komisia, Rada a tento Parlament konečne zamerajú svoju pozornosť na dlhotrvajúci škandál týkajúci sa lodí plaviacich sa pod lacnými vlajkami? Možno by bolo lepšie, keby európski voliči zvolili za poslancov Európskeho parlamentu ľudí, ktorým viac záleží na bezpečnosti svojich spoluobčanov ako na voľnom obchode, ktorý ničí ľudí a životné prostredie.
<SPEAKER ID="348" NAME="Derek Roland Clark, v">
mene skupiny IND/DEM. - Vážený pán predsedajúci, minulý september som venoval pozornosť tomu, ako si elektronické údaje o lodiach, ktoré sa vyžadujú v týchto správach, môžu ľahko nájsť cestu k pirátom operujúcim v Somálsku. Na toto sme nedbali. Tieto správy boli upravené, nie však lepším smerom. V skutočnosti si ešte viac protirečia. Pokúsim sa to znovu vysvetliť.
<P>
Zatiaľ čo pán Sterckx núti prístavy, aby lode neodmietali, pán Savary hovorí, že im môžu zamietnuť prístup, ak nepredložia poistné certifikáty. Tomu zase protirečí pani Vlastová, ktorá rozširuje prístavnú kontrolu na lode kotviace na mori. Ak sa teda plavidlo bez papierov nachádza na mori a pre extrémne počasie je vystavené riziku, musí sa mu umožniť vstup, pretože pán Sterckx ustanovil právo lodí v núdzi na miesto útočiska. Tak sa dostávame do situácie, keď plavidlo s nebezpečným nákladom nájde cestu do prístavu tým, že sa tieto protirečenia zmanipulujú. Čo sa stane, ak to bude mať za následok vážnu nehodu, a hlavný prístav sa uzavrie? Uplatní sa kompenzácia, ktorú spomína pán Sterckx, na celú udalosť? A kto to vlastne zaplatí? Tieto správy sa musia poriadne prepracovať.
<P>
A nakoniec, správa pána Fernandesa podporuje rôzne odporúčania IMO. Dobre - Spojené kráľovstvo ich už podpísalo - ale EÚ chce pridať svoju vlastnú databázu flotily, voči čomu by som spolu s ostatnými namietal. Hovorím "by som namietal", pretože správa pána Fernandesa sa má prijať bez hlasovania. Aké demokratické to je? Čo sa stalo s dnešnými rannými pripomienkami, že toto je Parlament, ktorý mení a dopĺňa?
<SPEAKER ID="349" NAME="Fernand Le Rachinel" AFFILIATION="NI">
(FR) Vážený pán predsedajúci, dámy a páni, rád by som zablahoželal všetkým spravodajcom, ktorí reagovali na veľkú výzvu týkajúcu sa námornej bezpečnosti a prevzali za ňu zodpovednosť.
<P>
Všetci si pamätáme na katastrofy, akými bolo potopenie tankera Erika v roku 1999 a tankera Prestige v roku 2002, a ich tragické ekologické, ľudské a ekonomické následky.
<P>
Svetlo sveta konečne uzrie množstvo právnych predpisov na ochranu Európanov pred námornými katastrofami, ktoré zabezpečia najmä systematické inšpekcie najviac zastaraných lodí, povinné poistenie na odškodnenie obetí ekologických katastrof a audity vlajok európskych krajín, ktoré, ako vieme, sú príliš často lacnými vlajkami.
<P>
Bol najvyšší čas, aby sme prijali tieto opatrenia, ktoré obmedzujú obrovský manévrovací priestor, ktorý sa majiteľom lodí toleroval storočia. Na základe týchto opatrení sa skončí beztrestnosť vlastníkov vyradených lodí a efektívnejšie inšpekcie sa budú zameriavať práve na takéto lode.
<P>
Neuvažuje sa o tom, že bezpečnosť morí a oceánov bude predmetom rokovaní: je to práve bezpečnosť a nie peniaze, zisk a neobmedzený obchod, čo by malo byť hlavnou referenčnou hodnotou.
<P>
Ľutujem len jedno. Bude trvať dlho, kým implementujeme všetky tieto nové represívne a preventívne právne predpisy. Ako poslanec Európskeho parlamentu za severozápadný región, ktorý má dlhé pobrežie, som rád a hrdý na to, že môžem hlasovať za tento tretí námorný balík.
<SPEAKER ID="350" NAME="Ioannis Kasoulides" AFFILIATION="PPE-DE">
(EL) Vážený pán predsedajúci, balík obsahujúci sedem návrhov týkajúcich sa lodnej dopravy je dôležitým posunom k prevencii nehôd a k zabezpečeniu účinnej reakcie v prípade nehody. Pokiaľ ide o nehody, ako tieňový spravodajca by som chcel zdôrazniť najmä schválenie útočísk pre lode v ohrození. Rád by som zablahoželal spravodajcovi, pánovi Sterckxovi, a celému rokovaciemu tímu k dosiahnutiu hodnotného kompromisu v tejto dôležitej záležitosti.
<P>
Ak sa nezaznamená a neodstráni malá nehoda, napríklad malá trhlina v nádrži ropného tankera, môže mať v dôsledku veľkých vĺn alebo ťažkostí pri prelievaní nákladu na iné plavidlo za následok obrovskú ekologickú katastrofu, ak nebude k dispozícii útočisko, v ktorom sa budú môcť prijať primerané opatrenia. Zároveň strach posádky, že bude niesť trestnoprávne alebo občianskoprávne následky alebo skutočnosť, že plavidlo nemá adekvátne poistenie, jej môžu brániť hľadať útočisko, čo môže mať tragické následky.
<P>
Daný kompromis zaisťuje nezávislosť odborníkov, ktorí rozhodujú o tom, či ohrozenej lodi bude poskytnuté útočisko, spravodlivé zaobchádzanie pre námorníkov v prípade nehody v súlade s IMO, povinnosť nepoistených lodí v útočisku, kompenzácie pre prístavy a útočiská za škody, o ktorých Komisia predloží rôzne politické možnosti, a povinnosť pre majiteľov ropných tankerov informovať o svojom náklade, ak presiahne 1 000 ton. Zároveň sa všetky plavidlá vrátane rybárskych plavidiel budú musieť prispôsobiť systému automatického rozpoznávania.
<P>
Aby som to zhrnul, vítam skutočnosť, že na základe činnosti Parlamentu Rada prijala konečnú spoločnú pozíciu k všetkými siedmim legislatívnym návrhom v balíku.
<SPEAKER ID="351" NAME="Michel Teychenné" AFFILIATION="PSE">
(FR) Vážený pán predsedajúci, dámy a páni, balík, o ktorom budeme zajtra hlasovať, by nebol ničím bez vôle Európskeho parlamentu, a ja by som rád využil príležitosť a ocenil prácu, ktorá bola vykonaná.
<P>
Ak Európska únia vytvorí právny nástroj, ktorý, ako dúfam, umožní predchádzať katastrofám, ako stroskotanie tankerov Erika alebo Prestige, a prinúti znečisťovateľov, aby prevzali zodpovednosť, bude to vďaka vytrvalosti Európskeho parlamentu napriek váhaniu Rady. Netreba vám pripomínať rozhodnutie, ktoré bolo potrebné, aby bolo možné predložiť správy pána Savaryho a pána Fernandesa. Je to politické víťazstvo Európskeho parlamentu a je to aj víťazstvo pre vytrvalosť a spoluprácu.
<P>
Vďaka tomuto balíku o námornej bezpečnosti budú musieť členské štáty konečne splniť svoje povinnosti v Medzinárodnej námornej organizácii a osobitne vykonať technické audity predtým, ako lodi vydajú vlajku. Ďalším konzistentným krokom je požiadavka, aby lode boli poistené prostredníctvom osvedčení o finančnej záruke, ktoré nájomcov lodí prinútia prevziať plnú zodpovednosť.
<P>
Ak Parlament zajtra tieto texty prijme, Európska únia dokáže, že bola schopná vypracovať účinný nástroj na boj proti zastaraným lodiam a proti zločineckým nájomcom a majiteľom lodí a treba dúfať, že to prinesie prospech pre životné prostredie a zdravie našich občanov.
<P>
Nakoniec by som rád ocenil prácu, ktorú v tejto oblasti odviedol pán Tajani, ktorý je tu dnes prítomný, ako aj spravodajcovia pre dopravné právo, pretože sme dospeli do posledného štádia procesu týkajúceho sa námorného práva s cieľom pokryť všetku dopravu v Európe. Vzhľadom na túto prácu, ktorá si v prípade námornej dopravy vyžiadala množstvo času, dúfam, že aj Parlament bude schopný počas tohto rokovania alebo čo najskôr zavŕšiť tento text o námornej doprave.
<SPEAKER ID="353" NAME="Josu Ortuondo Larrea" AFFILIATION="ALDE">
(ES) Vážený pán predsedajúci, pán komisár, dámy a páni, som rád, že môžeme ukončiť toto parlamentné obdobie konečným prijatím posledného z námorných balíkov. Pamätám si, že keď som po prvýkrát prišiel do Európskeho parlamentu v roku 1999, došlo k vážnej námornej nehode tankera Erika pri francúzskom pobreží, po ktorom bol pomenovaný prvý súbor legislatívnych návrhov určených na zabránenie a predchádzanie nehodám.
<P>
Mysleli sme si, že sme odvrátili nebezpečenstvo, no čoskoro na to bolo zničené pobrežie Galície dechtom v dôsledku ešte horšej nehody, ako bola tá predchádzajúca: tankera Prestige. Odvtedy sme vo Výbore pre dopravu a cestovný ruch pracovali na sérii legislatívnych balíkov v snahe prekonať veľký odpor vlastníkov lodí, ropných spoločností, klasifikačných spoločností, ako aj istých členských štátov, ktoré zamietli tri návrhy, pretože boli priveľmi prísne.
<P>
Za posledných 10 rokov sme prijali množstvo smerníc a nariadení, pričom ku niektorým sme sa museli vrátiť a prepracovať ich, pretože vo svojej pôvodnej verzii boli v dôsledku mnohých škrtov Rady neúčinné.
<P>
Prijali sme právne predpisy na zavedenie plavidiel s dvojitým trupom, Európskeho fondu pre veľké ropné katastrofy a prístavov slúžiacich ako útočiská, a v súčasnosti revidujeme a prijímame právne predpisy o zodpovednosti osobných námorných dopravcov, o vyšetrovaní nehôd v sektore námornej dopravy, o monitorovacom a informačnom systéme Spoločenstva pre lodnú dopravu, o kontrole prístavného štátu a nakoniec nariadenia a smernice o inšpekcii lodí a organizáciách vykonávajúcich kontrolu. Všetky tieto aspekty sú dôležité a je potrebné, aby vstúpili do platnosti a aby ich čo najskôr implementovali všetky členské štáty.
<P>
Som tomu veľmi rád. Volebné obdobie tohto Parlamentu sa chýli ku koncu. Opúšťam Parlament s ľútosťou, že sme nedosiahli povinné zavedenie systémov kontroly - ktoré už existujú a ktoré boli patentované - ktoré by ukázali, kde a aké množstvo odpadu z podpalubia lodí a ropných tankerov nelegálne vypustili niektoré plavidlá do mora. Inými slovami, existujú isté čierne skrinky alebo tachometre, ktoré môžu námorné orgány kontrolovať pri vstupe plavidla do prístavu.
<P>
Domnievam sa, že námorné prostredie si zaslúži väčšiu pozornosť a prísnejšie postupy zamerané na zamedzenie všetkým druhom znečistenia, ktoré spôsobujeme. Takisto sa domnievam, že ak to nedosiahneme, ovplyvní to náš potravinový reťazec a naše životy a nakoniec za to zaplatíme vysokú cenu. Verím, že nebude trvať ďalších 10 rokov, kým budeme vykonávať efektívnejšiu a účinnejšiu kontrolu nelegálnych vykládok do mora.
<SPEAKER ID="354" NAME="Predsedajúci">
Ďakujem vám, pán Ortuondo Larrea. Som si istý, že v tomto Parlamente budeme pamätať na vaše úsilie a takisto som si istý, že kdekoľvek budete, budete pokračovať v boji za ciele, ktoré tu zanechávate. Možno nie sú dosiahnuté, no vďaka vašej snahe sú na dobrej ceste k svojmu naplneniu.
<SPEAKER ID="355" NAME="Georgios Toussas" AFFILIATION="GUE/NGL">
(EL) Vážený pán predsedajúci, po piatich rokoch diskusie a konzultácie s Radou bol toľko chválený námorný balík obsahujúci šesť smerníc a jedno nariadenie zbavený všetkých kladných prvkov, ktoré sa týkali bezpečnosti života na mori a ochrany životného prostredia. Inými slovami, veľa sľubov, málo skutkov.
<P>
Rada, ktorá sa lojálne zasadzovala za protiľudovú politiku Európskej únie a záujmy kapitálu, implementuje všetky požiadavky prevádzkovateľov a vlastníkov lodí, ako aj monopolných obchodných skupín, ktoré sú proti akýmkoľvek opatreniam, ktoré by mohli čo len trochu ovplyvniť ich ziskovosť. Počas tohto zdĺhavého postupu dosiahli odstránenie každého pozitívneho ustanovenia zameraného na kontrolu bezpečnostných predpisov pre lode alebo ich odklad na neurčito.
<P>
Neboli zahrnuté žiadne opatrenia zamerané na ochranu a zlepšenie ľudského faktora, námorníkov, hlavného faktora v rámci ochrany ľudského života na mori a životného prostredia. Návrhy, s ktorými prišla Európska únia od roku 1986 v rámci spoločnej politiky lodnej dopravy, že záležitosti týkajúce sa ľudského faktora, zlepšenia pracovných podmienok a odborného vzdelávania námorníkov sa v budúcnosti preskúmajú, sú zavádzajúce a nepravdivé, pretože za tieto roky sa stále zhoršovali. Z tohto dôvodu bude Komunistická strana Grécka hlasovať proti takzvanému námornému balíku ako celku.
<SPEAKER ID="356" NAME="Luca Romagnoli" AFFILIATION="NI">
(IT) Vážený pán predsedajúci, pán Tajani, dámy a páni, parlamentný Výbor pre dopravu a cestovný ruch sa nemohol a nemôže vyhnúť poskytnutiu holistickej reakcie na potrebu zlepšiť bezpečnosť v oblasti lodnej dopravy a stanoviť opatrenia, ktoré treba prijať v prípade nehôd. Tretí námorný balík účinne rieši problematiku zodpovednosti dopravcov voči svojim pasažierom a tovaru, ktorý prevážajú. Už bolo načase, pretože táto oblasť bola dlho zanedbávaná, ako sa to myslím deje v prípade práv leteckých cestujúcich.
<P>
Domnievam sa, že ciele prinútiť lode kategórie A k spolupráci do roku 2016, ako aj lode kategórie B, C a D v neskoršom termíne, sú príliš mierne a poskytujú prepravcom priveľa voľnosti v konaní. Dúfam, že táto štedrosť Európskej únie bude odmenená tým, že prepravcovia rýchlo prijmú nové nariadenia. Potrebovali sme a stále potrebujeme spoločné normy pre klasifikačné spoločnosti, ktoré sú zodpovedné za monitorovanie lodí a udeľovanie povolení na lodnú dopravu, ako aj veľmi jasné pravidlá týkajúce sa inšpekcií a pridávania lodí na čierny zoznam.
<P>
Preto vítam návrhy a opatrenia na riadenie nehôd a rizík katastrof pre lodnú dopravu a životné prostredie, a príslušné zodpovednosti a vyzývam Komisiu, aby ich väčšmi podporila. Rozsiahly balík takisto berie do úvahy opatrenia zamerané na vyšetrovanie, právomoci a suverenitu v prípade námorných nehôd, súhrn, ktorý, ako dúfam, pomôže objasniť otázky zodpovednosti a kompenzácií. To je dôvod, prečo som hlasoval za súbor správ.
<SPEAKER ID="357" NAME="Corien Wortmann-Kool" AFFILIATION="PPE-DE">
(NL) Vážený pán predsedajúci, pán komisár Tajani, cesta balíka o námornej bezpečnosti bola turbulentná, výsledok je však veľmi dobrý. Je to najmä vďaka skutočnosti, že komisár Tajani a jeho spolupracovníci spolu s Európskym parlamentom podporovali Radu, aby vážne začala pracovať na niekoľkých kľúčových bodoch, ktoré boli pre Parlament také dôležité.
<P>
Na európskej úrovni musí existovať povinná spolupráca, ak sa má námorná bezpečnosť skutočne zlepšiť. Našťastie sme vyriešili množstvo chýbajúcich článkov, hoci Parlament by bol v mnohých bodoch rád zašiel ďalej. Skutočnosť, že nezávislé vyšetrovanie nehôd sa stalo povinné v prípade veľkých námorných nehôd, je pokrok, pretože sa tým umožní skutočne zistiť príčiny.
<P>
Už máme množstvo skúseností v oblasti letectva. Len minulý týždeň havarovalo lietadlo tureckých aerolínií v blízkosti Amsterdamu v Holandsku a vďaka nezávislému vyšetrovaniu nehôd bola príčina stanovená do jedného týždňa, čím sa ukončili špekulácie. To, že v súčasnosti disponujeme nezávislým vyšetrovaním nehôd, je skutočný pokrok bez ohľadu na zavinenie, a to aj v oblasti lodnej dopravy. Pán spravodajca v tejto súvislosti odviedol vynikajúcu prácu.
<P>
Pán predsedajúci, rada by som objasnila ďalší bod tohto balíka, konkrétne zlepšenú reguláciu zodpovednosti voči cestujúcim v námornej doprave. Je to dobrá vec, ale dobré je aj to, že vnútrozemské vodné cesty budú vylúčené, keďže pre malé plavidlá plaviace sa po nich nemôžu platiť tie isté pravidlá ako pre lode plaviace sa po šírom mori. Obe veci sú odlišné a nakoniec je dobre, že sa to potvrdilo aj v návrhu.
<SPEAKER ID="358" NAME="Marusya Ivanova Lyubcheva" AFFILIATION="PSE">
(BG) Vážený pán predsedajúci, pán komisár, dámy a páni, námorné spoločenstvo dlho rokovalo o potrebe zlepšiť regulovanie, kontrolu a monitorovanie dopravných plavidiel vzhľadom na riziká nehôd, environmentálneho znečistenia, ohrozenia ľudských životov a nezákonného obchodovania, ktoré nie sú zanedbateľné. Zavedenie novej technológie do námornej dopravy a zintenzívnenie pirátstva spolu s nedostatkom prísnej, všeobecnej kontroly sú príčinami tohto problému. Zmenou a doplnením smernice sa stanovujú a vyvíjajú podmienky pre námornú bezpečnostnú sieť, ako aj podmienky na rozvoj efektívneho automatizovaného informačného systému. To sú výsledky, ktoré treba vyhodnotiť v mene Európskeho parlamentu, Komisie a Rady.
<P>
Rámec na riešenie problémov zahŕňajúcich nebezpečný odpad je veľmi dôležitý. Uplatnením smernice plavidlá prevážajúce nebezpečný, neidentifikovateľný náklad nebudú môcť prechádzať cez európske vody v snahe nájsť miesto, kde by ho mohli vypustiť. Je absolútne potrebné kontrolovať námornú dopravu. Musí sa vytvoriť kultúra námornej bezpečnosti, stanoviť logistika pre tento proces, zabezpečiť technický a technologický základ pre tento systém, vytvoriť systém na účinné prenášanie informácií, pričom sa zároveň musí chrániť časť týchto informácií, čím sa zaistí bezpečnosť dopravy. Vítam úsilie, ktoré vyvíja Európska námorná bezpečnostná agentúra, aj pokiaľ ide o rozvoj riadiaceho a informačného systému premávky plavidiel, pričom zabezpečuje integrovanú databázu, ktorá zahŕňa zobrazovanie lodí v reálnom čase spolu s ďalšími údajmi týkajúcimi sa ich nákladu a vlastností. Hoci incident Erika je už učebnicovým príkladom, čo sa týka riadenia a analýzy rizika, nechcem, aby už v budúcnosti dochádzalo k takýmto alebo podobným nehodám.
<SPEAKER ID="359" NAME="Marian-Jean Marinescu" AFFILIATION="PPE-DE">
(RO) Na základe kompromisu dosiahnutom pre tretí námorný balík sa zlepší bezpečnosť cestujúcich a pomôže ochrániť životné prostredie a posilniť systémy kontroly.
<P>
Čierny zoznam zavedený pre lode, ktoré opakovanie porušujú nariadenia, bude podobne ako v odvetví letectva znamenať dôležitý krok k zlepšeniu bezpečnosti. Erika III má pre Rumunsko osobitný význam, pretože následkom nedávneho prijatia dokumentov, integrovanej námornej politiky pre Európsku úniu a Čiernomorskej synergie, môže mať veľký význam pre úspech procesu rozširovania európskych zásad a osvedčených postupov na ostatné pobrežné štáty, ktoré nie sú súčasťou Európskej únie použitím nového nástroja, ktorý navrhla Európska komisia prostredníctvom Východného partnerstva.
<P>
Opatrenia týkajúce sa námornej dopravy musia byť doplnené o zvýšenú spoluprácu medzi pobrežnými štátmi s cieľom čo najúčinnejšie využiť zdroje a znížiť znečistenie pochádzajúce z činností, ktoré sa vykonávajú v našich prístavoch a na pobreží, ako aj popri celom toku rieky Dunaj. Čierne more môžeme účinne chrániť len prostredníctvom spoločnej činnosti v každej oblasti.
<SPEAKER ID="360" NAME="Jim Higgins" AFFILIATION="PPE-DE">
Vážený pán predsedajúci, pre Parlament a Radu bol tento balík veľmi zložitý. Uskutočnilo sa množstvo rokovaní a diskusií a som rád, že sa táto záležitosť nakoniec vyriešila.
<P>
Prijatie tohto balíka je pre Európsky parlament víťazstvom a určite aj pre spravodajcov, ktorí sa snažili zabezpečiť, aby sme tak urobili v mene našich občanov aj napriek silnej opozícii vlád členských štátov.
<P>
Tento právny predpis bude mať vplyv na množstvo oblastí vrátane noriem pre európske vlajky, čím sa zabezpečia lepšie inšpekčné postupy pre lode. Teraz sme dosiahli väčšiu transparentnosť a prísnejšie inšpekcie. Tento balík v podstate prinesie bezpečnejšie plavidlá, čo predstavuje menšie riziko vzniku environmentálnych katastrof a straty života v mori.
<P>
Z hľadiska Írska je toto načasovanie veľmi dôležité vzhľadom na skutočnosť, že v írskom prístave máme lotyšskú loď, ktorej posádka nedostávala mzdu, dostatok potravy a ktorá sa nemá ako vrátiť do svojho členského štátu, Lotyšska. Toto sú záležitosti, ktoré treba vyriešiť, a preto sa teším na implementáciu balíka.
<SPEAKER ID="361" NAME="Silvia-Adriana Ţicău" AFFILIATION="PSE">
(RO) Tretí námorný balík je veľmi dôležitý. EÚ by rada rozvinula námorné koridory ako súčasť rozširovania siete TEN-T. Tento námorný balík pomáha zvýšiť bezpečnosť námornej dopravy a zavádza do praxe skúsenosti získané z námorných nehôd, ktoré sa udiali v posledných rokoch pri tankeroch Erika a Prestige spolu s nehodami v Čiernom mori.
<P>
Tento balík bude dôležitý najmä v prípade Čierneho mora, keďže mnohé pobrežné štáty v oblasti Čierneho mora sa nachádzajú na čiernom alebo sivom zozname Parížskeho memoranda. Zodpovednosť majiteľov lodí by sa mala vzťahovať na prípad nehody vrátane nehôd, ku ktorým dôjde na vnútrozemských vodných cestách. Domnievam sa, že lode v núdzi by sa mali prijímať v špeciálne vybavených oblastiach, kde môžu získať pomoc, ktorú potrebujú. Spôsob, akým sa platí za tieto služby, však treba jasne regulovať.
<SPEAKER ID="362" NAME="Marie Anne Isler Béguin" AFFILIATION="Verts/ALE">
(FR) Vážený pán predsedajúci, dámy a páni, keď došlo k potopeniu tankera Erika, bola som medzi tými poslancami vo Francúzsku, ktorí žiadali francúzske orgány, aby uzavreli hate v snahe zabrániť znečisteniu morskej vody.
<P>
Pri stroskotaní tankera Prestige som bola pomocnou spravodajkyňou spolu s pánom Sterckxom a spoločne sme boli zodpovední za tému dopravy - pričom ja som mala na starosti životné prostredie - a celkom odôvodnene sme vyzývali na väčšiu bezpečnosť v námornej doprave. Dobre si pamätám, ako sme v tomto Parlamente bojovali za to, aby bol zriadený vyšetrovací výbor v prípade nehody tankera Prestige: bolo to veľmi pôsobivé.
<P>
Myslím si, že dnes preto môžeme byť radi, že mnohé medzinárodné a európske predpisy pokročili dopredu ako súčasť námorného balíka a ja dúfam, že tieto nehody už čoskoro budú len zlou spomienkou.
<P>
Ak môžem, rada by som však upriamila vašu pozornosť na...
<P>
(Predsedajúci prerušil rečníčku)
<SPEAKER ID="363" NAME="Avril Doyle" AFFILIATION="PPE-DE">
Vážený pán predsedajúci, rada by som pre záznam vo vzťahu k tomuto najdôležitejšiemu námornému balíku zdôraznila odôvodnenie 3 revízie smernice ETS EÚ, ktorá bola schválená prevažnou väčšinou. V tejto smernici sa hovorí o cieľoch zníženia emisií oxidu uhličitého a časového plánu na toto zníženie.
<P>
V odôvodnení 3 sa uvádza, že "na dosiahnutí uvedeného zníženia emisií sa majú podieľať všetky hospodárske odvetvia vrátane medzinárodnej námornej lodnej a leteckej dopravy. V prípade, že členské štáty neschvália žiadnu medzinárodnú dohodu vrátane cieľov zníženia medzinárodných námorných emisií zo strany IMO alebo podobnú dohodu prostredníctvom Rámcového dohovoru OSN o klimatických zmenách (UNFCCC) do 31. decembra 2011, Komisia by mala predložiť návrh na zahrnutie medzinárodných námorných emisií v súlade s harmonizovanými metódami do záväzku znižovania emisií Spoločenstva s cieľom jeho vstupu do platnosti do roku 2013. Takýto návrh by mal minimalizovať negatívny vplyv na konkurencieschopnosť EÚ a zohľadniť potenciálne environmentálne prínosy." Chcela by som vás požiadať o pripomienky, pán komisár.
<SPEAKER ID="364" NAME="Brian Simpson" AFFILIATION="PSE">
Vážený pán predsedajúci, ako Parlament sme prešli dlhú cestu od nehody tankera Prestige, ktorá predstavovala tragédiu pre pobrežie Galície a jej ekosystémy. Prešli sme dlhú cestu, odkedy tanker Erika znečistil a zničil prekrásne pobrežie Bretónska. Prešli sme dlhú cestu od katastrof Sea Empress, Exxon Valdez a ďalších lodí.
<P>
Tento balík je svedectvom práce Parlamentu, Komisie a, aj keď trochu neskôr, aj Rady. Podľa môjho názoru budeme význam tohto balíka pociťovať mnoho rokov. Je aj svedectvom práce všetkých našich spravodajcov a poslancov Európskeho parlamentu, ktorí sa po mnoho rokov snažili o zavedenie takýchto právnych predpisov.
<P>
Tento balík je pre tento Parlament, poslancov zo všetkých politických skupín, najmä vo Výbore pre dopravu, víťazstvom, hoci dúfam, že poslanci mi dovolia osobitne upozorniť na prácu pani Miguélez Ramosovej a nakoniec na Williho Piecyka.
<SPEAKER ID="365" NAME="Antonio Tajani" LANGUAGE="IT">
Vážený pán predsedajúci, počas diskusií, ktoré sa tu konali, uprostred všeobecného uspokojenia nad tým, že Rada, Parlament a Komisia prijali predpisy s cieľom poskytnúť verejnosti prijateľné odpovede, sa domnievam, že sa objavila jedna základná otázka: uplatnia sa náležite všetky tieto dobré predpisy, ktoré vznikli v dôsledku kompromisu a množstva tvrdej práce? Bude Komisia schopná zabezpečiť, aby sa plnili? Bude agentúra schopná účinne spolupracovať s Komisiou na zabezpečení presadzovania týchto predpisov? Mám na mysli pripomienky, ktoré boli vznesené počas diskusie - najmä pripomienky pána Jarzembowského a pána Romagnoliho - ako aj listy, ktoré v priebehu posledných mesiacov poslali Komisii pán Sterckx a pán Simpson, ktorí takisto nastolili ten istý problém.
<P>
Verím, že môžem potvrdiť záväzok Komisie, ktorým dôrazne naliehala na prijatie tohto balíka s cieľom zabezpečiť, aby ho členské štáty dodržiavali. Chcel by som vyzvať na spoluprácu agentúru - ktorá je inštitúciou, v ktorú verím a ktorá vždy účinne pracovala a plnila svoju úlohu zameranú na podporu Komisie a členských štátov tým najlepším spôsobom - aby implementovala toto nariadenie rovnako ako ostatné nariadenia. Navštívil som Lisabon, v ktorom je sídlo agentúry, a zistil som, že tam panuje skvelý duch spolupráce, obrovská vôľa, odhodlanie a entuziazmus, pokiaľ ide o uplatňovanie všetkých predpisov, ktoré balík obsahuje. To možno zaručiť prostredníctvom bezpečnostného systému Safe Sea Net, ako aj pomocou ostatných vyspelých technologických nástrojov používaných na pomoc verejnosti pri zabezpečovaní skutočného uplatňovania predpisov Európskej únie. Ako dobre viete, keď právne predpisy ukladajú Komisii osobitnú zodpovednosť, Komisia môže vyzvať agentúru, aby jej pomáhala vykonávať úlohy technického charakteru.
<P>
Snažím sa pokračovať v smere, ktorý udal môj predchodca, Jacques Barrot, a vyzvať na spoluprácu agentúru, ktorá je účinná, dobre zabehnutá a plná ľudí so správnym postojom, ktorí veria v prácu, ktorú robia. To sa vzťahuje napríklad na inšpekcie zamerané na kontrolu správneho uplatňovania nariadení alebo implementácie informačných systémov na monitorovanie dopravy. Pokiaľ ide o posledný bod, chcem zdôrazniť dôležitú úlohu, ktorú zohrala agentúra - a svoje pripomienky adresujem najmä pánovi Sterckxovi - pri implementácii systému Safe Sea Net, európskej platforme na výmenu údajov o námornej doprave a pri budovaní európskeho centra pre identifikáciu lodí a sledovanie lodí na veľké vzdialenosti.
<P>
Tieto úlohy sú v súlade s nariadením agentúry, aj keď nie sú osobitne uvedené, pretože posledná zmena a doplnenie je z roku 2004, ale istotne budú začlenené pri nasledujúcej revízii nariadenia, ktorá sa v súčasnosti pripravuje. Skutočnosť, že tieto osobitné úlohy nie sú uvedené v smerniciach alebo v osobitných nariadeniach, nemá žiadny vplyv na rozdelenie úloh medzi Komisiou a agentúrou.
<P>
Znovu opakujem, že mojím zámerom je uistiť Parlament o dobrej vôli Komisie a rozhodnutí uplatňovať predpisy, ktoré schvaľujeme, za podpory agentúry. Nemalo by zmysel povedať verejnosti: "Urobili sme pre vás pozitívnu vec", ak ju potom nie sme schopní uplatniť a zabezpečiť, aby sa dodržiavala. Mali by sme mať na pamäti, že členské štáty, ktoré zastupuje Rada, sú nedeliteľnou súčasťou tejto dohody. Keďže sú spolu s nami zákonodarcami, verím, že členské štáty uplatnia predpisy, ktoré schvaľujeme. Niet pochybností o tom, že Komisia zabezpečí, aby sa tento záväzok dodržiaval a podporil a my tak urobíme spolu s technickou podporou agentúry.
<SPEAKER ID="366" NAME="Luis de Grandes Pascual" LANGUAGE="ES">
Vážený pán predsedajúci, myslím si, že sme dospeli ku koncu, a mali by sme byť veľmi radi, že sme sa po takej dlhej ceste dostali až sem. Ak bol spolurozhodovací postup niekedy oprávnený, myslím si, že je to v prípade tohto balíka a v tom, ako sme k nemu pristupovali.
<P>
Kľúč k tomuto balíku spočíva v potrebe dosiahnuť dohodu medzi Komisiou, Radou a Parlamentom. Parlament si vo vedúcej úlohe počínal veľmi dobre - teraz je na to oprávnený viac ako kedykoľvek predtým - rovnako ako keď naliehal na to, aby sa tento balík považoval za absolútnu prioritu. Neakceptovali by sme žiadne rozdelenie v snahe dosiahnuť celok, ktorý by zaistil bezpečnosť na mori.
<P>
Myslím si, že si môžeme byť istí, že pre budúcnosť máme záruky, že politické opatrenia ad hoc budú zbytočné. Ochránime sa tak pred hanebnými situáciami, keď niektorí ľudia, ktorí sú pri moci, kritizujú pozície niektorých vlád a musia chváliť pozície ostatných. V budúcnosti bude preto hlavné rozhodnutie spočívať na nezávislých výboroch, ktoré dôsledným, autoritatívnym, okamžitým a primeraným spôsobom použijú rozhodovacie nástroje. Tým sa zabezpečí, že sa rozhodnutia budú prijímať dôsledným, správnym a spravodlivým spôsobom.
<P>
V tomto balíku sme museli vyvážiť mnoho rozdielnych vecí: klasifikačné spoločnosti sa museli zosúladiť s námorným vybavením, všetky záujmy sa museli jasne predostrieť, a predovšetkým, Parlament sa musel ujať vedúcej úlohy.
<P>
Mali by sme byť radi, že sa Parlament tejto vedúcej úlohy zhostil. Teraz môže hrdo, nahlas a jasne povedať, že Európska únia nečakala na IMO - Medzinárodnú námornú organizáciu - ale že prevzala vedenie.
<P>
Bola to naša povinnosť a nemuseli sme čakať na nikoho. Myslím si, že môžeme byť spokojní a že máme nádej do budúcnosti, pretože verím, že už nezopakujeme chyby a že sme sa poučili z minulosti.
<SPEAKER ID="367" NAME="Dominique Vlasto" LANGUAGE="FR">
Vážený pán predsedajúci, na záver by som rada povedala, že práca, ktorú sme vykonali, nám umožnila - pravdaže, ak Parlament balík prijme - mať oveľa menšie obavy týkajúce sa ochrany našich morí, našich pobreží a našich občanov.
<P>
Teraz je dôležité, aby sme zaviedli odporúčané ustanovenia zamerané na prevenciu a presadzovanie, ktoré musia byť vo všetkých našich krajinách účinné. Ak to dosiahneme, pomôžeme ochrániť naše námorné dedičstvo.
<P>
Som vďačná pánovi komisárovi, ktorý vyjadril svoju pripravenosť zabezpečiť vykonávanie európskej smernice, nielen jej prediskutovanie.
<SPEAKER ID="368" NAME="Dirk Sterckx" LANGUAGE="NL">
Vážený pán predsedajúci, znovu chcem pripomenúť, že Parlament dosiahol konsenzus. Prevažná väčšina podporuje obsah tohto balíka, kompromis, ktorý sme dosiahli. Myslím si, že je to znamením pre všetky zúčastnené strany, že nejde o ideologický konflikt, ale o uzatváranie praktických dohôd na zlepšenie námornej bezpečnosti.
<P>
Chcem poďakovať aj pánovi komisárovi za jeho odpoveď na moju otázku o neistej úlohe agentúry. Pre prípad, že sme na to zabudli, agentúra bola jednou zo zložiek prvého balíka Erika.
<P>
Agentúra bola jedným z prvých návrhov: agentúra, ktorá spája potrebné know-how a odborníkov s cieľom zabezpečiť, že - najmä Komisia, ale aj Parlament - majú podporu v tom, čo robia, teda pri navrhovaní právnych predpisov.
<P>
Preto teraz vítam konsenzus a som veľmi hrdý na to, čo sme dosiahli, myslím si však, pán komisár - ako ste už povedali s pani Vlastovou - že teraz všetko závisí od kvality implementácie. Cieľom je založiť vo všetkých členských štátoch vysoko kvalitné orgány, napríklad na prijatie lodí v núdzi. Ak ich kvalita nebude dostatočná, musíte konať.
<P>
Teraz je to na vás - na Komisii, útvaroch Komisie a agentúre - aby ste zabezpečili, že členské štáty vykonávajú to, čo začlenili do svojich právnych predpisov v oblasti kontroly prístavného štátu, klasifikačných spoločností, systému SafeSeaNet a vo všetkých záležitostiach, ktoré práve dokončujeme alebo zlepšujeme.
<P>
Pán komisár, budeme vás sledovať, a ak budete zodpovedný za dopravu aj v nasledujúcom volebnom období Komisie, naďalej vás budeme sledovať, aby sme zabezpečili kvalitu, o ktorú sa snažíme. Želám vám preto všetko dobré. Budeme vás sledovať a znovu vás podporíme, ak budú potrebné ďalšie návrhy.
<SPEAKER ID="369" NAME="Jaromír Kohlíček">
spravodajca. - (CS) Dovolím si, aj keď sa to často nestáva, doplniť môjho kolegu, pretože nejde len o to, či pán komisár zostane vo svojej funkcii, aby sme ho mohli sledovať, ale aj o to, či my zostaneme vo svojich funkciách. Toľko k doplneniu. Chcel by som sa poďakovať všetkým, ktorí spolupracovali na tomto balíku. Tento materiál sa stáva paradoxne prvým veľkým úspechom českého predsedníctva v Európskej komisii, či už chceme alebo nie. K pripomienkam môjho kolegu Toussasa, ktorý s trpkosťou skonštatoval, že balík sa vyhýba pracovným podmienkam na mori. Je to pravda; okrem slušného zaobchádzania s posádkou lode, ktorá má problémy, či posádkou lode po námornej katastrofe, balík skutočne priamo pracovné podmienky posádok lodí nerieši. Verím však, že sa k tým pracovným podmienkam Európsky parlament v spolupráci s Komisiou v blízkej budúcnosti vráti. Koniec koncov, zaoberáme sa tým aj v iných odvetviach dopravy, preto to bude len logické. Doteraz je táto dôležitá zložka bezpečnosti námornej dopravy nedostatočne upravená rovnako ako aj v prípade vnútrozemskej dopravy. A ja verím, a ešte raz sa vraciam k tomu, čím som začal, že ak sa komisár Tajani a my opäť zídeme nad spoločnou prácou, že na tom budeme môcť spolupracovať.
<SPEAKER ID="370" NAME="Paolo Costa" LANGUAGE="IT">
Vážený pán predsedajúci, dámy a páni, aj ja by som rád poďakoval všetkým, ktorí sa podieľali na tejto dlhodobej a významnej úlohe. Rád by som vyjadril svoje úprimné poďakovanie, pretože teraz sú európske právne predpisy a európske pravidlá pre námornú bezpečnosť určite lepšie, ako boli predtým. Teraz je samozrejme na Komisii, aby zabezpečila, že sa budú uplatňovať, a som si istý, že pán komisár urobí, čo bude v jeho silách, aby sa uistil, že tieto predpisy nezostanú len prázdnymi slovami. Niektoré z nich našťastie okamžite vstúpia do platnosti. V niektorých prípadoch Komisia bude musieť zaistiť, aby sa smernice transponovali do vnútroštátneho práva.
<P>
Samozrejme, hneď ako sa uzavrie jedna kapitola, otvorí sa druhá. Mnoho otázok sme ponechali stranou, no teraz by sme ich mali znovu otvoriť. Spomeniem len dve: nedokončili sme riadne detaily týkajúce sa prístavov využívaných ako útočiská a dúfam, že to nepovedie k žiadnym problémom v prípade ťažkostí na našich moriach; ďalším problémom je rozšírenie pokrytia na cestujúcich vo vnútrozemskej lodnej doprave a domácej doprave.
<P>
Mohli by sme povedať oveľa viac, nemalo by to však zmysel. To, čo má teraz zmysel, je znovu vysloviť poďakovanie Komisii za jej iniciatívu a pánovi komisárovi za svedomitý spôsob, akým dokončil činnosť Parlamentu - a tiež zdôrazniť úlohu, ktorú zohrával Parlament bez toho, aby sme boli priveľmi pokryteckí. Verím, že keď sa pozrieme na návrh, ktorý vyústil do legislatívneho procesu, pričom mám na mysli spôsob, akým ho zasiahol počiatočný postoj Rady, kým sme dosiahli konečný výsledok, domnievam sa, že môžeme s hrdosťou povedať, že Parlament si urobil svoju prácu, ktorá je oveľa viac ako len - nemôžem povedať strážca, pretože to je úloha Komisie - povedzme teda, že odhodlaný zástanca európskej legislatívy a úlohy Európy pri dosahovaní spoločného blahobytu.
<SPEAKER ID="371" NAME="Gilles Savary">
spravodajca. - (FR) Vážený pán predsedajúci, všetci v Parlamente až na niekoľko výnimiek vedia, čo to znamená navrhovať právne predpisy a priniesť pridanú hodnotu do textu Komisie. Z tohto hľadiska by som rád zopakoval, čo povedal pán Costa: pre Parlament to nie je len učebnicový príklad, na ktorý môže byť hrdý, ale aj vzrušujúca skutočnosť v čase, keď Európa potrebuje stimul.
<P>
Chcel by som povedať, pretože si nie som istý, či to bolo dostatočne zdôraznené, že tento legislatívny balík obsahujúci sedem smerníc a jedno nariadenie sa bude vykonávať v dvoch etapách: zajtra sa bude rozhodovať o ratifikácii piatich smerníc a jedného nariadenia zmierovacím postupom a dohodou, a dve ďalšie - správa pána Fernandesa a moja správa - pôjdu do druhého čítania, pretože Rada ich na začiatku zamietla.
<P>
Keďže sme takmer zázrakom dosiahli dohodu s Radou, vzhľadom na skutočnosť, že naši spravodajcovia z radov kolegov nám láskavo poskytli nástroj v rámci svojich vlastných správ, aby Rada súhlasila a mohla byť požiadaná o stanovisko, správa pána Fernandesa a moja správa sa nachádzajú len v druhom čítaní. Samozrejme, že nechceme, aby boli zmenené a doplnené, a ani si nemyslím, že k tomu dôjde, keďže neboli predložené žiadne pozmeňujúce a doplňujúce návrhy. Dúfame, že zajtra budú prijaté vo svojej súčasnej podobe. To nám umožní znovu ich začleniť do balíka a dosiahnuť v Rade potešujúci úspech.
<P>
Poviem vám, pán komisár, že loptička sa teraz nachádza na strane Komisie: všetci sme si vedomí toho, že ak je cieľom monitorovať implementáciu týchto právnych predpisov v mnohých oblastiach, táto legislatíva nie je dostatočná - tieto texty sa musia v členských štátoch transponovať.
<P>
Vzhľadom na požiadavku poistenia voči škodám spôsobeným tretím stranám, inými slovami, vážnemu znečisteniu a škodám v dôsledku námornej nehody, sa osobne domnievam, že musíme zabezpečiť, aby boli ratifikované najmä hlavné medzinárodné dohovory, pretože je to záväzok členských štátov. Takisto sa domnievam, že by bolo dobré, keby Komisia v roku 2012 podala správu Parlamentu v tejto veci.
<SPEAKER ID="372" NAME="Emanuel Jardim Fernandes">
spravodajca. - (PT) Vážený pán predsedajúci, rád by som začal poďakovaním francúzskemu predsedníctvu za príležitosť môcť dokončiť tento balík. Osobitné poďakovanie patrí podpredsedovi, pánovi Tajanimu, a Komisii za jej významný príspevok ku konečnej fáze rokovaní. Takisto ďakujem všetkým za ich pripomienky a príspevky. Rád by som osobitne pripomenul všetkých spravodajcov, najmä však pána Kohlíčka, a ak dovolíte, aj tieňovú spravodajkyňu, pani Miguélez Ramosovú. Zabezpečili, že už nedôjde k sporom medzi členskými štátmi, ako to bolo v prípade havárie tankera Prestige, a že každý skutočne uzná svoju zodpovednosť, keď dôjde k najhoršiemu. Ďakujem pánovi Costovi, s ktorým som pracoval počas celého procesu, najmä na správe o zodpovednosti osobných prepravcov, keď som bol spravodajcom za Socialistickú skupinu v Európskom parlamente, za to, že zabezpečil, že všetky druhy námornej dopravy zaručia ochranu svojich cestujúcich. To znamená, že v prípade nehody dostanú cestujúci finančné odškodnenie a že tí, ktorí sú potenciálne najviac ohrození, dostanú najlepšiu ochranu, a to rýchlo a dokonca vopred, bez ohľadu na to, kto nesie vinu.
<P>
Existujú právne prostriedky, ktoré sú dostatočne jasné, dostupné a založené na informáciách, ktoré sú zrozumiteľné a vopred dostupné. Ako som už povedal, prijatie tohto tretieho balíka o námornej bezpečnosti je dôležitým víťazstvom pre legislatívny proces Európskej únie. Komisia, Rada a Európsky parlament prijali text, ktorý zlepšuje život všetkých, podporuje väčšiu bezpečnosť na moriach, oceánoch a vnútrozemských vodách a pripravuje našu budúcnosť. Zajtrajším hlasovaním o tomto balíku vzdávame hold obetiam všetkých minulých alebo nedávnych námorných tragédií a ctíme občanov a podniky.
<P>
Dúfam, pán podpredseda, že ustanovenia, ktoré sa majú zajtra prijať v tomto balíku, sa vykonajú tak, aby očakávania občanov, ktoré sme práve vzbudili, mali za následok reálne posilnenie ich bezpečnosti a ich práv.
<SPEAKER ID="373" NAME="Georg Jarzembowski" AFFILIATION="PPE-DE">
(DE) Vážený pán predsedajúci, ako uzatvárame túto diskusiu ďakovaním podpredsedom, pánovi Barrotovi a pánovi Tajanimu, ako aj francúzskemu predsedníctvu, najmä pánovi Bussereauovi, mali by sme poďakovať aj tým, ktorí pracujú v Zmierovacom výbore a Výbore pre dopravu a cestovný ruch, ktorí s nami spolupracovali na tomto balíku po mnoho rokov. Prispeli svojím dielom k tomu, aby sme dosiahli úspech, a za to im musíme poďakovať.
<SPEAKER ID="374" NAME="Inés Ayala Sender" AFFILIATION="PSE">
(ES) Vážený pán predsedajúci, chcela by som len doplniť niečo k tomu, čo práve povedal pán Jarzembowski. My by sme radi poďakovali aj jemu ako predsedovi Dočasného výboru pre zlepšenie bezpečnosti na mori, ktorý bol zriadený na vyšetrenie prípadu Prestige a ktorý je istým spôsobom príčinou všetkého, o čom sme dnes diskutovali.
<P>
V prípade, že už nebudeme v kontakte s pánom Jarzembowskim, rada by som mu povedala, že budeme pamätať na schopnosti, ktoré preukázal vo výbore.
<SPEAKER ID="375" NAME="Predsedajúci">
Pani Ayala Senderová, ako predsedajúci sa prirodzene pripájam k blahoželaniu človeku, ktorý bol veľmi efektívnym predsedom, a želám mu veľa šťastia a úspechu.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="376" NAME="Dushana Zdravkova" AFFILIATION="PPE-DE">
písomne. - (BG) Dámy a páni, kompromis, ktorý sme dosiahli, skonsoliduje právne predpisy EÚ v oblasti bezpečnosti a transpozície dôležitých medzinárodných nástrojov do právnych predpisov Spoločenstva. Jeho prijatím Európsky parlament stanoví nové meradlo pre normy na vyšetrovanie nehôd plavidiel.
<P>
Tieto opatrenia boli prijaté v dôsledku nehody tankera Erika, no chcela by som vás upozorniť na ďalší prípad, ktorý sa stal nedávno. Dňa 13. februára 2004 sa 7,5 námorných míľ od Bosporu potopila loď Hera aj s celou posádkou 19 mužov na palube za okolností, ktoré doteraz neboli objasnené. Päť rokov po tejto tragédii, ktorá sa udiala na jednom z najfrekventovanejších a najviac sledovaných miest na svete, stále nikto nevie, ako a prečo sa táto loď potopila. Takisto nikto nevie povedať, aké záchranné operácie sa vykonali po tom, ako bol prijatý núdzový signál.
<P>
Vyšetrovanie príčin a následkov tejto nehody momentálne uviazlo na mŕtvom bode. Jedinú vec, ktorú možno potvrdiť s istotou, je, že zahynulo 17 občanov Európskej únie a dvaja občania z Ukrajiny. Za túto udalosť sa zatiaľ nikto nezodpovedal.
<P>
Je zrejmé, že nové predpisy, ktoré prijímame, nezabránia takýmto tragédiám, ja však dúfam, že zabezpečia, aby sa vykonalo transparentné, kompletné a objektívne vyšetrovanie s cieľom vziať vinníkov na zodpovednosť.
