<CHAPTER ID="012">
Kroky nadväzujúce na vyhlásenie ministrov športu členských štátov EÚ prijaté na stretnutí v novembri 2008 v Biarritzi (rozprava) 
<SPEAKER ID="442" NAME="Predsedajúci">
Ďalším bodom programu je rozprava o otázke na ústne zodpovedanie pre Komisiu v súvislosti s krokmi nadväzujúcimi na vyhlásenie ministrov športu členských štátov EÚ prijaté na stretnutí v novembri 2008 v Biarritzi, ktorú predkladajú pani Katerina Batzeliová a pani Doris Packová v mene Výboru pre kultúru a vzdelávanie - B6-0223/2009).
<SPEAKER ID="443" NAME="Katerina Batzeli">
autorka. - (EL) Vážený pán predsedajúci, vážený pán komisár, neformálna rada ministrov športu v novembri 2008 v Biarritzi bola prvým skutočným európskym športovým fórom na úrovni nadnárodnej spolupráce.
<P>
Je to prvý závažný a dôležitý krok. Zásady ako subsidiarita, autonómia a samoregulácia sa v športe na vnútroštátnej a regionálnej úrovni široko uplatňujú. Nestačia však na zodpovedanie základnej otázky, či šport v konečnom dôsledku má spoločenskú úlohu alebo len čisto komerčný rozmer, ktorý nevyhnutne robí zo športovej činnosti produkt vnútorného trhu.
<P>
Intenzívna komercializácia športu a skutočnosť, že sa otvoril čisto komerčným odvetviam, ako je reklama v masmédiách, dali športu čisto ekonomické aspekty. Súdny dvor Európskych spoločenstiev bol už niekoľkokrát požiadaný, aby v konkrétnych prípadoch rozhodol, či je športová činnosť čisto spoločensky prospešnou službou, alebo, naopak, má aj ekonomické aspekty, z ktorých vyplýva, že je to služba vo všeobecnom hospodárskom záujme.
<P>
Hoci osobitná spoločenská úloha športu nezaručuje jeho všeobecné vyňatie spod ustanovení práva Spoločenstva, je naďalej uznávaná a umožňuje obmedzenia za predpokladu, že takéto výnimky sú zaručené spoločenskou úlohou športu ako takého.
<P>
Vážený pán komisár, je tu niekoľko otázok, ktoré kladie aj náš výbor.
<P>
Po prvé, rovnaká obava o autonómiu organizácií: je potrebné zabezpečiť autonómiu športových klubov a federácií. Existujú však jasné prípady, keď samoregulácia nezabezpečuje rovnaké zaobchádzanie so všetkými zainteresovanými.
<P>
Po druhé, Komisia nám musí naliehavo poskytnúť potrebné usmernenia vo veci otázky definície pojmu služby vo všeobecnom hospodárskom záujme v športe a kritérií, na základe ktorých sa majú uplatňovať jednotlivé slobody na vnútornom trhu a pravidlá hospodárskej súťaže.
<P>
A po tretie problém, ktorý sa možno nespomína v otázke na ústne zodpovedanie, ale je to veľmi dôležitá vec, ktorá vznikla na vnútroštátnej úrovni. Konkrétne ide o to, ako riadiť práva štátnych a súkromných rozhlasových a televíznych staníc na vysielanie športových prenosov. Na trhu sa objavilo množstvo nových súkromných poskytovateľov služieb využívajúcich nové technológie a práve to nalákalo mnohé športové federácie na prednostný predaj týchto práv.
<P>
Tu je však potrebné zdôrazniť, že práve vzhľadom na spoločenskú úlohu športu by bolo chybou podporovať systém, v ktorom chýba solidarita medzi klubmi a v ktorom je posilnená hospodárska súťaž. Kolektívne vyjednávanie, o ktorom sa hovorí aj v správe pána Mavrommatisa, by sa malo propagovať ako najvhodnejšie a najlepšie riešenie pre odvetvie športu.
<P>
Akékoľvek riešenie však, vážený pán komisár, musí rešpektovať nielen zákonný trhový postup, ale aj verejnú úlohu športu a skutočnosť, že je spoločenskou komoditou a musí byť dostupný pre všetky spoločenské vrstvy. Úloha športových klubov a spôsob ich organizácie sú dôležité činitele ovplyvňujúce ich rokovania s Európskou komisiou, Výborom pre kultúru a vzdelávanie a Európskym parlamentom.
<SPEAKER ID="444" NAME="Ján Figeľ">
člen Komisie. - Vážený pán predsedajúci, vítam vyhlásenie ministrov športu členských štátov EÚ prijaté na stretnutí v novembri minulého roka v Biarritzi. V súlade s odporúčaniami našej bielej knihy z roku 2007 významným spôsobom posúva krok za krokom vpred politickú debatu o športe a posilňuje štruktúry dialógu o športe. V uplatňovaní tejto bielej knihy sme zaznamenali uspokojivý pokrok.
<P>
Nedávne decembrové vyhlásenie Európskej rady o športe je tiež dôležitým krokom vpred. Vyzýva na posilnenie dialógu s Medzinárodným olympijským výborom (MOV) a na pripísanie prioritného významu športovému hnutiu.
<P>
Komisia sa rýchlo rozhodla vyhovieť obom politickým výzvam. Vzhľadom na rozmanitosť športov a zložitosť športových štruktúr je však dialóg v športe naďalej nesplnenou úlohou.
<P>
V januári som sa v Lausanne stretol s predsedom MOV pánom Jacquom Roggeom a predstaviteľmi medzinárodných športových federácií. Stretnutie potvrdilo, že športové organizácie skutočne prestávajú trvať na všeobecných výnimkách - "blokových výnimkách" - z acquis communautaire pre oblasť športu a sú pripravené venovať sa jednotlivým športovým témam s právnymi dôsledkami. Myslím, že toto je spolu s usmerneniami obsiahnutými v bielej knihe vhodný spôsob, ako dosiahnuť, že uplatňovanie práva Európskej únie v oblasti športu bude jasnejšie.
<P>
Vymieňame si tiež názory s kolektívnymi športmi. Minulý týždeň sa moji spolupracovníci stretli s hlavnými európskymi federáciami kolektívnych športov, aby diskutovali o voľnom pohybe atlétov a aspektoch nediskriminácie v športe. V júni plánujem zvolať ďalšie takéto stretnutie na vysokej úrovni, ktoré nadviaže na tieto rokovania.
<P>
A napokon, dosiahli sme uspokojivý pokrok pri vytváraní európskych štruktúr sociálneho dialógu v športe. Začalo sa to vo futbale a dúfam, že ďalšie odvetvia budú nasledovať.
<P>
Pokiaľ ide o formu rámca dialógu, jednotný formálny rámec na konzultácie so športovým hnutím jednoducho nemôže existovať. Vzhľadom na špecifickú organizáciu športu musí dialóg zohľadňovať jednotlivé úrovne športu.
<P>
Angažujem sa za konštruktívne partnerstvo so všetkými aktérmi v športe, v ktorom sa bude dodržiavať autonómia športu, zásady subsidiarity a vnútroštátne a európske právne rámce. Myslím, že je to základ na vytvorenie formy rámca budúcej politiky EÚ v oblasti športu, ktorú - hoci nechcem hádať, aký vývoj čaká Lisabonskú zmluvu - možno budeme musieť uplatňovať už budúci rok.
<P>
Tu by som chcel poďakovať za podporu aj Európskemu parlamentu a osobitne Výboru pre kultúru a vzdelávanie. Aj vy, najmä vy, ste schválili osobitný článok alebo rozpočet na prípravné opatrenia, ktoré čoskoro začneme uskutočňovať. Je to významná príležitosť, ktorá nám pomôže vytvoriť rámec na nápady do budúcnosti.
<SPEAKER ID="445" NAME="Manolis Mavrommatis" LANGUAGE="EL">
Vážený pán predsedajúci, vážený pán komisár, dámy a páni, ako spravodajca bielej knihy o športe som mal príležitosť predstaviť stanovisko Európskeho parlamentu na stretnutí ministrov športu členských štátov Európskej únie v Biarritzi.
<P>
V bielej knihe sa zdôrazňuje potreba rešpektovať autonómiu a špecifickosť športu. Politická debata o športe v Európe často pripisuje veľký význam takzvanému európskemu modelu športu. Počas rokovaní o bielej knihe o športe so zainteresovanými subjektmi európskeho športu sa Komisia a Európsky parlament dohodli, že nech sa stane čokoľvek, špecifickosť športu je potrebné chrániť. Existujú dva prístupy k špecifickosti európskeho športu:
<P>
po prvé, špecifickosť športových činností a športových pravidiel,
<P>
po druhé, špecifickosť športovej štruktúry.
<P>
Pokiaľ ide o druhý prístup, Európska únia uznáva autonómiu športových organizácií a reprezentačných štruktúr, akými sú organizácie, ktoré organizujú profesionálne majstrovstvá.
<P>
Ak však má byť koordinácia lepšia a účinnejšia, na európskej úrovni musí existovať minimálna miera regulácie. Komisia i zainteresované subjekty európskeho športu teda veria, že väčšina problémov sa dá riešiť samoreguláciou pri dodržiavaní zásad správneho riadenia a práva Spoločenstva.
<P>
Všeobecne povedané, Európska únia postupuje mimoriadne starostlivo, pokiaľ ide o prístup k športovým otázkam a ich reguláciu za predpokladu, že sú v súlade s európskym právom.
<SPEAKER ID="446" NAME="Emine Bozkurt" LANGUAGE="NL">
Vážený pán predsedajúci, Parlament tvrdo pracoval na bielej knihe o športe a svoju plnú podporu podmienil požiadavkou, aby Európska komisia poskytla jasné usmernenia týkajúce sa uplatňovania európskeho práva v športe. Nielen Parlament, ale aj športové organizácie z celej Európy žiadajú jasné pravidlá. Je neľudské, že zostávajú v temnote, pretože za súčasného stavu vecí súdy z času na čas rozhodujú o uplatňovaní európskeho práva. Európski ministri športu zopakovali požiadavku adresovanú Komisii v Biarritzi.
<P>
Je čas, aby sme sa dozvedeli od samotnej Komisie, či už začala tieto usmernenia pripravovať. Môže nám povedať, kedy budú hotové? Je pripravená zorganizovať konferenciu, na ktorej sa okrem iných zúčastnia predstavitelia športového sveta a Európskeho parlamentu a ktorej cieľom bude spustiť alebo zrýchliť tento proces a čo najskôr zvýšiť transparentnosť pre európske športové organizácie?
<P>
Tým sa dostávam k ďalšiemu bodu, ktorý s tým úzko súvisí. Prax ukázala, že v súčasnosti je v športe málo dobrých mechanizmov na dialóg alebo úplne chýbajú. Najjasnejším príkladom je diskusia o novelizovanom antidopingovom kódexe Svetovej antidopingovej agentúry (WADA). Zúfalo sa držia nepoužiteľných pravidiel a neexistuje absolútne žiadny priestor na skutočný dialóg s európskymi inštitúciami a samotnými športovcami zameraný na hľadanie riešení, ktorý by mohol priniesť účinnú antidopingovú politiku, ktorá naozaj rešpektuje občianske práva a súkromie športovcov. Často sa rozprávam so športovcami a zainteresovanými organizáciami, ktoré sa sťažujú, že konzultácie nie sú dostatočné a že WADA a Medzinárodný olympijský výbor nastoľujú požiadavky, ale samy nie sú ochotné prijať žiadne pripomienky. Samotná reakcia agentúry WADA na včerajší návrh Európskej futbalovej únie (UEFA) a Medzinárodnej futbalovej federácie (FIFA) ukazuje, že otvorený postoj je úplne vylúčený.
<P>
Čo sa týka antidopingovej politiky, do akej miery Európska komisia považuje za svoju úlohu začať konzultácie vo veci ochrany občianskych práv európskych športovcov? Ako by podľa nej mal byť zavedený rámec konzultácií v športe - vo všeobecnosti i v tejto konkrétnej oblasti? Zastáva aj Komisia názor, že tieto konzultácie musia byť už zo svojej podstaty vzájomné?
<SPEAKER ID="447" NAME="Zdzisław Zbigniew Podkański" LANGUAGE="PL">
Vážený pán predsedajúci, otázka na ústne zodpovedanie, ktorá sa týka krokov nadväzujúcich na vyhlásenie ministrov športu členských štátov EÚ prijaté na stretnutí v novembri 2008 v Biarritzi, je opodstatnená. Dynamické zmeny v spoločnosti sú sprevádzané zmenami v športe. Čoraz väčší počet problémov súčasného športu zostáva bez riešenia a zamestnávatelia nereagujú. Prechádzame obdobím špecifickej krízy v športe. Okrem iného dochádza k rozmachu dopingu a obchodovania s mladými ľuďmi.
<P>
Ak sa so športovcami, najmä mladými, zaobchádza ako s tovarom, ktorý je na predaj, odopiera sa im možnosť pokračovať v dospelosti v mimošportovej kariére. Ministri správne požadujú, aby mladí atléti a atlétky dostali prístup k dvojakým osnovám - vzdelávacím i športovým - a aby sa zvýšilo úsilie o poskytovanie príslušných zariadení a štruktúr. Navrhované zlepšenia v súvislosti so súťažami medzi mladými športovcami sú dobré, ale nesmú spôsobiť vylúčenie iných športovcov s lepšími výkonmi.
<P>
Existuje preto značný počet hrozieb a pochybností. Hrozby sú celosvetovej povahy, preto je primeraná koordinácia zo strany Spoločenstva v podobe konzultačných rámcov prijateľná, nesmie však byť povinná. Otázka podrobností však stále zostáva. V priamej súvislosti s druhou časťou otázky na ústne zodpovedanie sa dá povedať, že inštitucionálna koordinácia zhora nadol podľa všetkého nahrádza národné vlády. Tomuto pokušeniu nesmieme podľahnúť.
<SPEAKER ID="448" NAME="Ivo Belet" AFFILIATION="PPE-DE">
- (NL) Vážený pán predsedajúci, predseda únie UEFA pán Michel Platini prednedávnom Európskemu parlamentu predstavil vynikajúce návrhy na boj proti pohrome, ktorú predstavuje obchodovanie s mladými futbalistami. Súvislosť s otázkou predloženou pani Batzeliovou je jednoznačná. Návrh únie UEFA je jasný: zastaviť medzinárodné prestupy mladých hráčov - detí do 18 rokov. Samozrejme, je to citlivá téma, pretože mnohí to považujú za narušenie voľného pohybu v Európe.
<P>
Otázka je, aké záujmy a aké zásady tu prevažujú. Na odpovedi sa všetci zhodneme: riadna odborná príprava detí a mládeže v školách i športových kluboch. Obchodovanie s deťmi niekedy z jedného konca Európy na druhý, či už s rodinou alebo bez nej, nemôže viesť k vyváženej výchove. Preto mám na pána komisára otázku: máte v úmysle podporiť tento návrh únie UEFA a zamýšľate v krátkodobom horizonte aj začať v tejto veci dialóg so zainteresovanými subjektmi - hráčmi, klubmi, ligami a federáciami?
<P>
Mám aj druhú otázku: týka sa pravidla "šesť plus päť", ktoré má tiež chrániť mladých hráčov a povzbudiť kluby, aby viac investovali do odbornej prípravy vlastnej mládeže. Nemecký Inštitút pre európske otázky (INEA), ktorý sa zaoberá výskumom, nedávno v tomto smere uskutočnil na žiadosť federácie FIFA štúdiu, z ktorej výsledkov vyplýva, že pravidlo "šesť plus päť" je skutočne prijateľné a zlučiteľné s európskym právom. Vážený pán komisár Figeľ, aký na to máte názor? Boli by sme tiež radi, keby ste vy, keby Európska únia začala na túto tému viesť dialóg so športovými riadiacimi orgánmi z hľadiska osobitnej povahy futbalu, na ktorej sa všetci zhodneme, a, samozrejme, s prihliadnutím na budúcu Lisabonskú zmluvu.
<SPEAKER ID="449" NAME="Christopher Heaton-Harris" AFFILIATION="PPE-DE">
Vážený pán predsedajúci, naozaj veľmi pekne ďakujem pánovi komisárovi za úvodné vyhlásenie. Všetci sa pýtajú na právnu istotu.
<P>
Mám niekoľko otázok v tomto smere a jednu v súvislosti s Lisabonskou zmluvou, ak bude rafitikovaná. Ako správny konzervatívny euroskeptik by som mal vyjadriť nádej, že k tomu nikdy nedôjde.
<P>
Chcel by som však vedieť, čo bude znamenať - v prípade ratifikácie - pre športové organizácie a riadiace orgány. Mnohé z týchto riadiacich orgánov veria, že zmluva konkrétne uzná ich špecifickosť, špecifickosť športu. Takže, vážený pán komisár, mohli by ste nám povedať, ako toto uznanie v novej Zmluve pomôže športu? Dostane šport v rôznych ohľadoch výnimky, napríklad v oblasti pracovného alebo iného práva, ktoré sa momentálne pokúša získať?
<P>
Čo sa týka právnej istoty, existuje toľko otázok, že Komisia by mala a mohla pomáhať športovým organizáciám už teraz. Mali by zámorské spoločnosti investovať obrovské sumy peňazí do športových klubov v Európe? Ja s tým nemám problém. Považujem to totiž za priamu zahraničnú investíciu, teda za veľmi pozitívnu vec. Športové organizácie a mnohé riadiace orgány si však myslia, že je to zlé. Aký je teda váš výklad športovej organizácie, ktorá zakazuje takýto postup?
<P>
Ako môj kolega pán Belet uviedol, únia UEFA v súčasnosti navrhuje zákaz cezhraničných prestupov hráčov do 18 rokov. Európske právo v podstate uznáva za pracovníkov osoby od 16 rokov. Čo sa teda v momentálnej situácii, v ktorej sa nachádzame, stane, ak 17-ročný hráč napadne skutočnosť, že nemohol odísť do veľkého klubu v inej než vlastnej krajine?
<P>
Doma vychovaní hráči, pravidlo "šesť plus päť" federácie FIFA: aké je vysvetlenie týchto dvoch bodov? Futbal sa navyše vždy veľmi zaujíma o tieto témy a zdá sa, že je najdôležitejším bodom programu. Lenže všetky tieto záležitosti momentálne ovplyvňujú aj úniu póla a rugby a hráčov stolného tenisu - týka sa to všetkých športov.
<P>
Berieme do úvahy širšiu škálu športov? Vytvorí Komisia skutočne fórum, kam predstavitelia športu budú môcť prísť, otvorene diskutovať s Komisiou o niektorých svojich problémoch a pravidelne dostávať odpovede na niektoré z týchto otázok bez ohľadu na to, či bude alebo nebude platiť Lisabonská zmluva?
<SPEAKER ID="450" NAME="Predseda">
Vážený pán komisár, máte slovo - zohľadnite prosím, že bolo položených mnoho otázok, ale v skutočnosti len dve z nich boli otázkami na ústne zodpovedanie.
<SPEAKER ID="451" NAME="Ján Figeľ">
člen Komisie. - Vážený pán predsedajúci, je to pravda. Zvyčajne sú otázky jednoduchšie ako odpovede a zvyčajne máme viac otázok ako odpovedí, ale verím, že spoločne môžeme nájsť viac odpovedí a lepšie odpovede.
<P>
Celá táto záležitosť je vecou spolupráce, a to nielen spolupráce medzi Parlamentom a Komisiou, ale najmä spolupráce so svetom športových organizácií, federácií, členských štátov a zainteresovaných strán. Pokiaľ sú zainteresované strany zodpovedné a vnímavé, spoja sa a hľadajú riešenia, ktoré sú prijateľné a zlučiteľné s právnymi predpismi. V opačnom prípade prispôsobíme a zmeníme právne predpisy, či už na národnej alebo európskej úrovni. Takto by sme teda mali postupovať. Teším sa na zachovanie tohto prístupu.
<P>
Myslím si, že od roku 2007 sa toho veľa zmenilo. Nerád by som sa opakoval alebo opäť odporúčal, aby ste si prečítali bielu knihu o športe. Existuje kratšia verzia bielej knihy a takisto verzia s prílohami. Keď sme sa snažili po prvýkrát, dali sme dokopy popis všetkých prípadov a rozhodnutí týkajúcich sa športu, čím sme vytvorili určitý druh mapy, ktorá ukazuje, ako šport súvisí s právom alebo s politikami Európskeho spoločenstva. Samozrejme, navrhujeme ďalšie usmernenia. Navrhli sme - a ja som v Biarritzi predložil - usmernenia pre telesnú aktivitu, ktoré by mohli prispieť k zvýšeniu objemu, intenzity a kvality výučby telesnej výchovy v našich spoločnostiach a najmä na školách. Usmernenia by mali byť prijaté Radou ministrov zdravotníctva EÚ. Nemáme Radu ministrov športu, ale v skutočnosti je hlavným dôvodom prijatia týchto usmernení Radou ministrov zdravotníctva to, že šport súvisí s verejným zdravím.
<P>
Nemôžeme mať jeden rozsiahly osobitný súbor usmernení pre všetky otázky. Povedal som, že môžeme riešiť osobitné konkrétne otázky skôr podľa tém ako samostatne. Dúfam, že sa následne budeme môcť zaoberať otázkou udeľovania licencií - ako vytvoriť transparentnejší a udržateľnejší systém a súbor princípov pre našu politiku udeľovania licencií. Európska futbalová asociácia (UEFA) alebo jej partneri by, samozrejme, mali byť za toto konkrétne zodpovední, ale my im môžeme pomôcť. Je v našom záujme, aby sme podporovali také princípy ako samoregulácia, transparentnosť a udržateľnosť, a môžeme priniesť viaceré ďalšie dôležité príspevky k zlepšeniam v procese udeľovania licencií.
<P>
Podporíme konferenciu EÚ o boji proti dopingu v športe. Toto mi poskytuje príležitosť povedať toho omnoho viac k otázke boja proti dopingu, ale som proti založeniu ďalšej agentúry alebo európskej antidopingovej agentúry. Takisto som verejne povedal, že existuje NADAS, európska sieť spolupráce medzi národnými antidopingovými agentúrami v našich krajinách, či už ide o verejné alebo súkromné agentúry. Európa musí byť aktívnejšia a jednotnejšia. Môžeme sa poučiť zo skúseností Svetovej antidopingovej agentúry (WADA) a mali by sme tak urobiť rýchlo. Existujú medzi nami spory. Hovorili sme s pani Bozkurtovou o antidopingovom kódexe WADA. Dnes som videl v televízii pána Seppa Blattera a pána Johna Faheya, predsedu WADA, ktorí diskutovali o tom, ako by bolo možné zosúladiť antidopingové pravidlá s futbalovými súťažami po prijatí antidopingového kódexu WADA, a je v tom problém.
<P>
Takže si myslím, že v otázke boja proti dopingu je potrebné viac spolupracovať interne, aby sme dodali Európe viac dôveryhodnosti. Existuje Rada Európy a existuje dohovor o tejto veci. Existuje mnoho dôvodov na to, aby sme boli súdržnejší v našom prínose do antidopingového sveta alebo do sveta, ktorý účinnejšie bojuje proti dopingu. Povedali ste, že dialóg v tejto oblasti nie je jednoduchý - a tým nemyslím len dialóg v otázkach týkajúcich sa boja proti dopingu, ale v otázkach týkajúcich sa športu všeobecne. Je pravdou, že niekedy je to ťažké, dokonca aj na medzinárodnej a na európskej úrovni alebo medzi disciplínami a odvetviami, ale môžem vás ubezpečiť, že sa rozvíja kultúra dialógu a otvorenosti a rastie pripravenosť zapojiť sa do dialógu.
<P>
Zúčastnil som sa na otvorení kancelárie Európskeho olympijského výboru (EOC) v Bruseli, ktorá sa nachádza veľmi blízko kruhového objazdu Schuman a blízko Komisie, Rady a Parlamentu. To znamená, že európske olympijské výbory a Medzinárodný olympijský výbor (MOV) budú permanentne prítomné v európskych inštitúciách s cieľom dialógu a spolupráce. Táto skutočnosť niečo vypovedá o dôležitosti spolupráce a o vzájomnej pripravenosti pracovať prostredníctvom dialógu s cieľom nájsť riešenia.
<P>
Čo sa týka medzinárodných prestupov, som takisto za ochranu mladých hráčov a za podporu odbornej prípravy a vzdelávania. V roku 2001 sme prijali rozhodnutia alebo dohody o medzinárodných prestupoch. Všeobecná veková hranica je približne 18 rokov, ale v Európe máme osobitnú dohodu, ktorá sa týka obdobia medzi 16. a 18. rokom života. Nemusíme túto dohodu meniť, iba ak by sa objavili vážne alebo veľmi kritické problémy, skôr by sme mali podporiť lepšiu a rozsiahlejšiu odbornú prípravu a prácu s talentmi v Európe.
<P>
Z tohto dôvodu sme napríklad podporili pravidlo federácie FIFA o doma vychovaných hráčoch, pretože toto pravidlo hlavne presadzuje takýto typ prístupu. Samozrejme, nejde o všeobecne platné pravidlo, ale týka sa osobitných opatrení. V prípade niektorých pravidiel uprednostňujeme alebo presadzujeme špecifickosť. Povedali sme, že sa k tomuto rozhodnutiu vrátime o päť rokov, aby sme zistili, aké malo toto nové pravidlo skutočné účinky, nielen teoretické. Pravidlo federácie FIFA "šesť plus päť" je v súčasnej podobe jednoducho nezlučiteľné s právnymi predpismi EÚ, na čo poukázala jedna štúdia. Hovorili sme s predstaviteľmi federácie a prečítali sme si štúdiu, ktorú na ich žiadosť vypracoval nemecký výskumný inštitút pre európske otázky, ale nie je v nej nič nové. V podstate nemôžeme povedať, že súhlasíme s výsledkami tejto štúdie.
<P>
Ale musím povedať, že dialóg medzi Európskou komisiou a jej partnermi vrátane federácie FIFA - najmä po nedávnych stretnutiach v Biarritzi a Lausanne - je skutočný a veľmi konkrétny. Naďalej sa budeme zaoberať touto konkrétnou záležitosťou pravidla "šesť plus päť". Dokonca aj predstavitelia federácie FIFA hovoria, že neexistuje dôvod ponáhľať sa, skôr je potrebné nájsť veľmi konkrétne a dôveryhodné odpovede. Predstavitelia federácie sa s nami nechcú dostať do formálnych sporov. Dohodli sme sa, že poskytneme viac priestoru expertíze a vzájomnej výmene názorov. Myslím si, že je to veľmi prospešné.
<P>
K téme Lisabonskej zmluvy a uznania špecifickosti, v článku 149 Zmluvy o Európskej únii sú zahrnuté dve osobitné doložky týkajúce sa vzdelávania, mládeže a športu. Týkajú sa takisto sfér kompetencií. Ide len o podporné opatrenia, takže Únia nebude mať žiadnu rozhodovaciu právomoc, ale bude len pomáhať členským štátom pri presadzovaní integrity športovcov a športovkýň. Mohlo by byť užitočné založiť Radu pre šport, tak ako máme Radu pre vzdelávanie a mládež, ktorá by možno mala rozšírený formát. Mohlo by to byť užitočné pre vytvorenie prvej politiky EÚ v oblasti športu a jej športového programu, ale neznamenalo by to zmenu európskej architektúry ani všeobecnú výnimku. Tematická špecifickosť, ktorá je skutočná a nepredstavuje bežný chod vecí, musí byť obhájiteľná voči celému systému alebo voči Európskemu súdnemu dvoru.
<P>
Môj názor vyjadruje len názor Komisie. Náš názor nie je konečným rozhodnutím v otázkach vysvetlenia práva Európskej únie. Obzvlášť v tejto oblasti je mnoho otázok vzájomne prepojených. Radi by sme podporili zvýšenie právnej istoty, preto sme začali tento proces. Biela kniha o športe existuje a akčný plán Pierra de Coubertina ju robí čitateľnejšou a konkrétnejšou, ale je to proces. Prostredníctvom Lisabonskej zmluvy by sme mohli pomôcť ešte viac, ale bez nej budeme musieť zostať na úrovni, ktorú sme dosiahli teraz.
<P>
Hovoril som o medzinárodných prestupoch hráčov mladších ako 18 rokov. V tejto súvislosti prijala federácia FIFA veľmi dobré rozhodnutie nielen v otázke prestupov, ale aj v otázke podpory a ochrany neplnoletých osôb v športe - vo futbale - a myslím si, že toto je ten správny prístup. Takže v niektorých oblastiach ide príkladom únia UEFA, napríklad pokiaľ ide o doma vychovaných hráčov, a v niektorých oblastiach ide príkladom federácia FIFA, napríklad pokiaľ ide o ochranu neplnoletých športovcov. Myslím si, že môžeme pomôcť obom týmto inštitúciám a je takisto dôležité, aby to bolo zlučiteľné so svetom futbalu.
<P>
V neposlednom rade - a ospravedlňujem sa za zdĺhavú odpoveď - sme v otázke športového fóra, ktoré spomenul pán Heaton-Harris, stanovili v podstate nasledovné. V Biarritzi sa konala konferencia ministrov s hlavnými partnermi, ale ešte predtým sa konalo diskusné fórum s viac ako 200 zainteresovanými stranami z rôznych oblastí športu. Bolo to veľmi pozitívne, komunikatívne a otvorené fórum, a chceme v tom pokračovať. Verím, že počas švédskeho predsedníctva, alebo najmä počas španielskeho predsedníctva, zorganizujeme ďalšie takéto fórum s cieľom uvažovať o dosiahnutom pokroku a prijať záväzok zájsť ešte ďalej.
<P>
Toto som mal na mysli, keď som začal odpovedať na vaše otázky - spolupracovať transparentným, pravidelným a dôveryhodným spôsobom. Keď tomu bude tak, Európa bude vedúcim miestom, kde je šport chránený a podporovaný a kde bojujeme proti negatívnym javom súvisiacim so športom ako doping, korupcia, násilie a rasizmus. Rád by som vás vyzval, aby ste sa s nami podieľali na tomto prístupe, pretože nepoznáme lepší. Nechceme znovu niečo nariaďovať, ale skôr navrhovať, chrániť a podporovať. To je moja odpoveď.
<SPEAKER ID="452" NAME="Predsedajúci">
Rozprava sa skončila.
