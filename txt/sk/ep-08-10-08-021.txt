<CHAPTER ID="021">
Jednominútové vystúpenia k otázkam politického významu
<SPEAKER ID="161" NAME="Predsedajúci">
Nasledujúcim bodom sú jednominútové vystúpenia k otázkam politického významu.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Vážený pán predsedajúci, ako člen Výboru pre medzinárodný obchod sa prirodzene zaujímam o vzťahy medzi EÚ a Čínou. Všimol som si, že podľa údajov pre rok 2007 sa deficit obchodu EÚ zvýšil na približne 160 miliárd EUR.
<P>
Tento deficit je výsledkom obmedzení, ktoré znemožňujú prístup na čínsky trh. Samozrejme je to aj dôsledkom konkurenčnej výhody čínskych výrobkov, no tento prípad je založený na hospodárskych, sociálnych a ekologických dumpingových praktikách.
<P>
Tento nerovný obchodný vzťah nie je jediný dôvod na obavu, tým ďalším sú nebezpečné výrobky z Číny. Preto by sme mali zabezpečiť, a obraciam sa predovšetkým na Komisiu, aby výrobky z Číny podliehali dôkladnému preskúmaniu v záujme verejného zdravia a ochrany európskych spotrebiteľov, a taktiež aj v záujme konkurencieschopnosti európskych výrobkov.
<SPEAKER ID="164" NAME="Neena Gill" AFFILIATION="PSE">
Vážená pani predsedajúca, búrlivé udalosti na finančnom trhu za uplynulých pár dní zmenili svet. Všetci sa teraz zaujímame o možné problémy vo svetovom finančnom systéme, ale krach dôležitých bánk, ktoré padajú jedna za druhou, je ohromujúci.
<P>
Preto vítam kroky vlády Veľkej Británie na zvýšenie stability. Hoci Veľká Británia nie je súčasťou eurozóny, jej opatrenia sú v súlade s rozhodnutiami, ktoré včera prijala Rada Ecofin. Želám si, aby krajiny v eurozóne konali rovnako. Aby sme prekonali úskalia, ktorým budeme čeliť, naliehavo potrebujeme, aby nás Európska únia viedla a koordinovala stratégiu s jednotlivými vládami členských štátov. Európa musí prevziať hlavnú úlohu a nie byť v pozadí, najmä ak sa EÚ chce spojiť so svojimi občanmi.
<P>
Musíme si tiež uvedomiť, že túto krízu prinieslo zlyhanie trhu, nedostatok vhodnej legislatívy, a že je výsledkom rozhodnutí o prominentských výhodách, ktoré prijala hŕstka sebeckých jednotlivcov a ktoré zasiahnu životy miliónov ľudí, ľudí po celom svete. Musíme zabezpečiť, že takáto zločinná nedbanlivosť sa už nikdy neobjaví a že vinníci sa budú zodpovedať za svoje činy.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Dámy a páni, rád by som pri tejto príležitosti ešte raz požiadal Európsku úniu o aktívnejšie zapojenie sa do zlepšenia zdravotníckych služieb v členských štátoch EÚ.
<P>
Je pravda, že riadenie zdravotníckeho systému je v kompetencii členských štátov, ale aj Európske spoločenstvo má určité kompetencie a jeho dôležité postavenie v sektore zdravotníctva sa zdôrazňuje v Lisabonskej reformnej zmluve.
<P>
Obyvateľstvo Európskej únie starne a je vystavené novým hrozbám: pandémiám, fyzickým a biologickým hrozbám a bioterorizmu. V súvislosti s týmito všetkými hrozbami musíme nájsť riešenie.
<P>
Taktiež by sme mali vytvoriť mechanizmus na úzku spoluprácu medzi členskými štátmi a výmenu informácií a mechanizmus najlepších postupov v prevencii a v boji s chorobami a v ich liečení v štátoch EÚ.
<P>
Smernica o cezhraničných zdravotníckych službách bola veľmi dobrá iniciatíva. Myslím si však, že by mali nasledovať rovnako vážne iniciatívy, pretože dôležitou úlohou, ktorú by mali európske inštitúcie prevziať, je zabezpečenie zníženia nerovností v oblasti zdravotníctva.
<SPEAKER ID="166" NAME="László Tőkés" AFFILIATION="Verts/ALE">
(HU) Vážená pani predsedajúca, ako kresťan a ako Maďar a člen Európskeho parlamentu hovorím v mene obrany pol milióna ľudí maďarskej národnosti žijúcich na Slovensku, ktoré je súčasťou Európskej únie. Inak povedané, hovorím v mene obrany demokratických hodnôt. Blahoželám Slovensku k ekonomickým výsledkom, ktoré dosiahlo, no žiaľ, musím povedať, že voči slovenským Maďarom sa vedie extrémna nacionalistická propaganda, ktorá vyúsťuje do hystérie zastrašovania. Žiadam pána predsedu Hansa-Gerta Pötteringa, Európsky parlament a Európsku komisiu, aby zakročili voči násilnému porušovaniu ľudských práv a práv menšín, etnickej neznášanlivosti, slovnej agresii a diskriminácii na Slovensku. Ako člen Európskeho parlamentu som pripravený okamžite konať v záujme dobrých maďarsko-slovenských vzťahov.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Vážená pani predsedajúca, rád by som upriamil pozornosť Parlamentu na situáciu kresťanov vo Vietname. Svojej viery sa musia vzdávať už 50 rokov, ich majetok bol zhabaný a boli presunutí do rôznych regiónov. Toto prenasledovanie sa vo veľkej miere nedávno prejavilo v Hanoji, kde úrady tvrdo zakročili voči katolíkom z farnosti Thai Ha, ktorí protestovali proti neoprávnenému zhabaniu pôdy patriacej tejto farnosti redemptoristov.
<P>
Napríklad 31. augusta boli účastníci procesie kruto zbití. Viac ako 20 ľudí bolo ťažko zranených a odviezli ich do nemocnice. Novinári vrátane reportéra Associated Pres, Bena Stockinga, boli tiež napadnutí. Urobme všetko, čo je v našich silách, aby sme zabezpečili, že Vietnam, ktorý je členom Bezpečnostnej rady OSN, bude dodržiavať ľudské práva.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Vážená pani predsedajúca, posledným dnešným bodom programu je moja správa o podpore sociálneho začlenenia a boji proti chudobe v EÚ vrátane chudoby detí. Je to správa z našej vlastnej iniciatívy podľa článku 131 a a článku 45 rokovacieho poriadku o krátkych predneseniach v pléne, t. j. prednesenie bez rozpravy poslancov a bez možnosti pozmeňujúcich a doplňujúcich návrhov.
<P>
Namietam proti týmto obmedzeniam práv poslancov Európskeho parlamentu a žiadam, aby Európsky parlament zmenil tento poriadok. Nie je správne, že také dôležité problémy, ako boj proti chudobe a sociálne vyčlenenie, tu nemôžeme otvorene prediskutovať. Výbor pracoval intenzívne a urobil 200 pozmeňujúcich a doplňujúcich návrhov a 40 kompromisných pozmeňujúcich a doplňujúcich návrhov.
<P>
Je to vec, ktorá je v záujme každého, a my si odopierame svoje práva, keď sa vzdávame diskusie v pléne.
<SPEAKER ID="169" NAME="Urszula Krupa" AFFILIATION="IND/DEM">
(PL) Vážená pani predsedajúca, v Indii stále narastá počet kresťanských mučeníkov, ktorých krutým spôsobom zabíjajú hinduistickí vrahovia. Katolícka cirkev žiada vlády a inštitúcie po celom svete o pomoc kresťanom v Indii, Iraku a Vietname, no žiaľ, bezúspešne. Žiaľ, k prenasledovaniu kresťanov sa stavajú pasívne nielen predstavitelia vlád a právnych inštitúcií v daných krajinách, ale aj ďalšie demokratické vlády a medzinárodné inštitúcie, ktoré sa aktívne zapájajú do boja proti porušovaniu ľudských práv, a to sa týka aj Európskej únie.
<P>
Preto tu, pred Európskym parlamentom, vyjadrujem svoju nespokojnosť s tým, že porušovanie ľudských práv v Indii, Iraku a Vietname je sústavne ignorované, taktiež sa obraciam na Európsku komisiu a rada by som požiadala o diplomatický zásah a protest v prípadoch, kde sa takáto krutosť vyskytla. Pasivita vo vzťahu k prenasledovaniu môže naznačovať určitý druh diskriminácie voči katolíkom.
<SPEAKER ID="170" NAME="Sergej Kozlík" AFFILIATION="NI">
(SK) Za uplynulých 50 rokov bola v Maďarsku takmer zlikvidovaná vyše dvestotisícová slovenská národnostná menšina. Naopak, maďarská menšina v susedných krajinách vrátane Slovenska vykazuje narastajúci podiel. Sú to však paradoxne práve Maďari, ktorí už rad rokov vytvárajú v Európe dojem, že ich menšina je utláčaná.
<P>
Viacerí súčasní maďarskí politickí vedúci predstavitelia nezakryte hovoria o myšlienke veľkého Maďarska. To, žiaľ, ostáva bez povšimnutia európskych politických špičiek. Maďarský parlament na svojej pôde organizuje cezhraničné fórum maďarských poslancov Karpatskej kotliny. Reprezentanti etnických maďarských politických strán zo Slovenska a Rumunska sa vzájomne a nezakryte stretávajú, aby prediskutovali tému autonómie. V modernej Európe sú takéto prístupy neprijateľné a nebezpečné.
<SPEAKER ID="171" NAME="Marian Zlotea" AFFILIATION="PPE-DE">
(RO) Vážená pani predsedajúca, Rumunsko čelí závažnej situácii, ktorá ohrozuje bezpečnosť a zdravie európskych občanov. Ide o používanie nesterilných chirurgických vláken z Číny v nemocniciach.
<P>
Rumunské ministerstvo zdravotníctva vie o tomto probléme od augusta, no napriek varovaniam o riziku infekcií, dokonca úmrtí pacientov, nezakročilo včas.
<P>
Bilo na poplach až vtedy, keď v nemocnici zomrel pacient v dôsledku infekcie. Ďalší pacienti čelia tomu istému nebezpečenstvu. Myslím si, že to nie je varovný signál len pre Rumunsko, ale pre celú Európu.
<P>
Fakt, že rastie počet nespoľahlivých výrobkov z Číny, ktoré ohrozujú zdravie a bezpečnosť európskych občanov, je veľmi vážny problém.
<P>
Len prednedávnom tu bol problém so sladkosťami, ktoré boli kontaminované melanínom pochádzajúcim zo sušeného mlieka dovezeného z Číny. Dovážame výrobky z Číny, pretože sú lacnejšie, no myslím si, že Európa by na prvé miesto mala postaviť zdravie občanov.
<P>
Žiadam pani komisárku Vassiliouovú, aby začala vyšetrovanie s cieľom zabrániť v členských štátoch podobným udalostiam. Potrebujeme urýchlené opatrenia na preskúmanie takýchto výrobkov, aby sme včas zakázali ich dovoz na náš vnútorný trh.
<SPEAKER ID="172" NAME="Pierre Pribetich" AFFILIATION="PSE">
(FR) Vážená pani predsedajúca, pokles dopytu po nových vozidlách sa odráža v znižovaní výkonu európskeho automobilového priemyslu. Vedúci francúzsky výrobca práve oznámil zrušenie 4 000 pracovných miest a ďalších 2 000 pracovných miest v Európe.
<P>
Zároveň, aj napriek 37 % nárastu zisku v prvom polroku, je nútený v ďalšom rušení pracovných miest pokračovať. V záujme racionalizácie sa príliš sústreďujeme na ziskovosť bez toho, aby sme sa zamysleli nad priemyselnou politikou, ktorá má možnosti do budúcna, a čo je horšie, nemyslíme ani na zamestnancov.
<P>
Rád by som vystúpil v mene týchto zamestnancov, ktorých takéto opatrenia postihujú najviac, ktorí sú obeťou tejto situácie, a nabádam výrobcov, aby prehodnotili svoje stratégie a zároveň udržali pracovné miesta.
<P>
To by mala byť naša priorita v čase zamestnaneckej krízy. V tomto duchu musí rozhodnutie o návrhu nariadenia o znížení emisií CO2 z nových vozidiel brať do úvahy rôzne aspekty: trvalo udržateľný rozvoj a ochranu zamestnanosti prostredníctvom inovatívnych priemyselných politík na všetkých úrovniach, najmä na sociálnej úrovni.
<SPEAKER ID="173" NAME="Marco Cappato" AFFILIATION="ALDE">
(IT) Vážená pani predsedajúca, dámy a páni, rád by som upriamil pozornosť svojich kolegov na porušovanie princípov demokracie v Taliansku. Uplynulých 18 mesiacov taliansky parlament odmietal zvoliť sudcu Ústavného súdu, hoci to vyžaduje talianska ústava, a uplynulých šesť mesiacov taliansky parlament odmietal zriadiť parlamentný výbor pre dohľad nad informačným systémom.
<P>
Nemám čas ísť do detailov. Poslancom sme detailné informácie poslali. Môj kolega, pán Marco Pannella, začal minulú sobotu hladovku na protest voči nezákonnému konaniu talianskeho prezidenta. Dôveru nám prejavilo 25 poslancov, ktorí podpísali uznesenie v súlade s článkom 7. Môj čas vypršal, takže by som vás chcel požiadať, aby ste si ho prečítali a podporili ho.
<SPEAKER ID="174" NAME="Milan Horáček" AFFILIATION="Verts/ALE">
(DE) Vážená pani predsedajúca, tento rok si pripomíname 60. výročie vzniku Všeobecnej deklarácie ľudských práv. V posledných 60 rokoch nespočetne veľa skupín a organizácií venujúcich sa ľudským právam používalo túto deklaráciu ako základ pre svoje aktivity, napríklad Charta 77 v Československu, Solidarita v Poľsku a hnutie ľudských práv v Latinskej Amerike.
<P>
Politika ľudských práv je dôležitá aj dnes. Zatiaľ si nenašla cestu do všetkých oblastí politiky. Nesmieme dovoliť, aby sa ľudské práva stali okrajovou oblasťou popri ostatných politických oblastiach. Musíme za ľudské práva bojovať, aj keď to so sebou prináša určité nevýhody. Ľudské práva sú jednou z najvýznamnejších hodnôt, ktoré podopierajú piliere EÚ, a preto by sme mali na ne dbať viac aj v našej každodennej práci.
<P>
Podporujem významnú myšlienku vytvoriť Podvýbor pre ľudské práva ako stály výbor.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Vážená pani predsedajúca, zhodnotenie spoločnej poľnohospodárskej politiky jasne poukazuje na riziká v rôznych oblastiach poľnohospodárstva. Veľa sa povedalo o potrebe reformy na trhu s cukrom, tabakom, ovocím a zeleninou. Zmienili sme sa o potrebe zvýšiť kvóty vrátanie kvót na mlieko, uvoľniť úhor pre siatie obilnín, no ďalšie problémy, ako napríklad problémy včelárstva v Európe, ostávajú bokom.
<P>
Včely vo veľkom množstve hynú v dôsledku mnohých chorôb, z ktorých najznámejšie sú Varroa a Nosema. Včely sú taktiež potrebné na opelenie, zabezpečujú druhovú pestrosť a zachovanie sveta prírody. Preto by som rád upriamil vašu pozornosť na tento problém, keďže včely sa nám zvyčajne spájajú s medom, propolisom a voskom. Bez uznesenia pani Lullingovej by sme tu, v Európskom parlamente, tento problém len ľahostajne obchádzali. Naliehavo potrebujeme program na záchranu včiel a včelárstva v Európskej únii.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Nedávno sa v Portugalsku zatvorili spoločnosti, najmä odevné a hlavne na severe krajiny, napríklad textilné spoločnosti Oliveira Ferreira v meste Riba de Ave a ďalšie v meste Barcelos a v oblastiach Santo Tirso a Fafe. Boli združené pod nadnárodnú spoločnosť Lee v meste Évora. Spomeňme aj hrozbu, ktorá visí nad pracovníkmi v ďalších mestách, ako Vila Nova de Gaia a Lousada.
<P>
Na pozadí prepúšťania chcem spomenúť aj stovky ďalších spoločností, ktoré nekonajú v súlade s pracovným právom. Pod hrozbou nezamestnanosti vyplácajú nižšie mzdy, ako je povolené, a diskriminujú mladých ľudí a ženy, ako sme sa o tom dozvedeli v štúdii, ktorú vypracovali odbory pracovníkov v odevnom, obuvníckom a kožiarskom priemysle v oblasti Porto v okolí rieky Tâmega a regiónu Sousa.
<P>
Preto je veľmi dôležité vedieť, čo plánuje Európska komisia robiť v súvislosti so systémom dvojitej kontroly vo vzťahu k Číne, ktorého platnosť končí na konci tohto roku, majúc na pamäti potrebu ochrany výroby, pracovných miest a práv v našich krajinách.
<SPEAKER ID="177" NAME="Witold Tomczak" AFFILIATION="IND/DEM">
(PL) Vážená pani predsedajúca, nevidíme, že by utláčanie kresťanov v Indii bolo na ústupe. Naďalej sú ľudia zabíjaní pre svoje náboženstvo, len preto, že sú kresťania. Katolícke kostoly sa ničia. Bezbranné mníšky, ktoré sa starajú o chudobných, sú napádané. Vláda Indie nerobí nič, aby zabezpečila dodržiavanie ľudských práv v tejto krajine, najmä právo na život a slobodu vierovyznania.
<P>
Európska únia a jej inštitúcie, ktoré sú postavené na hodnote ľudských práv, doteraz vážnejšie nereagovali na obranu práv kresťanov, ktorých v Indii zabíjajú. Na samite EÚ - India sa nevyvinul žiadny nátlak na Indiu, aby prestala so zabíjaním tých, čo veria v Krista. V Európskom parlamente sa pri príležitosti 60. výročia prijatia Všeobecnej deklarácie ľudských práv tešíme výnimočnej konferencii venovanej ľudským právam. Dokážu skvelí prednášajúci predniesť požiadavky týkajúce sa ochrany práv kresťanov v Indii a nielen tam? Naskytá sa nám teda otázka, postaví sa EÚ a jej predstavitelia k zásadám ľudských práv zodpovedne? Budú sa vzťahovať na všetkých? Používame dvojitý meter? Zabezpečujú ľudské práva ochranu všetkých menšín vrátane sexuálnych menšín, ale nie práv ľudí, ktorí sú zabíjaní kvôli svojej kresťanskej viere? Európa, zobuď sa!
<SPEAKER ID="178" NAME="Irena Belohorská" AFFILIATION="NI">
Slovensko sa od svojho vzniku snažilo vytvoriť rovnaké podmienky pre všetkých svojich občanov. A tak možno konštatovať, že v súčasnosti by sa mohlo stať príkladom starostlivosti o národnostné menšiny. Toto však nemožno konštatovať o Maďarsku, kde bola slovenská menšina kruto asimilovaná.
<P>
Zo všetkých národnostných menšín žijúcich na Slovensku špeciálne maďarská menšina požíva výnimočné postavenie. Na Slovensku majú politickú stranu, ktorá je v parlamente. Školský systém umožňuje vzdelávanie v maďarčine od materskej škôlky až po vysokú školu a mnohí z nich končia vysokoškolské štúdium bez znalosti slovenského jazyka. Preto považujem za provokáciu a absurditu, nehodiacu sa do 21. storočia, zo strany maďarského parlamentu, vznik fóra Karpatskej kotliny, ktoré je zložené z maďarských poslancov zo zvrchovaných štátov, ktorí sú členmi Európskej únie a snažia sa o vytvorenie autonómie.
<SPEAKER ID="179" NAME="Mairead McGuinness" AFFILIATION="PPE-DE">
Vážená pani predsedajúca, v úzkosti a obavách o bankový sektor máme hádam ešte nejakú nádej. Som rada, že pani komisárka pre poľnohospodárstvo tu dnes je, pretože možno práve krízu môže Európa poňať ako výzvu.
<P>
Spomeňme si na krízu BSE, keď celá hovädzia výroba a potravinový priemysel boli na pokraji zrútenia a bez dôvery, a Európa reagovala prísnymi nariadeniami označovanými ako "z farmy na stôl", vysledovateľnosťou a pokutami.
<P>
Povedzme bankovému sektoru, že toto je jeho moment BSE a že môže povstať, no potrebuje lepšiu reguláciu. Ľudia aj peniaze musia označiť a sledovať, a tí, ktorých konanie nie je správne, budú potrestaní.
<P>
Nádej existuje. Máme skúsenosti a ja verím, že výsledkom tejto krízy bude lepšia Európa, pretože dosiahneme lepšiu reguláciu.
<SPEAKER ID="180" NAME="Yannick Vaugrenard" AFFILIATION="PSE">
(FR) Vážená pani predsedajúca, rád by som sa vrátil k veľmi nezvyčajným vyjadreniam pána Barrosa. Naznačuje, že by rád zabudol na nedotknuteľné pravidlá hospodárskej súťaže, že by bol menej detailný v štátnej pomoci.
<P>
Ak by to bola otázka ochrany určitého sektora v európskom priemysle, ak by to bola otázka možnosti členských štátov investovať do výskumu alebo spustenia odvážnych európskych pôžičiek, uvítal by som tento stoosemdesiatstupňový obrat. No je to otázka veľkého odkúpenia nezdravých finančných produktov, ktoré vytvorili finančné subjekty. Nakoniec je to otázka ochrany finančných špekulantov, ktorí úsilie regulátorov trhu berú na ľahkú váhu.
<P>
Ak Komisia zhodnotí jeho pravidlá, tým lepšie. Ale musíme to spraviť poriadne, musíme byť flexibilnejší v otázkach štátnej pomoci v strategických sektoroch v Európe, ktoré čelia hrozbám, a musíme pripraviť opatrenia týkajúce sa ratingových agentúr, zabrániť špekuláciám, ktoré sú založené na cenách potravín a regulácii špekulatívnych fondov. Upozorňovali sme na to už roky a teraz máme dôkaz: voľná obchodná súťaž a voľný trh viedli do slepej uličky.
<SPEAKER ID="181" NAME="Marco Pannella" AFFILIATION="ALDE">
(FR) Vážená pani predsedajúca, tentoraz sa máme prečo usmievať. V súčasnej situácii, v ktorej Európa, vlasť nedávnej minulosti, opäť ničí naše európskeho právo prvorodeného, je ťažké niečo povedať.
<P>
No teraz tu máme prekvapenie. Včera francúzske noviny Le Monde, a ja by som rád poďakoval novému šéfredaktorovi Ericovi Fottorinovi, uverejnili úžasný úvodník s obrázkom karikaturistu Plantua, v ktorom bola G4, ktorú sme vytvorili, opísaná takto: máme tu Nemcov, Talianov, zradnú Veľkú Britániu a Francúzsko, ktoré sa spájajú, aby zničili Európu, mysliac pritom každý na vlastné bezvýznamné záujmy, pred Parlamentom, samozvaným Parlamentom, ktorý stále sám sebe nerozumie. Ďakujem, Le Monde, ďakujem vám, pán Plantu. Plantu za prezidenta!
<P>
(Predsedajúca prerušila rečníka.)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Vážená pani predsedajúca, Európska únia vo svojich vyhláseniach vyjadruje záujem o rast zamestnanosti a vysoký stupeň sociálnej bezpečnosti. Prístup Komisie k otázke poľských lodeníc je však v rozpore s týmito vyhláseniami. V Európskej únii sa verejná pomoc môže použiť na dotáciu upadajúcich bánk, môže sa použiť bez obmedzení v oblastiach, ktoré kedysi patrili komunistickému Nemecku. Kde je rovnocenné zaobchádzanie s hospodárskymi subjektmi? Lodenice v oblasti, ktorú nazývame "stará EÚ", dostávali pomoc mnohé roky a všetko bolo v poriadku. K novým členským štátom, ktoré by mali mať možnosť dobehnúť zvyšok Spoločenstva v oblasti hospodárstva, sa Komisia správa ako k podrobenej zemi.
<P>
Som presvedčený, že v nadchádzajúcich voľbách do Európskeho parlamentu poľskí voliči ukážu, ako s touto európskou solidaritou nesúhlasia.
<SPEAKER ID="183" NAME="Gerard Batten" AFFILIATION="IND/DEM">
Vážená pani predsedajúca, už roky upozorňujem, že európsky zatýkací rozkaz by sa mohol použiť na potlačenie slobody prejavu na internete. To sa teraz stalo. Na letisku Heathrow 1. októbra zatkli doktora Fredericka Tobena na základe európskeho zatýkacieho rozkazu, ktorý vydali v Nemecku, pre údajné xenofóbne zločiny na internete.
<P>
Doktor Toben popiera holokaust. Jeho názory sú neprijateľné pre všetkých rozumných ľudí. O to tu však nejde. Bol zatknutý v Británii za zverejnenie svojich názorov na internete v Austrálii. Popieranie holokaustu, hoci je to pohoršujúce, nie je v Británii či Austrálii protiprávne. Používanie európskeho zatýkacieho rozkazu dokazuje, že ak sa niekto vyjadrí na internete v súlade s právom svojej krajiny, môže byť vydaný do tej krajiny EÚ, kde sú takéto názory protiprávne. To by malo vážne dôsledky na slobodu prejavu v jednotlivých krajinách.
<SPEAKER ID="184" NAME="Péter Olajos" AFFILIATION="PPE-DE">
(HU) Ďakujem, vážená pani predsedajúca. Žiaľ, po rozpore týkajúcom sa peny na rieke Rába tu máme v Európskom parlamente ďalšiu rakúsko-maďarskú rozpravu o ochrane životného prostredia. Rakúska korporácia BEGAS plánuje vybudovať spaľovňu odpadu s kapacitou 325 000 ton len niekoľko sto metrov od maďarskej hranice pri meste Heiligenkreuz. Nový závod spracuje odpad nielen z vlastného okolia, ale aj z ďalších oblastí. Tento projekt má veľmi nízku podporu miestnych spoločenstiev ako v Rakúsku, tak aj v Maďarsku. Obzvlášť sa obávam preto, že plánovaná spaľovňa sa bude nachádzať sotva kilometer od maďarského mesta Szentgotthárd, ktoré leží v prevládajúcom smere vetra, a národného parku Őrség, ktorý je chránený prostredníctvom sústavy chránených území Natura 2000 a ktorý nedávno dostal cenu EDEN. Bude to mať nepredvídateľné dôsledky pre oblasť Maďarska, ktorá sa spolieha na svoju prírodnú krásu, národné parky a ekoturistiku.
<P>
Na záver by som sa, pani predsedajúca, rád opýtal, prečo slovenský poslanec, ktorý vo svojom prejave nenávistne útočil na Maďarov, dostal možnosť vystúpiť dvakrát. To je procedurálna vec. Ďakujem.
<SPEAKER ID="185" NAME="Monika Beňová" AFFILIATION="PSE">
(SK) Chcela by som veľmi dôrazne odmietnuť slová, ktoré tu odzneli na adresu vlády Slovenskej republiky vo vzťahu k šíreniu nenávisti a nedodržiavaniu práv národnostných menšín v Slovenskej republike.
<P>
Kolegyne a kolegovia, vážený pán kolega Tőkés, na Slovensku má vláda vo svojom programovom vyhlásení dodržiavanie práv menšín a konzekventne práva menšín dodržiava. Je mi veľmi ľúto, že práve maďarskí poslanci využívajú inštitút jednominútových vystúpení a v každom jednom zasadnutí v pléne Európskeho parlamentu útočia na vládu Slovenskej republiky, a teda aj na občanov Slovenskej republiky.
<P>
Vláda Slovenskej republiky, pani predsedajúca, si ctí dobré susedské vzťahy, chce mať dobré susedské vzťahy. Lenže na dobré bilaterálne vzťahy musia byť partneri dvaja. Zatiaľ podáva priateľskú ruku len vláda Slovenskej republiky.
<SPEAKER ID="186" NAME="Milan Gaľa" AFFILIATION="PPE-DE">
Výsledky trojročnej štúdie Svetovej zdravotníckej organizácie o nerovnostiach v zdraví medzi svetovou populáciou sú alarmujúce. Tento stav majú na svedomí sociálno-ekonomické podmienky a nie biológia. Napríklad japonské dievča má šancu dožiť sa v priemere osemdesiattri rokov, v africkom Lesothe len štyridsaťdva. Pravdepodobnosť, že žena zomrie pri pôrode vo Švédsku, je jedna k sedemnástim tisícom, v Afganistane jedna k ôsmim.
<P>
Žiť v chudobných častiach európskych metropol znamená dožiť sa v priemere o dvadsaťosem rokov menej ako v bohatších. Kombinácia zlej politiky, nevhodných sociálnych podmienok, nízkeho vzdelania, zlého bývania a obmedzeného prístupu k zdravým potravinám a pod. vedie k tomu, že väčšina ľudí nemá také zdravie, aké by bolo biologicky možné. Komisia WHO pre skúmanie sociálnych determinantov zdravia sa domnieva, že aktívnym prístupom je možné zredukovať nerovnosti v relatívne krátkom čase.
<SPEAKER ID="187" NAME="Avril Doyle" AFFILIATION="PPE-DE">
Vážená pani predsedajúca, nedávny prieskum prvého Eurobarometra týkajúci sa pohľadu našich občanov na zmenu klímy ukazuje, že zmena klímy sa dostáva do popredia problematiky životného prostredia, do stredu záujmu európskej politiky.
<P>
V súčasnom svetovom hospodárskom a finančnom zmätku úplne chápem záujem mojich kolegov, keď sa my ako politici venujeme jednému nesporne najväčšiemu morálnemu, ekologickému, spoločenskému a hospodárskemu problému, ktorému čelí celý svet, a to globálnemu otepľovaniu alebo zmene klímy, ktorá je výsledkom emisií skleníkových plynov.
<P>
Toto však nepočká, Kodaň nepočká a my sa stále nesnažíme. Ako spravodajkyňa jedného zo štyroch dokumentov o zmene klímy po roku 2012, a to systému obchodovania s emisiami, mám plnú dôveru v naše vlády, že v krátkom čase vyriešia najväčšie hospodárske a finančné otázky, ktoré tu dnes máme, a vyriešia ich do roku 2013. A keďže politika sa má zameriavať na problémy dneška dnes, nesmieme odvádzať našu pozornosť od vydávania zákonov týkajúcich sa najdôležitejších otázok na dlhšie obdobie, na obdobie po roku 2012, inak nás história vo svojom hodnotení nebude šetriť.
<SPEAKER ID="188" NAME="Miloš Koterec" AFFILIATION="PSE">
(SK) Je až zarážajúce, ako sa dá toto naše fórum zneužívať na politikárčenie zamerané na slovenskú politickú scénu. Pozorne som si vypočul slová maďarského kolegu Tőkésa, a musím protestovať proti jednostrannému hodnoteniu aktuálnych udalostí a univerzálne osočovanie aktivít vlády Slovenskej republiky v tejto oblasti.
<P>
Rád by som zdôraznil, že je záujmom Slovenskej vlády v súčasnosti stále zdokonaľovať menšinovú politiku aj napriek tomu, že zodpovedá všetkým európskym štandardom.
<P>
Chcem odsúdiť pokusy zneužiť čiastkové problémové momenty na poukazovanie na zlý prístup vlády vo všeobecnosti a navyše na pôde Európskeho parlamentu. Ak budeme hľadať trecie plochy, skresľovať situáciu, budeme len zbytočne a trestuhodne iniciovať a roznecovať umelé konflikty, ktoré znepríjemňujú a komplikujú život slovenskej spoločnosti.
<SPEAKER ID="189" NAME="Predsedajúca">
Týmto uzatváram tento bod rokovania.
