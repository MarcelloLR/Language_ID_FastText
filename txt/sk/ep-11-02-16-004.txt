<CHAPTER ID="004">
Správa o pokroku Chorvátska za rok 2010 (rozprava) 
<SPEAKER ID="008" NAME="Predseda">
Ďalším bodom programu sú vyhlásenia Rady a Komisie o správe o pokroku Chorvátska za rok 2010.
<P>
Včera som sa stretol s chorvátskou premiérkou, pričom ma sprevádzali dvaja zástupcovia našich kľúčových inštitúcií pán Swoboda, spravodajca, a pán Hökmark, šéf našej stálej delegácie v Chorvátsku. Diskutovali sme o téme pokroku Chorvátska na ceste smerom k Európskej únii. Mimoriadne ma teší, že dnes môžeme hovoriť o stave rokovaní a vyhliadkach na budúcnosť Chorvátska v Európskej únii priamo, keď sú prítomní všetci naši kolegovia poslanci. Veľmi ma teší aj prítomnosť pána komisára Füleho, ktorý zodpovedá za našu susedskú politiku, v rokovacej sále. Teraz by som rád vyzval pána Martonyiho, aby sa ujal slova v mene Rady. Pán Martonyi a maďarské predsedníctvom prikladajú veľký význam rozširovaniu EÚ tak, aby jej súčasťou bolo aj Chorvátsko. Ide teda o dôležitý bod programu maďarského predsedníctva. Pán Martonyi, ujmite sa slova, prosím.
<SPEAKER ID="009" NAME="János Martonyi">
úradujúci predseda Rady. - V mene predsedníctva Európskej únie mi dovoľte povedať, že mám veľkú radosť, že dnes môžem vystúpiť na plenárnej schôdzi Európskeho parlamentu.
<P>
Toto stretnutie predstavuje príhodnú príležitosť vyhodnotiť pokrok Chorvátska v rámci prístupového procesu a predstaviť plány maďarského predsedníctva na prvý semester tohto roka.
<P>
V prvom rade by som chcel uvítať aktívnu účasť Parlamentu na procese rozširovania a jeho konštruktívny prínos do všeobecnej rozpravy o rozširovaní a konkrétne o prístupovom procese Chorvátska.
<P>
Ako sme niekoľkokrát zdôraznili, rozširovanie posilňuje mier, demokraciu a stabilitu v Európe. Slúži strategickým záujmom Európskej únie a pomáha EÚ lepšie dosahovať jej politické ciele v dôležitých oblastiach, ktoré sú kľúčom k hospodárskej obnove a udržateľnému rastu.
<P>
Rozširovanie je kľúčovou hnacou silou politickej aj hospodárskej reformy. Napreduje tempom, ktoré do veľkej miery určuje to, ako kandidátska krajina plní kodanské kritériá, a jej schopnosť prevziať na seba povinnosti vyplývajúce z členstva.
<P>
Rozširovanie patrí medzi hlavné priority nášho predsedníctva a v našej práci počas tohto semestra sa budeme usilovať o dosiahnutie pokroku v tejto politike v súlade s obnoveným konsenzom o rozširovaní, ktorý prijala Európska rada v decembri 2006, ako aj v súlade so závermi Rady zo 14. decembra 2010, ktoré schválila Európska rada.
<P>
Pokiaľ ide o Chorvátsko, uzavretie prístupových rokovaní, ako sa to uvádza v záveroch Európskej rady, je na dosah a naším cieľom je uzavrieť rokovania do konca maďarského predsedníctva, samozrejme, za predpokladu, že Chorvátsko splní zostávajúce kritériá na uzatvorenie rokovacích kapitol.
<P>
Takisto by sme radi v čo najväčšej miere dokončili prístupovú zmluvu, čím by sme pripravili pôdu pre vstup Chorvátska do EÚ, na ktorý sa tešíme. Ako sa teda zdôrazňuje v našom uznesení, tento semester bude rozhodujúci pre proces rokovaní s Chorvátskom.
<P>
Dovoľte mi teraz veľmi stručne sa venovať zostávajúcim problémom. Od začiatku rokovaní bolo zatiaľ otvorených na rokovania 34 z 35 kapitol, z čoho 28 kapitol bolo predbežne uzavretých.
<P>
Sme preto už veľmi blízko k záveru rokovaní. Stále však musíme uzavrieť niekoľko dôležitých kapitol, ako sú hospodárska súťaž, poľnohospodárstvo a rozvoj vidieka, rybné hospodárstvo, regionálna politika a koordinácia štrukturálnych nástrojov, súdnictvo a základné práva a finančné a rozpočtové opatrenia, pričom niektoré majú, samozrejme, dosah na rozpočet.
<P>
V záveroch Rady týkajúcich sa Chorvátska, ktoré boli prijaté v decembri minulého roka, sme poukázali na kľúčové témy, ktoré si vyžadujú ďalšiu prácu v týchto oblastiach. Boli ste o nich informovaní. Chceli by sme tiež poukázať na niektoré body, ktoré sa náležite premietli aj do vášho uznesenia.
<P>
Rada konštatovala, že v mnohých oblastiach Chorvátsko urobilo povzbudivý pokrok, a to vrátane právneho štátu a boja proti korupcii na vysokej úrovni. Zároveň je jasné, že je potrebné ďalšie úsilie. Týka sa nezávislosti a účinnosti súdov a boja proti korupcii na všetkých úrovniach.
<P>
Rada tiež nabádala Chorvátsko, aby zintenzívnilo svoje úsilie o splnenie zostávajúcich kritérií vrátane dosiahnutia presvedčivých výsledkov najmä v oblasti politiky hospodárskej súťaže, ako aj v oblasti súdnictva a základných práv.
<P>
V tejto súvislosti mi dovoľte zdôrazniť, aký význam prikladáme procesu monitorovania v súlade s acquis a s jeho vykonávaním s cieľom zaistiť administratívnu kapacitu a dosahovať presvedčivé výsledky.
<P>
Hodnotenie pokroku zo strany Komisie v oblasti súdnictva a základných práv v marci bude zvlášť dôležité vo vzťahu k možnému uzatvoreniu kapitoly 23 neskôr v priebehu tohto semestra. Čo sa týka Medzinárodného trestného tribunálu pre bývalú Juhosláviu, Komisia navyše konštatovala všeobecne dobrú spoluprácu Chorvátska s týmto tribunálom a zároveň zopakovala, že úplná spolupráca je naďalej základom v súlade s rokovacím rámcom.
<P>
Medziagentúrna pracovná skupina už začala skúmať dôležité nové možnosti a Rada vyzvala Chorvátsko, aby pokračovalo v administratívnom prešetrovaní s cieľom podať vysvetlenie chýbajúcich vojenských dokumentov.
<P>
Rada okrem toho uvítala aktívnu úlohu Chorvátska v regionálnej spolupráci, ako aj zlepšenie jeho vzťahov so susednými krajinami a jeho úsilie zamerané na zmierenie v regióne.
<P>
V tejto súvislosti bolo veľmi vítanou udalosťou nadobudnutie účinnosti arbitrážnej dohody o hraničných problémoch so Slovinskom koncom novembra. Vzhľadom na význam dobrých susedských vzťahov Rada nabádala Chorvátsko, aby využilo tento pokrok vo svojej snahe o vyriešenie všetkých zostávajúcich bilaterálnych a regionálnych problémov v spolupráci s dotknutými krajinami.
<P>
Na záver by som rád zopakoval, že počas nášho predsedníctva na nás čaká stále veľa práce. Chorvátsko by malo urobiť všetko, čo sa dá, aby splnilo zostávajúce kritériá, aby udržalo a zlepšilo to, čo už dosiahlo, a aby v súlade s rokovacím rámcom definitívne vyriešilo všetky ďalšie nedoriešené povinnosti.
<P>
Za nás môžem povedať, že je samozrejmé, že v tejto činnosti počítame s podporou a spoluprácou všetkých členských štátov, Európskej komisie a, samozrejme, v prvom rade Európskeho parlamentu.
<P>
Je rozhodujúce udržať túto dynamiku, aby sa rokovania úspešne uzatvorili, ako sa to uvádza medzi prioritami maďarského predsedníctva, do konca júna, teda do konca nášho predsedníctva.
<SPEAKER ID="010" NAME="Predseda">
Susedská politika je veľmi dôležitá pre Európsku úniu, oblasť Stredozemia, Východné partnerstvo a v prvom rade pre západný Balkán. Teraz dám slovo pánovi komisárovi zodpovednému za túto politiku.
<SPEAKER ID="011" NAME="Štefan Füle">
člen Komisie. - Chcel by som zablahoželať spravodajcovi pre Chorvátsko pánovi Hannesovi Swobodovi a vyjadriť uznanie za jeho nestrannú a vyváženú správu. Správa uznáva impozantný pokrok Chorvátska v oblasti plnenia prístupových kritérií a zároveň pripúšťa, že na uzatvorenie rokovaní je potrebné ešte ďalšie úsilie.
<P>
Európska únia a Chorvátsko predbežne uzatvorili 28 z 35 rokovacích kapitol. Na ministerskej konferencii o pristúpení 19. apríla by sa malo podariť predbežne uzatvoriť ďalšie kapitoly, pri ktorých Chorvátsko už splnilo alebo je veľmi blízko k splneniu záverečných kritérií. Ako to skonštatovala Rada pre všeobecné záležitosti v decembri 2010, záver rokovaní je na dosah.
<P>
Ako pri všetkých rokovaniach, aj tu sa budú musieť najnáročnejšie témy riešiť v záverečnej etape. Ako práve zdôraznil pán minister Martonyi, maďarské predsedníctvo už skôr oznámilo svoj cieľ ukončiť rokovania v prvej polovici roka 2011, ak budú splnené všetky kritériá a ukazovatele. Ide o ambiciózny cieľ, ktorý sa bude dať dosiahnuť len vtedy, keď sa bude Chorvátsko aj naďalej mimoriadne snažiť o splnenie zvyšných požiadaviek načas.
<P>
Hlavnými nevyriešenými problémami sú záverečné kritériá pre kapitolu 23 Súdnictvo a základné práva a kapitolu 8 Politika hospodárskej súťaže. Chorvátsko usilovne pracuje na oboch oblastiach, ale nadišiel čas dôjsť do cieľa.
<P>
Pokiaľ ide o súdnictvo a základné práva, Chorvátsko bolo vyzvané, aby splnilo svoje záväzky v týchto hlavných oblastiach: dosiahnutie dôveryhodných a udržateľných výsledkov v boji proti korupcii; posilnenie nezávislosti, zodpovednosti, nestrannosti a profesionality súdnictva; vyriešenie problematiky beztrestnosti vojnových zločinov; splnenie cieľov programu na zabezpečenie bývania pre utečencov a zlepšenie uplatňovania práv menšín. Požiadavkou zostáva aj úplná spolupráca s Medzinárodným trestným tribunálom pre bývalú Juhosláviu.
<P>
V každej z týchto oblastí treba splniť jasné kritériá. Komisia momentálne preveruje pokrok dosiahnutý Chorvátskom pri každom z kritérií, pričom výsledky poskytneme v ďalšej predbežnej správe o tejto kapitole v polovici marca.
<P>
Včera som mal veľmi užitočné a konštruktívne stretnutie s pani premiérkou Kosorovou. Hovorili sme o dôležitosti zachovania dynamiky prístupových rokovaní a o vyriešení zostávajúcich nedoriešených otázok. Chorvátske orgány veľmi dobre vedia, čo ešte musia urobiť. Naozaj ma veľmi potešilo ubezpečenie pani premiérky o jej osobnom záväzku zaistiť, že práce budú pokračovať plným tempom až do momentu, keď bude možné uzatvoriť proces vstupu do Európskej únie.
<P>
V plnej miere súhlasím s tými, ktorí vyzývajú Európsku úniu, aby nepoľavovala zo svojich požiadaviek ani nevytvárala žiadne umelé prekážky pre Chorvátsko. Základnými kameňmi procesu rozširovania sú aj naďalej zásady úplného splnenia podmienok, ktoré sa vzťahujú na kandidátske krajiny, a úplného dodržiavania záväzkov, ktoré Európska únia prijala. To je podstata jej dôveryhodnosti.
<P>
Komisia bude aj naďalej v plnej miere podporovať Chorvátsko, ktoré usilovne pracuje na dosiahnutí svojho cieľa vstupu do Európskej únie. Som si istý, a teraz nadväzujem na slová pána ministra Martonyiho, že členské štáty rozhodnú o tom, že prístupové rokovania sa môžu uzavrieť hneď, keď si budeme istí, že Chorvátsko splnilo aj zvyšné záverečné kritériá. A rovnako som si istý, že keď bude Parlament požiadaný o súhlas so zmluvou o pristúpení, zohrá svoju rozhodujúcu úlohu v súlade s veľmi konštruktívnym prístupom, ktorý už prejavil v súvislosti s prístupovým procesom Chorvátska.
<P>
Spolu s vaším spravodajcom pánom Swobodom pevne verím, že občania Chorvátska si po tom, ako budú vyzvaní, aby podporili vstup svojej krajiny do Európskej únie, budú môcť zvoliť svojich zástupcov v ďalších voľbách do Európskeho parlamentu.
<SPEAKER ID="012" NAME="Hannes Swoboda" LANGUAGE="DE">
V prvom rade chcem srdečne poďakovať všetkým tieňovým spravodajcom za ich vynikajúcu spoluprácu. Jej výsledkom je správa, ktorá, dúfam, získa širokú podporu.
<P>
Na úvod spomeniem podľa mňa veľmi úspešnú včerajšiu návštevu pani premiérky Jadranky Kosorovej v tomto Parlamente. Pán predseda, spomínali ste, že vstup Chorvátska do Únie nie je dôležitý len pre Chorvátsko a pre Európsku úniu, ale je to tiež dôležitý signál pre celý región. Prvá vec, ktorú by som chcel v tejto súvislosti zdôrazniť, súvisí s reformami. Ak krajina vykonáva úlohy, ktoré sa od nej očakávajú, aj my musíme dodržať svoje sľuby, ktoré sme dali v súvislosti s členstvom. Ako povedali pán Martonyi a pán komisár, ešte nás čaká veľa práce. Náš odkaz musí stále znieť, že treba podniknúť aj posledné kroky reforiem, aby sme dosiahli svoj spoločný cieľ a v júni uzavreli zmluvu.
<P>
Počas rozhovoru s pani Kosorovou pán Schulz povedal, že spor o Piranský záliv by sa bol predtým riešil vojnou. Dnes sedíme za stolom a pokúšame sa nájsť spôsob, ako tieto záležitosti vyriešiť rokovaním. Aj to je dôležitý signál pre celý región - a myslím tým Srbsko a Kosovo -, že takéto spory sa dajú vyriešiť, a to nie bojom, ale jednoducho rokovaním a dialógom. Pani premiérka povedala, že v jej krajine sú vláda aj opozícia jednotné, čo sa týka EÚ. Potvrdil to aj môj posledný rozhovor so Zoranom Milanovićom, vodcom opozície za Sociálno-demokratickú stranu.
<P>
Včera sme diskutovali o Albánsku. Aj Albánsko si z toho môže vziať príklad, ako riešiť veci, keď ide o dôležité spoločné záujmy nad rámec každej politickej debaty.
<P>
Mali by sme preto Záhrebu a Chorvátsku ako celku vyslať dvojitý signál v tom zmysle, že my - Rada, Komisia a Európsky parlament - spolupracujeme, aby sme mohli uzavrieť rokovania v júni, aby sa dala uzavrieť zmluva a aby sme ju na jeseň odobrili a umožnili tak spustenie ratifikačného procesu. Ale, prosím - a to adresujem Chorvátsku -, riešte problémy, ktoré ešte treba doriešiť. Čo sa týka boja proti korupcii, podnikli sa už odvážne kroky, ale treba ešte urobiť niekoľko záverečných krokov. Treba však ešte popracovať na reforme súdneho systému a tiež v súvislosti s lodenicami. No všetky tieto veci sa spomínajú aj v našej správe a nepredstavujú neprekonateľné bariéry, ale predstavujú príležitosť pre Chorvátsko, aby splnilo príslušné požiadavky.
<P>
S týmto cieľom, dámy a páni, by sme všetci tu prítomní mali spoločne odkázať Chorvátsku a celému regiónu, že ak krajina splní úlohy, ktoré sa od nej očakávajú, Európska únia dodrží svoj sľub a umožní jej, aby sa stala členom Únie. Pán predseda, platí to, čo ste aj vy povedali včera, že aj Európska únia bude mať prospech z toho, ak prijmeme Chorvátsko, za predpokladu, že urobí to, o čo bolo požiadané.
<P>
Chcel by som sa preto znovu poďakovať tieňovým spravodajcom. Ak sa nám podarí vyslať maximálne jednotný signál Chorvátsku a celému regiónu, bude to veľký krok smerom k mierovej integrácii celého regiónu.
<SPEAKER ID="014" NAME="Bernd Posselt" LANGUAGE="DE">
Musím priznať, že som dnes veľmi dojatý, pretože tento rok je to 20 rokov od vzniku silného hnutia za demokraciu v Slovinsku a v Chorvátsku. Trvalo celý rok a ľudia sa tešili tak ako v Maďarsku, Českej republike a v iných krajinách.
<P>
A potom 28. júna 1991 prišiel brutálny útok juhoslovanskej ľudovej armády. Vtedy sa zdalo, že sa všetko vrátilo späť k tomu, ako to zvyklo byť. Bol som vo Vukovare, keď bol tento malý, prekvitajúci model Európy zničený a keď stovky tisícov ľudí prišli o svoje domovy a tisíce ľudí prišli o život. Odvtedy som mohol sprevádzať Chorvátsko na ceste smerom do Európskej únie. Musíme celkom jednoznačne uznať, že Chorvátsko vyvinulo mimoriadne úsilie, aby sa po tejto ceste vydalo.
<P>
Pán komisár dnes prišiel s kľúčovým slovom. Hovoril o spravodlivosti. Správu pána Swobodu by sme mohli celkovo nazvať Spravodlivosť pre Chorvátsko, pretože to je jej podstatou. Nie je o privilégiách ani ústupkoch - ako to bolo správne spomenuté -, ale o spravodlivosti. Chorvátsko je teraz pripravené na vstup do Európskej únie. V najbližších niekoľkých mesiacoch sa budú musieť urobiť záverečné činnosti v niektorých oblastiach. Nesmieme však vytvárať umelé prekážky tejto krajine, ako sa to, žiaľ, v posledných niekoľkých rokoch opakovane dialo. Chorvátsko patrí do historického a kultúrneho kontextu so Slovinskom a Maďarskom. Malo byť prijaté do Európskej únie spoločne s týmito stredoeurópskymi krajinami, veď aj Chorvátsko je vlastne stredoeurópska krajina. Nestalo sa to z mnohých dôvodov, ale teraz už dozrel čas. Práve preto tento krok presadzujeme. Nestanovujeme žiadne dátumy, ale držíme sa svojho postoja, že kritériá sú dôležitejšie ako dátumy. Vyzývame však veľmi dôrazne, aby sa nevytvárali žiadne umelé prekážky a aby sa s touto krajinou zaobchádzalo spravodlivo a nestranne.
<SPEAKER ID="015" NAME="Ivo Vajgl" LANGUAGE="SL">
Dnes naposledy vedieme rozpravu o správe o pokroku Chorvátska ako kandidátskej krajiny na plnohodnotné členstvo v Európskej únii. Chcel by som sa poďakovať pánovi spravodajcovi Hannesovi Swobodovi, ktorý túto prácu robí už mnoho rokov, za jeho konštruktívny a priateľský prístup, a to tak voči tieňovým spravodajcom, ako aj na rokovaniach s chorvátskom vládou a povedal by som, že aj s chorvátskym ľudom.
<P>
Ak sa spätne pozrieme na vývoj Chorvátska a na okolnosti, za akých sa Chorvátsko pred 20 rokmi stalo nezávislou krajinou, mohli by sme azda povedať, že na členstvo čakalo už dosť dlho, ak nie príliš dlho. Pán minister Martonyi, veľmi konkrétne ste nás informovali o svojich plánoch týkajúcich sa prístupových rokovaní s Chorvátskom. Podporujeme vaše plány a dúfame, že sa v plnej miere stanú realitou.
<P>
Vládu v Záhrebe čaká v nasledujúcich mesiacoch, kým sa uzavrú rokovania s Chorvátskom, ešte veľa práce. Skupina Aliancie liberálov a demokratov za Európu (ALDE) po celý čas venuje osobitnú pozornosť kapitole 23. Diskutovali sme na túto tému a dohodli sme sa na tom včera počas priateľského rozhovoru medzi pánom Verhofstadtom, predsedom skupiny ALDE, a pani Kosorovou.
<P>
Táto kapitola je kľúčom k právnemu štátu, k vážnemu postoju k dedičstvu minulosti, k účinnému a nestrannému súdnictvu, k právnej istote a rovnosti pre všetkých občanov. Každá demokratická krajina založená na právnom štáte - každý člen Európskej únie - musí zaistiť slobody, ako sú otvorenosť a nezávislosť médií, ochrana menšín, rodová rovnosť a ochrana všetkých, ktorí sú niečím odlišní.
<P>
Chorvátska vláda a pani premiérka Jadranka Kosorová si zaslúžia uznanie za to, ako rozhodne bojujú proti korupcii a zločinu. Chorvátsko treba oceniť aj za to, ako úspešne nadviazalo priateľské vzťahy so svojimi susedmi, no zároveň ho treba podporiť, aby vyriešilo nedoriešené otázky.
<P>
Keď dáme Chorvátsku zelenú na posledné kolo rokovaní a na jeho posledné kroky k plnohodnotnému členstvu, mali by sme zdôrazniť, že táto správa je adresovaná všetkým krajinám juhovýchodnej Európy, ktoré majú rovnaké očakávania. Aj my máme očakávania. Očakávame, že Európa dokončí proces rozširovania a stane sa kontinentom súdržnosti a rovnakých hodnôt.
<P>
Dovoľte mi dodať ešte jednu vetu. Toto je jediný spôsob, ako sa dokáže Európska únia v dnešnom svete stať svetovým vodcom a zohrávať svoju úlohu. Ďakujem vám za trpezlivosť, pán predseda.
<SPEAKER ID="016" NAME="Franziska Katharina Brantner">
v mene skupiny Verts/ALE. - Chcela by som s pridať k tým, ktorí ďakovali pánovi Swobodovi za dobrú spoluprácu minulý rok a po prvýkrát aj tento rok.
<P>
Súhlasím s pánom Posseltom, že je to spravodlivá správa. Ako už bolo povedané, veľmi sa tešíme na uvítanie Chorvátska v Únii, hneď keď splní všetky kritériá. Má sa k nám pripojiť veľmi špeciálna krajina a EÚ bude mať špeciálnu zodpovednosť, aby potom mohli vstúpiť do Únie aj všetky ostatné krajiny západného Balkánu. Z regionálneho hľadiska teraz musí byť Chorvátsko najlepšie v triede, aby sa k nemu potom mohli pridať jeho spolužiaci. Máme zodpovednosť voči ďalším krajinám, pretože ak teraz zlyháme a urobíme chyby, pre ostatných bude oveľa ťažšie pripojiť sa. Nesmieme sa vzdať tohto cieľa v záujme západného Balkánu.
<P>
Niektorí z vás spomínali kapitolu 23 o korupcii. Domnievame sa, že EÚ musí byť čestná aj voči sebe a pouvažovať, do akej miery bola sama zapletená do korupcie. Preto žiadame úrad OLAF, aby preskúmal aj to, aké následky to bude mať pre EÚ. Naliehavo vyzývam všetky skupiny, aby sa k tejto činnosti pridali, pretože musíme byť čestní aj sami voči sebe.
<P>
Na záver chcem povedať, že to, ako sa staviame k minulosti, je dôležitou súčasťou vstupu do EÚ. Spomínal sa tu Medzinárodný trestný tribunál pre bývalú Juhosláviu. To je rozhodujúce, ale zároveň sa domnievame, že miestne tribunály pre vojnové zločiny musia fungovať lepšie. Správa organizácie Amnesty International poukazuje na to, že stále existujú viaceré problémy a nedostatky. Myslíme si, že je tu priestor na zlepšenie, napríklad v oblasti ochrany svedkov, a aj tu by sme chceli vidieť zlepšenie. Myslíme si, že je rozhodujúce, aby EÚ trvala na tomto aspekte minulosti a na práci s minulosťou.
<P>
Až na tieto veci sa všetci tešíme na to, že Chorvátsko uvítame v tomto Parlamente.
<SPEAKER ID="017" NAME="Geoffrey Van Orden">
v mene skupiny ECR. - Domnievame sa, že rozširovanie patrí medzi najúspešnejšie aspekty politiky EÚ, ak sa vykonáva podľa prísnych kritérií a ak sa poučíme z chýb svojich predošlých pristúpení.
<P>
Podľa Rady je uzavretie prístupových rokovaní s Chorvátskom na dosah, ale od Komisie vieme, že problematika korupcie a reforma súdnictva sa zatiaľ náležite nevyriešili. To je veľmi závažné. Naše obavy nie sú umelé.
<P>
V Chorvátsku so 4,5 milióna obyvateľov zjavne nie sú vyriešené milióny súdnych prípadov, pričom veľký počet z nich sa týka zneužívania vlastníckych práv. Napádaná je aj sloboda médií. Bývalí ministri boli obvinení z korupcie. Niektorí to možno považujú za dôkaz podniknutých krokov. No v skutočnosti to odhaľuje hĺbku problémov, ktoré sa takmer neriešili. Rozšírená korupcia medzi politikmi a v súdnictve znamená neschopnosť riešiť organizovaný zločin priamo spojený s balkánskou trasou.
<P>
Napriek množstvu problémov, ktoré tu boli spomínané, sa zdá, že skorý vstup Chorvátska je už hotová vec. Bola by škoda, keby sa prístupový proces stal len formalitou a závisel by od subjektívneho politického rozmaru, pričom by bol dokončený ešte pred vyriešením týchto základných problémov.
<SPEAKER ID="018" NAME="Takis Hadjigeorgiou" LANGUAGE="EL">
My v Konfederatívnej skupine Európskej zjednotenej ľavice/Nordickej zelenej ľavici sme za pristúpenie Chorvátska k Európskej únii a veríme, že táto krajina sa čoskoro stane plnohodnotným členom, ak si to budú želať Chorváti, a za predpokladu, že krajina splní všetky prístupové kritériá.
<P>
Správa o pokroku konštatuje pokrok, ktorý sa dosiahol pri návrate utečencov, v oblasti práv žien a rodovej rovnosti a pri prekonávaní rozdielov so susednými krajinami, čo vítame. Trváme však na ďalších reformách najmä v oblasti súdnictva a odstránenia korupcie.
<P>
No pozornosť musíme venovať aj sociálnym a hospodárskym problémom Chorvátov, ako sú chudoba, dlhodobá nezamestnanosť a obmedzovanie zamestnaneckých práv. Návrhy na podporu liberálneho hospodárstva, bohužiaľ, len zhoršia sociálnu a hospodársku situáciu Chorvátov.
<P>
Preto podporujeme presadzovanie skutočného sociálneho rozvoja, ktorý zaručí kvalitný život pre všetkých občanov Chorvátska prostredníctvom modernizácie systému sociálneho zabezpečenia, riešenia nezamestnanosti, zlepšenia prístupu k zdravotníckym službám, bývaniu a vzdelávaniu a prostredníctvom odstránenia diskriminácie najmä voči menšinám.
<SPEAKER ID="019" NAME="Jaroslav Paška" LANGUAGE="SK">
Od októbra v roku 2005, keď bolo prijaté rozhodnutie o začatí prístupových rokovaní Chorvátska do Európskej únie, urobili chorvátske vlády rozsiahle zmeny v správe svojej krajiny s cieľom pripraviť Chorvátsko čo najlepšie na očakávaný vstup do Európskej únie.
<P>
Najvýznamnejší pokrok v prístupovom procese sa dosiahol v uplynulom roku 2010, keď sa našim chorvátskym priateľom podarilo uzatvoriť rokovanie o viacerých zložitých kapitolách a urobiť zásadné zmeny v ústave, ako aj pokročiť v civilizovanom riešení hraničných sporov so susednými krajinami. Oficiálna návšteva srbského prezidenta Tadžiča vo Vukovare ukázala, že vzťahy medzi chorvátskymi a srbskými občanmi je možné budovať aj na vzájomnom rešpekte, úcte a porozumení.
<P>
Tempo finalizácie prístupového procesu je teda dnes už iba v rukách chorvátskej strany, ktorá po splnení všetkých podmienok na vstup krajiny do Európskej únie musí požiadať o súhlas s takýmto krokom aj občanov svojej krajiny v celoštátnom referende. Ja úprimne želám našim chorvátskym priateľom, aby sa im podarilo rýchlo uzatvoriť zostávajúce kapitoly a aby v ľudovom hlasovaní boli schopní potvrdiť pripravenosť stať sa súčasťou Európskeho spoločenstva.
<SPEAKER ID="020" NAME="Andrew Henry William Brons" AFFILIATION="NI">
Pred necelými 20 rokmi Chorvátsko bojovalo za svoju nezávislosť. Teraz túto nezávislosť odovzdáva bez jediného výstrelu.
<P>
Chorvátsko muselo urobiť rozsiahle a vnútené legislatívne zmeny. Muselo tiež prestať podporovať svoje kľúčové odvetvia a ľudí, ktorí v nich pracujú. Chorváti musia urobiť všetky tieto veci a až potom môže Európska únia dovoliť prijatie Chorvátska za svojho člena.
<P>
No najdôležitejšie je to, že všetky tieto zmeny sa vykonávajú ešte pred tým, než ľudia vyjadrili súhlas prostredníctvom sľúbeného referenda alebo než o tento súhlas boli vôbec požiadaní. Napriek dôkazom o väčšinovom nesúhlase s členstvom v EÚ na základe prieskumu verejnej mienky sa pozitívny výsledok referenda považuje za samozrejmosť. Keď sa robia obrovské zmeny v očakávaní súhlasu, ktorý sa ešte len má získať, môžeme si byť istí, že súhlas sa považuje len za formalitu.
<P>
V tejto správe sa hovorí, že redaktori a novinári sa sťažujú na neprimeraný politický tlak. Nehovorí sa však už o tom, ako tento tlak umožní, aby bolo referendum slobodné a spravodlivé.
<SPEAKER ID="021" NAME="Elmar Brok" AFFILIATION="PPE">
(DE) Naozaj sme teraz v poslednom kole pred pristúpením. O tejto záležitosti musíme hovoriť v inštitúciách Spoločenstva, pretože pred nami je stále ratifikačný proces v národných parlamentoch, ktorý určite nebude jednoduchý. Vo funkcii predsedu Výboru pre zahraničné veci som mal možnosť úzko sledovať pripojenie predošlých dvanástich členských štátov ako súčasť procesu rozširovania, a preto môžem povedať, že Chorvátsko ako krajina urobilo za dlhý čas skutočne veľa práce, aby dokázalo splniť kritériá, a z tohto dôvodu je vývoj smerujúci k odpovedi "áno" pozitívny.
<P>
Tento krok by sme mali podporiť z politických dôvodov. Je to tiež signál pre ďalšie krajiny, ktoré možno budú musieť dlho čakať, kým sa im otvoria dvere do Európy a nie celkom zatvoria. Všeobecný politický odkaz je dôležitý. Na základe našich skúseností s ostatnými krajinami by som však povedal, že Chorvátsko musí popracovať na reformovaní svojich súdnych a administratívnych systémov aj vo svojom vlastnom záujme a nielen v rámci prístupového procesu. Keď súdne konania zostanú až príliš dlho nevyriešené alebo keď sú vznesené obvinenia z korupcie, ale konanie proti obvineným trvá príliš dlho, škodí to celkovému rozvoju danej krajiny. V tejto oblasti treba urobiť viac.
<SPEAKER ID="022" NAME="Göran Färm" AFFILIATION="S&amp;D">
(SV) V prvom rade by som chcel povedať veľké ďakujem pánovi spravodajcovi Swobodovi, ktorý vykonal vynikajúcu prácu. Členstvo Chorvátska v EÚ sa teraz blíži, ale stále zostáva niekoľko úloh, ako napríklad boj proti korupcii. Chorvátsko prijalo nové a lepšie právne predpisy, ale teraz treba vykonávať reformy. Potrebné je efektívne vyšetrovanie, stíhanie a rozsudky súdov.
<P>
Všetky oči sa teraz upierajú na prípad bývalého konzervatívneho premiéra Iva Sanadera, ktorý je momentálne uväznený v Rakúsku. Tlieskame novinárom a politikom v Chorvátsku, ktorí odkryli korupciu v politickej elite. Prípad Iva Sanadera však predstavuje pre EÚ aj moment pravdy, pretože korupcia si vyžaduje účasť dvoch strán. Vzhľadom na obvinenia, že Ivo Sanader sa pokúsil nevhodným spôsobom ovplyvniť EÚ, som navrhol, aby Európsky úrad pre boj proti podvodom (OLAF) pracoval spoločne s chorvátskymi vyšetrovateľmi na objasnení tejto informácie, pretože my, samozrejme, nevieme, či je to pravda.
<P>
Poslanecký klub Európskej ľudovej strany (kresťanských demokratov) chce vypustiť túto dôležitú časť uznesenia, ale spoločne so Skupinou zelených/Európskou slobodnou alianciou vyzývame všetky politické skupiny, aby ju podporili. EÚ musí byť aktívna a nielen ponechávať zodpovednosť na Chorvátsku.
<SPEAKER ID="023" NAME="Lena Ek" AFFILIATION="ALDE">
V búrlivých vodách globálnej hospodárskej krízy je povzbudivé, že Chorvátsko stabilne smeruje k členstvu.
<P>
Jeho doterajší pokrok je impozantný, ale chcem zdôrazniť, že táto pozitívna dynamika by sa teraz mala preniesť do ostatných oblastí, v ktorých treba ešte veľa urobiť.
<P>
Dnes by som tu chcela poukázať na dve veci. Prvou je reforma a posilnenie súdnictva. Silný a nezávislý súdny systém je absolútnym základom boja proti korupcii a dlhodobého zaistenia právneho štátu. Nejde len o otázku zatýkania zločincov, ale aj o to, čo sa s nimi bude diať potom. V opačnom prípade nebude mať úsilie o boj proti korupcii a organizovanému zločinu žiaden účinok.
<P>
Ako druhú vec by som chcela spomenúť, že je potrebné, aby bola spoločnosť v Chorvátsku postavená na tolerancii. Európsky projekt je o zmierení a to platí nielen pre vzťahy medzi krajinami - a tu oceňujem lepšie vzťahy so susedmi Chorvátska -, ale aj pre vzťahy v rámci krajín. Hrozby násilia voči menšinám sú absolútne neprípustné. Úplne chápem, aké je to náročné, ale pevne verím, že by to nielenže oživilo prístupové rokovania, ale že takáto snaha by bola priamo prospešná aj pre chorvátsku spoločnosť.
<SPEAKER ID="024" NAME="Tomasz Piotr Poręba" AFFILIATION="ECR">
(PL) Bez pochýb by sme mali podporiť maďarské predsedníctvo v jeho ambicióznych plánoch na uzavretie rokovaní s Chorvátskom v prvej polovici tohto roka. Členstvo Chorvátska v Európskej únii bude znamenať, že získame dôležitého a konštruktívneho spojenca, pretože táto krajina už teraz zohráva dôležitú úlohu a vystupuje ako hlavná stabilizačná sila v danom regióne, pričom ide príkladom pre mnohé ďalšie balkánske krajiny, ktoré tiež uvažujú o pristúpení k Európskej únii v budúcnosti.
<P>
Dnes by som chcel vyjadriť svoj veľký rešpekt a obdiv k reformám, ktoré prijala chorvátska vláda a chorvátska spoločnosť, najmä tým, ktoré súvisia s bojom proti korupcii a organizovanému zločinu a s reformami verejnej správy a súdnictva. Samozrejme, ešte stále sú oblasti, ktoré si vyžadujú zlepšenie a dokončenie. Dúfam, že sa to podarí dosiahnuť čo najskôr. Pravda je aj to, že počúvame správy z Chorvátska, že Chorváti nie sú úplne presvedčení o tom, že členstvo bude pre ich krajinu prínosné. Domnievam sa, že by bolo rozumné, keby sme bezodkladne podnikli kroky na zvrátenie tohto trendu v spolupráci s chorvátskou vládou.
<SPEAKER ID="025" NAME="Bastiaan Belder" AFFILIATION="EFD">
(NL) Chorvátsko urobilo veľký pokrok na ceste k získaniu členstva v EÚ. O tom niet pochýb a mám z toho radosť. Sú však dve oblasti, z ktorých mám vážne obavy.
<P>
Korupcia v tejto balkánskej krajine je stále veľmi rozšírená, stačí si pozrieť napríklad odôvodnenia 7 a 8 uznesenia, o ktorom vedieme rozpravu. Má to veľký vplyv na hospodárstvo a na obchodné vzťahy s touto krajinou. Naliehavo potrebujeme lepší prístup k vyriešeniu tohto problému, možno aj v spolupráci s európskymi inštitúciami.
<P>
Moja druhá obava sa týka slabej organizácie administratívy v tejto krajine, ako sa to uvádza v odôvodnení 28 uznesenia. Ak sa majú právne predpisy EÚ správne vykonávať a ak Chorvátsko nemá byť nachytané nepripravené na udalosti, potrebná je spoľahlivá administratívna organizácia.
<P>
Kým sa nevyriešia tieto dva problémy, budem mať aj naďalej obavy z rýchleho tempa, akým chce maďarské predsedníctvo dosiahnuť pristúpenie Chorvátska. Podľa mňa by nás minulé skúsenosti mali viesť k tomu, aby naším cieľom bola kvalita pristúpenia a nie pristúpenie samotné. To by nám pomohlo zaistiť podporu ľudí a podporu našich holandských občanov.
<SPEAKER ID="026" NAME="Angelika Werthmann" AFFILIATION="NI">
(DE) Celkovo možno povedať, že vývoj v Chorvátsku sa uberá správnym smerom. Teória je úplná, ale treba ju dokázať v praxi. Sú tu však tri oblasti, kde treba urobiť ešte veľký kus práce.
<P>
Po prvé, Chorvátsko musí užšie spolupracovať s Medzinárodným súdnym dvorom v Haagu, aby urýchlilo proces v súvislosti s ľudskými právami a stíhaním bývalých vojnových zločincov. Ako sa uvádza v správe organizácie Amnesty International s názvom Behind a Wall of Silence (Za múrom mlčania), existujú jasné jednotlivé prípady porušenia ľudských práv, ktoré sa stále riešia. Ochrana ľudských práv je pre EÚ kľúčovou témou. Nesmieme byť pripravení na ústupok, keď ide o ľudské práva, a naozaj nie sme pripravení na takýto ústupok.
<P>
Po druhé, je tu korupcia. Stále preniká spoločnosťou, priemyslom a politikou. Vítam úsilie chorvátskej vlády o boj proti korupcii vo vlastnej krajine, no zároveň musíme trvať na tom, aby sa tento problém tiež dôsledne riešil.
<P>
Po tretie, Chorvátsko musí vo vlastnom záujme zaistiť, aby sa urobil rýchly pokrok v oblasti reforiem iniciovaných v systéme súdnictva.
<SPEAKER ID="028" NAME="Krzysztof Lisek" AFFILIATION="PPE">
(PL) Pred dvomi rokmi som predsedal poľskému parlamentnému výboru pre zahraničné veci a mal som tú česť hostiť členov chorvátskeho výboru pre zahraničné veci. Pri tejto príležitosti sa ma členovia chorvátskeho výboru opýtali, či viem, koľko Poliakov je práve na dovolenke na lodiach v Chorvátsku. Ukázalo sa, že ich je tam celkovo niekoľko desiatok tisíc. Milióny turistov, ktorí v súčasnosti navštívia túto nádhernú krajinu, nám povedia, že Chorvátsko je moderným a demokratickým štátom, a potvrdia, že je pripravené stať sa členom Európskej únie. Zároveň sa ma tí istí členovia chorvátskeho výboru opýtali, ako modernizuje Poľsko svoje lodenice. Inými slovami, zostávajú určité problémy, ako to už každý spomenul, a tie problémy treba vyriešiť. Napriek všetkému dúfam, že sa splnia nádeje pána Martonyiho, že naši maďarskí priatelia a Európska komisia uzavrú rokovania a že dnes budeme počuť z úst pána Sikorského, vedúceho poľskej diplomacie, ktorý príde sem do Parlamentu, že Poľsko počas svojho predsedníctva Európskej rady bude mať to potešenie stať sa svedkom pristúpenia Chorvátska k Európskej únii.
<SPEAKER ID="029" NAME="Zoran Thaler" AFFILIATION="S&amp;D">
(SL) Dovoľte mi pripojiť sa k hlasom chvály za prístup a prácu pána spravodajcu Swobodu.
<P>
Úprimne verím, že pre Chorvátsko a pre pána Swobodu bude toto konečne posledná správa a že Chorvátsko čoskoro privítame medzi nami. Členstvo v každom prípade umožní Chorvátsku nahradiť si určitý čas, ktorý stratilo počas obdobia, keď sa snažilo vstúpiť do EÚ.
<P>
Ak sa pozrieme na stav rozvoja chorvátskeho hospodárstva, spoločnosti, kultúry a umenia, táto krajina sa mohla bez problémov pridať do skupiny krajín, ktoré vstúpili do Európskej únie pred siedmimi rokmi. Orgánom v Záhrebe odporúčam, aby využili pristúpenie Chorvátska k Európskej únii na ráznejší boj proti kultúre korupcie a kriminality. Ďalšou témou prvoradého významu je rozvoj slobôd objektívnych médií a ochrana objektívnych novinárov, ktorí pracujú pre chorvátsku verejnoprávnu televíziu.
<P>
Vstup Chorvátska do EÚ bude znamenať, že prijímame balkánsky región a podávame mu ruku. Teším sa na spoluprácu s našimi chorvátskymi kolegami s cieľom priniesť do tohto stále nepokojného regiónu stabilizáciu a pokrok.
<SPEAKER ID="030" NAME="Andrey Kovatchev" AFFILIATION="PPE">
(BG) Chcel by som sa poďakovať pánovi Swobodovi za jeho skvelú prácu a skutočne dúfam, že táto správa bude poslednou pred tým, ako Chorvátsko podpíše dohodu o pristúpení k Európskej únii.
<P>
Som presvedčený, že vstup Chorvátska do EÚ bude impulzom na reformy v tomto regióne a že bude znamenať úspech pre celú Európu. Chorvátsko to nedávno naznačilo aj samo, keď svojim susedom z bývalej Juhoslávie - Bosne a Hercegovine, Srbsku, Čiernej Hore a Macedónsku - ponúklo bezplatné preklady právnych textov acquis communautaire. Táto krajina takto potvrdila, že je ochotná a schopná prispieť k európskej budúcnosti tohto regiónu.
<P>
Prijatie Chorvátska do EÚ bude jasným signálom, že EÚ si plní svoje záväzky voči západnému Balkánu a že rozširovanie je otvoreným procesom. Chcel by som zdôrazniť, že hoci každá krajina na našom kontinente má vlastné problémy, mali by sme byť opatrní, keď v súvislosti s korupciou a kriminalitou ukazujeme prstom na krajiny východnej Európy.
<P>
Tieto problémy nie sú typické len pre tento región, ale sú aj problémom nás všetkých, pričom len pomocou spoločného úsilia môžeme v tejto oblasti obmedziť negatívne tendencie. Transparentnosť a demokracia sú nemennými hodnotami a práve z tohto dôvodu musíme podporovať a povzbudzovať reformy na západnom Balkáne. Chorvátsku želám všetko najlepšie a teším sa, že ho budeme môcť privítať ako 28. členský štát Európskej únie.
<SPEAKER ID="031" NAME="László Tőkés" AFFILIATION="PPE">
(HU) So silnou dávkou kritiky voči EÚ musíme poznamenať, že hoci bolo Chorvátsko z viacerých hľadísk pripravené na pristúpenie už v čase poslednej vlny rozširovania pred šiestimi rokmi, ešte stále mu bránime vstúpiť do EÚ. Z tohto dôvodu môžeme len súhlasiť s cieľom maďarského predsedníctva, ktoré si integráciu Chorvátska počas svojho predsedníctva zvolilo za svoju prvoradú prioritu. Podobne môžeme len súhlasiť s vyjadrením maďarského premiéra Viktora Orbána, že zjednotenie Európy nemôže byť kompletné bez integrácie krajín západného Balkánu. Štáty bývalej Juhoslávie, ktoré sú stále mimo EÚ, sú ako veľké čierne diery na mape EÚ. Pristúpenie Chorvátska predstavuje začiatok zmeny tejto situácie. Ako včera povedala chorvátska premiérka pani Jadranka Kosorová, je našou morálnou povinnosťou podporiť takto krajiny juhovýchodnej Európy, pretože pre ne neexistuje iná alternatíva ako integrácia.
<SPEAKER ID="032" NAME="Andrzej Grzyb" AFFILIATION="PPE">
(PL) Správa pána Swobodu aj vyhlásenia predsedníctva a pána komisára Füleho naznačujú, že atmosféra v súvislosti s ukončením rokovaní s Chorvátskom je veľmi pozitívna. Osobitný dôraz je potrebné klásť na odhodlanie, ktoré ukázalo samotné Chorvátsko, napríklad pani premiérka Kosorová, nielen s ohľadom na samotné ukončenie rokovaní, ale aj s ohľadom na spoluprácu so susednými krajinami Chorvátska a s Medzinárodným trestným tribunálom. Chorvátsku pomôže aj vyhliadka na ukončenie rokovaní v blízkej budúcnosti a nálada, ktorá prevláda v rokovacej sále. Je to dôležitým znakom toho, že sa už nebudú môcť hromadiť žiadne budúce problémy a že podpisom dohody o pristúpení sa ukončí 20-ročné čakanie. Uznajme aj symbolické gestá, ktoré urobilo Chorvátsko napríklad poskytnutím prekladu celého acquis communautaire všetkým svojim susedom, ktorí sa usilujú o získanie členstva. Chcel by som oceniť prácu pána Swobodu a aj ja som presvedčený, že táto správa o pokroku Chorvátska v prípravách na členstvo je posledná. Čoskoro privítame túto krajinu ako členský štát Európskej únie.
<SPEAKER ID="033" NAME="Csaba Sándor Tabajdi" AFFILIATION="S&amp;D">
(HU) Jednoznačne podporujem maďarské predsedníctvo v jeho snahe ukončiť v júni prístupové rokovania s Chorvátskom. V mnohých ohľadoch dosiahlo Chorvátsko vyšší stupeň rozvoja ako niektoré členské štáty EÚ. Je jasné, že ešte treba veľa urobiť, ako to uviedol pán Martonyi. Pán Hannes Swoboda výborne pochopil problematiku regiónu západného Balkánu.
<P>
Úspech Chorvátska by mal poslúžiť aj ako podnet pre Srbsko a ďalšie krajiny západného Balkánu. Je dôležité, aby naši priatelia zo západného Balkánu a naši chorvátski kolegovia pochopili, že ich vnútorné reformy je potrebné zrealizovať nie v záujme EÚ, ale v záujme ich vlastných občanov. Som presvedčený o tom, že je mimoriadne dôležité zlepšiť situáciu Srbov, Maďarov a iných národnostných menšín a zabezpečiť zaslúžený návrat Srbov, krajinských Srbov, ktorí utiekli alebo boli vyštvaní, a urovnať susedské vzťahy medzi Slovinskom a Chorvátskom. Je potrebné oceniť, že chorvátska hlava štátu urobila niekoľko gest vedúcich k historickému zmiereniu Srbska, Bosny a Hercegoviny a Chorvátska.
<SPEAKER ID="034" NAME="Jelko Kacin" AFFILIATION="ALDE">
(SL) Chorvátskej vláde a Európskej komisii želám veľa odhodlania, trpezlivosti, vytrvalosti a energie pri finalizovaní reforiem a tiež by som si prial, aby mohlo Chorvátsko osláviť dvadsiate výročie svojej nezávislosti uzatvorením rokovaní.
<P>
Je to moje úprimné želanie. Možnosti však budú závisieť od chorvátskej vlády a spolupráce medzi ňou, teda vládnucou koalíciou, a opozíciou v chorvátskom parlamente. Teraz potrebujeme aj oveľa väčšiu mieru sociálneho cítenia a otvorenosti medzi politikmi. Súčasná hospodárska kríza tlačí všetky výhody, ktoré môže chorvátskemu hospodárstvu a občanom priniesť pristúpenie k EÚ, až na hranice sociálnych priorít a zvyšuje kritiku voči Európskej únii.
<P>
V neposlednom rade Chorvátsko potrebuje aj to, aby jeho ľud v referende hlasoval za vstup do EÚ. Spomalenie dynamiky pristúpenia Chorvátska by nemalo pre Chorvátsko žiadne katastrofálne následky, ale vyslalo by mimoriadne negatívny signál krajinám západného Balkánu, ktoré sú na ceste do EÚ. Bez uzavretých rokovaní chorvátski poslanci nezískajú štatút pozorovateľa v tomto Parlamente a Chorvátsko nezíska členstvo. Vyzývam vás preto, aby ste si udržali tempo a vynaložili maximálne úsilie.
<SPEAKER ID="035" NAME="Marije Cornelissen" AFFILIATION="Verts/ALE">
(NL) Teším sa z toho, že sa Chorvátsko neustále približuje k pristúpeniu k EÚ. Skupina zelených/Európskej slobodnej aliancie rozhodne podporuje pristúpenie všetkých balkánskych krajín, ako aj Turecka. Ich pristúpenie však obhajujeme tak rozhodne práve preto, lebo kladieme taký veľký dôraz na reformy, ktoré sú potrebné na získanie členstva. Chorvátsko tieto reformy zatiaľ nedokončilo. Tento proces musí pokračovať.
<P>
Pri hlasovaní sa preto budeme snažiť zabezpečiť, aby v tejto správe nebol uvedený žiaden konkrétny dátum. Je možné, že sa rokovania ukončia v prvej polovici tohto roka, ale takisto sa dá očakávať, že sa tak nestane. Nejde o to, kedy sa rokovania skončia. Ide o Chorvátsko a o to, aby dovtedy splnilo všetky kritériá.
<P>
Ak sme sa niečo naučili počas pristúpenia Rumunska a Bulharska, určite je to to, že by sme nemali určovať presný dátum. Namiesto toho musíme jasne hovoriť o tom, čo ešte treba urobiť. Ešte jedna vec: jedným z problémov, na ktorých by malo Chorvátsko dôslednejšie pracovať, je ochrana sexuálnych menšín. Bolo by dobré, keby naše súčasné predsedníctvo EÚ poslúžilo ako dobrý príklad tým, že povolí pochod homosexuálov v Budapešti 18. júna 2011.
<SPEAKER ID="036" NAME="Charles Tannock" AFFILIATION="ECR">
Pokrok Chorvátska na ceste k členstvu v EÚ je hladký, ako sa to uvádza v správe. Britskí konzervatívci podporujú rozšírenie EÚ o krajiny, ktoré v plnej miere spĺňajú kodanské kritériá, pretože veríme, že väčšia EÚ by mala znamenať flexibilnejšiu a menej centralizovanú úniu.
<P>
Chorvátsko by malo dostať pochvalu za svoju snahu o odstránenie korupcie, čoho dôkazom je aj zatknutie bývalého premiéra Sanadera. Teším sa, že Slovinsko už viac nebude blokovať pristúpenie Chorvátska pre spory o hranice medzi týmito dvomi krajinami. Tento problém bol vždy bilaterálny, ale nemal by v žiadnom prípade brániť Chorvátsku vo vstupe do našej Únie. Existuje aj malý spor s Čiernou Horou, pre ktorý som spravodajcom a ktorý by mal vyriešiť Medzinárodný súdny dvor.
<P>
Ako spravodajca pre Čiernu Horu a ako verný priateľ Srbska tiež verím, že vstup Chorvátska urýchli integráciu celého regiónu bývalej Juhoslávie do EÚ. Verím, že členstvo Chorvátska bude inšpirovať obidve krajiny k tomu, aby presadili reformy, a že Chorvátsko sa po pristúpení do Únie nebude snažiť odplatiť staré dlhy tým, že bude brániť pristúpeniu Srbska k EÚ.
<SPEAKER ID="037" NAME="Andreas Mölzer" AFFILIATION="NI">
(DE) Spomedzi kandidátskych krajín je Chorvátsko známe ako krajina, ktorá dosiahla najväčší pokrok. Nie je to žiadne prekvapenie, pretože má silné kultúrne a historické korene v strednej Európe. Chorvátsko veľakrát dokázalo svoju pripravenosť vstúpiť do EÚ, napríklad aj urovnaním sporu týkajúceho sa rybolovu. Samozrejme, že v súvislosti s korupciou je potrebná ďalšia snaha, ale očividne tu nechýba vôľa, o čom svedčí aj zatknutie bývalého premiéra Iva Sanadera. Určitý pokrok sa urobil aj v súvislosti s riešením vojnových zločinov. V tejto súvislosti ostáva len vyčkať, akú úlohu zohrajú nemecké zatykače, ktoré boli vydané na vysoko postavených bývalých členov juhoslovanskej tajnej služby.
<P>
Zdá sa, že Chorvátsko je pripravené vyrovnať sa so svojou minulosťou, napríklad podporou návratu vojnových utečencov. V tejto súvislosti by tiež bolo dobré, keby EÚ podporila nielen vojnových utečencov, ale tiež ľudí, ktorí boli vysťahovaní z domovov, a našla riešenie reštitučných nárokov podunajských Švábov.
<SPEAKER ID="038" NAME="Jean-Pierre Audy" AFFILIATION="PPE">
(FR) Rád by som vzdal hold vyváženému uzneseniu nášho kolegu pána Swobodu a povedal, že je pre nás mimoriadne dôležité, aby sme úspešne dokončili toto pristúpenie. To ma vedie k tomu, aby som upozornil na veľké obavy určitých skupín verejnosti, pretože tento vstup prišiel v nesprávnu chvíľu. História sa neodvíja podľa časového plánu a my sa práve nachádzame v období krízy. Obyvatelia Európy majú pochybnosti.
<P>
Po páde Berlínskeho múru sa uskutočnila vlna pristúpení postkomunistických krajín a dnes postupujeme od prípadu k prípadu. Z tohto dôvodu sa domnievam, pán komisár, že vo všetkých členských štátoch EÚ a možno dokonca aj v samotnom Chorvátsku je potrebná veľká komunikačná kampaň, ktorá by vysvetlila, čo sa podarilo dosiahnuť, že sa všetky kapitoly dodržiavajú a že sa už urobili vážne prípravy na tento vstup.
<P>
Je to len môj návrh, pretože kompetencie v súvislosti s pristúpením nie sú v rukách Európy. Zodpovednosť za pristúpenie nesú štáty a občania týchto štátov. Je našou povinnosťou zabezpečiť úspešnosť tohto pristúpenia. Využime teda všetky zdroje, ktoré máme k dispozícii v tomto zložitom období európskej integrácie, ktorým práve prechádzame.
<SPEAKER ID="039" NAME="Štefan Füle">
člen Komisie. - Rád by som vám poďakoval za túto podnetnú a konštruktívnu rozpravu. Návrh uznesenia Európskeho parlamentu so svojím vyváženým odkazom poskytuje nevyhnutnú podporu pre prácu Komisie. Poskytuje množstvo užitočných rád pre ďalšiu prácu Chorvátska a ja osobitne vítam všetky zmienky o spravodlivosti, kvalite a dôveryhodnosti, ktoré odzneli počas dnešnej rozpravy.
<P>
Súhlasím tiež v plnej miere s tými vyjadreniami, ktoré dnes zdôrazňovali, že celý tento proces a potrebné snahy sú prínosom pre chorvátskych občanov. Tieto prínosy je potrebné jasne predstaviť v nadchádzajúcich mesiacoch.
<P>
Konštruktívna a neochvejná podpora procesu pristúpenia Chorvátska zo strany Parlamentu je dôležitým signálom. Nie je dôležitá len pre samotné Chorvátsko, ale aj pre všetky kandidátske krajiny a potenciálnych kandidátov. Vaša podpora ich skutočne podnieti, aby pokračovali v intenzívnom úsilí na ceste do Európskej únie a na ceste k úspešnému uzavretiu rokovaní.
<SPEAKER ID="040" NAME="János Martonyi">
úradujúci predseda Rady. - Predovšetkým by som v mene predsedníctva chcel vyjadriť svoje uznanie a vďaku Parlamentu a zvlášť spravodajcovi pánovi Swobodovi za nepoľavujúce nasadenie a pozitívny prínos k snahám, ktoré vynakladáme v záujme dosiahnutia pokroku nielen vo vzťahu k úspešnému rozšíreniu s cieľom integrovať Chorvátsko, ale aj vo vzťahu k celkovému procesu rozširovania.
<P>
Pevne verím, že dôkazom všetkých týchto snáh bola táto dnešná dopoludňajšia veľmi konštruktívna a veľmi užitočná rozprava. Som tiež pevne presvedčený, že uznesenie, ktoré sa má prijať, zdôrazní kľúčovú úlohu Parlamentu, ktorá skutočne ide nad rámec samotnej témy vstupu Chorvátska.
<P>
Vyšle mimoriadne dôležitý signál európskej verejnosti, občanom Európy, v tom zmysle, že rozšírenie naozaj slúži ich záujmom, a možno ich presvedčí, že sa únava z rozširovania, ktorá sa objavila a ktorú sme pociťovali hneď po takzvanom znovuzjednotení Európy, už vytratila a že vlak procesu rozširovania musí ísť ďalej.
<P>
Zároveň vyšle mimoriadne dôležitý politický signál ostatným kandidátskym a ašpirujúcim krajinám. To zdôrazňujete aj vo svojej správe a uznesení. Všetci vieme, že kľúčovým faktorom stability, spolupráce a zmierenia na západnom Balkáne je naozaj európska perspektíva.
<P>
Európska perspektíva preto musí byť dôveryhodná a musia ju zdôrazňovať a podporovať konkrétne opatrenia. To je presne prípad nadchádzajúceho pristúpenia Chorvátska k Európskej únii. Všetci vieme, že veci ešte nie sú dokončené. Európa stále nie je úplná a naším hlavným cieľom je venovať sa tomuto procesu.
<P>
V tejto súvislosti ste spomenuli niekoľko dôležitých poznámok a komentárov, napríklad o tom, či rokovania o pristúpení boli alebo neboli príliš dlhé. Je pravda, že trvali takmer šesť rokov a že je to dlhšie, ako trval proces rokovania v prípade našich krajín. Chcel by som teraz odporučiť, aby sme sa dívali do budúcnosti a pokúsili sa urýchliť tento proces tak, ako to bude v našich silách.
<P>
Na obidvoch stranách sa dosiahol značný pokrok a úspechy a chcel by som len znovu zdôrazniť, že vďaka nášmu odhodlaniu a spoločnému úsiliu všetkých strán teraz môžeme dosiahnuť spoľahlivé a kvalitné rozšírenie. Bol by to pre nás všetkých v súčasnej Európskej únii aj mimo nej mimoriadne dôležitý signál.
<P>
Znovu by som sa vám chcel poďakovať za veľmi dôležité myšlienky a komentáre a tiež vyjadriť vďaku Komisii, a to všetko, samozrejme, v nádeji, že sa nám podarí dosiahnuť cieľ, ktorým je, a znovu to zopakujem, uzavrieť rokovania do konca júna tohto roka.
<SPEAKER ID="041" NAME="Predsedajúca">
Dostala som návrh uznesenia v súlade s článkom 110 ods. 2 rokovacieho poriadku v súvislosti s predmetom dnešnej rozpravy.
<P>
Rozprava sa skončila.
<P>
Hlasovanie sa uskutoční dnes, v utorok 16. februára o 12.00 hod.
<P>
Písomné vyhlásenia (článok 149)
<SPEAKER ID="042" NAME="Debora Serracchiani" LANGUAGE="IT">
Dúfame, že Chorvátsko bude v rokovaniach o pristúpení k EÚ rýchlo napredovať. Urýchlenie procesu vstupu Chorvátska je veľmi dôležité, ak zvážime jeho strategickú geopolitickú polohu ako brány na stredoeurópske trhy. Preto je potrebný integrovaný rozvoj prístavov a prepojení s európskymi koridormi, zvlášť v súvislosti s tým, že Chorvátsko získa značný prísun financií z EÚ, z ktorých 60 % bude určených na infraštruktúru.
<P>
Ak to chce Chorvátsko dosiahnuť, musí pokračovať v prijímaní potrebných reforiem. Osobitne by malo posilniť verejnú správu a súdnictvo, bojovať proti korupcii a zabezpečiť úplnú spoluprácu s Medzinárodným trestným tribunálom pre bývalú Juhosláviu. Vítam uzavretie dohody medzi Európskou úniou a Chorvátskou republikou o Európskom monitorovacom centre pre drogy a drogovú závislosť. Znepokojuje ma situácia v chorvátskom lodiarskom priemysle, ktorý bol kedysi perlou juhoslovanského priemyselného vývozu a ktorý je v súčasnosti takmer úplne zruinovaný.
<P>
Dúfam, že chorvátska vláda dokáže čo najskôr dokončiť proces reštrukturalizácie, aby bolo možné uzavrieť aj kapitolu o hospodárskej súťaži. Osobitne zdôrazňujem význam pristúpenia Chorvátska v súvislosti s integrovanou námornou politikou pre Jadranské more, ktoré bude čoskoro takmer úplne európskym morom.
<SPEAKER ID="043" NAME="Jiří Havel" LANGUAGE="CS">
Správa je pre Chorvátsko celkovo priaznivá. Ukazuje, že krajina sa blíži k ukončeniu prístupových rokovaní. Zároveň však tak ako v predchádzajúcich rokoch poukazuje na pretrvávajúce a často závažné nedostatky. Na základe skúseností s chorvátsko-slovinským územným sporom je znepokojivé, že v súvislosti s množstvom územných sporov Chorvátska s jeho ďalšími susedmi (zvlášť s Bosnou a Hercegovinou, ale aj so Srbskom a Čiernou Horou) nedochádza k výraznejšiemu priaznivému posunu. Vážne obavy naďalej vyvoláva veľmi nepružný postoj k trestaniu vojnových zločinov spáchaných na Srboch. Stále je potrebné vyšetriť a stíhať "niekoľko stoviek prípadov", ktoré udržujú nedôveru Srbov, lebo chorvátska justícia ich stále ignoruje. Chorvátsko tiež ešte stále neodovzdalo Medzinárodnému trestnému tribunálu pre bývalú Juhosláviu v Haagu (MTTJ) tzv. delostrelecké denníky. Nadišiel preto čas zamyslieť sa nad tým, ako ďaleko chce EÚ v tejto veci zájsť. Aj návrat srbských utečencov v roku 2010 bol značne obmedzený. Správa neuvádza, koľko z približne 130 000 Srbov, ktorí sa do Chorvátska vrátili po vojne, je zo Srbska a koľko z Republiky srbskej v Bosne a Hercegovine. Počet srbských utečencov v Republike srbskej (Bosna a Hercegovina) je však niekoľko rokov približne rovnaký (od 25 000 do 35 000 osôb). Chorvátske úrady totiž ich návrat znemožňujú tým, že neriešia otázky ako vrátenie majetku, bytov, nájomných práv, dôchodkov atď.
<SPEAKER ID="044" NAME="Monika Smolková" LANGUAGE="SK">
Chorvátsko ako kandidátska krajina od roku 2003, keď predložilo žiadosť, prechádza náročnou prípravou na členstvo v EÚ. Tento proces si vyžaduje hlboké reformy, mnohokrát veľmi nepopulárne pre obyvateľov. Ako poslankyňa zo Slovenska, ktoré tento náročný proces absolvovalo iba pred siedmymi rokmi, fandím Chorvátsku a verím, že aj zvyšných 10 kapitol Chorvátsko uzavrie čo najskôr. Chorvátsko od rozdelenia Juhoslávie a od ukončenia vojnového konfliktu za veľmi krátky čas urobilo veľký pokrok v infraštruktúre, službách a v turizme, ktorý je pre krajinu dominantným odvetvím národného hospodárstva. Ako turista, ktorý navštevuje Chorvátsko každý rok, si myslím, že Chorvátsko patrí do rodiny štátov EÚ a spolu so svojimi kolegami budem jeho vstup podporovať.
<SPEAKER ID="045" NAME="Ildikó Gáll-Pelcz" AFFILIATION="PPE">
písomne. - (HU) Chorvátsko delí od splnenia jeho historického cieľa jeden krok. Otázka znie, ako bude tento krok vyzerať. Bude to dlhý krok plný prekážok, medzi ktorými možno budú aj umelé prekážky? Alebo to bude jednoduchší a kratší krok založený na spolupráci, krok, ktorý zohľadní výsledok významných záväzkov, ktoré sa doteraz prijali? Chorvátsky ľud urobil množstvo práce, aby zabezpečil ukončenie prístupových rokovaní, a zaslúži si uznanie za spoluprácu, či už je to uznanie za jeho snahu pri potláčaní korupcie, konfliktov záujmov a organizovaného zločinu, alebo za zlepšenie susedskej politiky. Niekoľko otázok, samozrejme, zostáva otvorených ešte aj dnes, pričom mnohé z nich majú bilaterálnu povahu. Je však dôležité zdôrazniť, že tieto otázky by sa nemali zamieňať za európske otázky.
<P>
Som presvedčená, že Chorvátsko si zaslúži stať sa členským štátom EÚ a že si zaslúži úspešné ukončenie rokovaní počas maďarského predsedníctva. Pozícia Chorvátska na západnom Balkáne má strategický význam. Túto jeho funkciu posilňujú aj tri zmluvy, ktoré podpísali Chorvátsko a maďarská vláda o posilnení bezpečnosti dodávok energie, o spoločnom výskume cezhraničných ložísk uhľovodíkov a o skladovaní dodávok ropy. Úprimne si želám za celý chorvátsky ľud, aby sa odstránili všetky prirodzené a možno aj umelo postavené bariéry, ktoré prekážajú na ceste ich vstupu, pretože Chorvátsko je nielenže dostatočne zrelé na vstup do EÚ, ale dokonca si ho aj zaslúži. Vážené kolegyne, vážení kolegovia, žiadam vás preto, aby ste čím skôr svojimi hlasmi podporili vstup Chorvátska do EÚ, pretože k pristúpeniu by tak došlo v symbolickom 20. roku nezávislosti Chorvátska.
<SPEAKER ID="046" NAME="Iuliu Winkler" LANGUAGE="HU">
Urýchlenie prístupových rokovaní s Chorvátskom umožní v dohľadnom čase integrovať región juhovýchodnej Európy do EÚ. Nielen Chorvátsko, ale aj ďalšie krajiny západného Balkánu sa pozerajú s optimizmom v ústrety svojej budúcnosti v Európe. Týmto krokom sa potom nastolí stabilita a zabezpečí sa nezvratnosť procesu demokratizácie a hospodárskeho rastu v tomto regióne, ktorý nesie ťažké historické dedičstvo. Chválim snahu chorvátskej vlády v boji proti korupcii, pri zabezpečovaní riadneho využívania fondov EÚ a pri snahe uzavrieť kapitoly rokovaní, ktoré sú stále otvorené. Chorvátsku sa podarilo dosiahnuť aj výrazné zlepšenie vzťahov so susednými krajinami. Trvale podporujem čo najskorší vstup Chorvátska do EÚ, pretože ako rumunský poslanec maďarskej národnosti podrobne sledujem osud maďarskej komunity v Chorvátsku. Bolo by pre mňa veľkým uspokojením, keby sme mohli v Európskej únii privítať ďalšiu maďarskú komunitu, ktorá žije mimo svojej domoviny. Európsky parlament musí jasne podporiť snahy Chorvátska o pristúpenie. Nie je potrebné zjednodušiť požiadavky, ale je potrebné pomôcť tieto požiadavky splniť. Súhlasím s kolegami poslancami, ktorí žiadajú Európsku komisiu, aby čo najskôr špecifikovala ďalšie dátumy pre uzavretie procesu a aby uzavrela prístupové kapitoly ešte počas maďarského predsedníctva.
<SPEAKER ID="047" NAME="Giovanni Collino" LANGUAGE="IT">
Zámer maďarského predsedníctva uzavrieť rokovania v prvej polovici roku 2011 do nás vlieva optimizmus v súvislosti s budúcnosťou balkánskeho regiónu a pristúpením týchto krajín k Európskej únii. Chorvátska vláda prešla dlhú cestu, aby zvládla proces reforiem a ochranu ľudských práv. Stále sú v niektorých otázkach potrebné zlepšenia, aby sme mohli Chorvátsko považovať za pripravené na vstup do Európskej únie a pripravené zaviazať sa k cieľom zakotveným v stratégii Európa 2020, ktorými sú boj proti korupcii, ochrana menšín vrátane talianskych menšín, skrátenie súdnych konaní, podpora súdnej infraštruktúry a vybavenia, posilnenie daňových reforiem a krátenie verejných výdavkov.
<P>
Ak bude Chorvátsko aj naďalej realizovať všetky reformy potrebné na dokončenie acquis communautaire, od budúcej jesene bude mať Európska únia hodnotný prírastok, čo jej pomôže zvýšiť prosperitu a zabezpečiť geopolitickú rovnováhu medzi východom a západom, počnúc oblasťou Stredozemia a severovýchodom Talianska. Rozvoj európskych makroregiónov od jadranského a iónskeho regiónu, ktorý sa bude týkať aj Talianska, umožní Chorvátsku dostať sa do centra európskych programov a politík.
<SPEAKER ID="048" NAME="Elżbieta Katarzyna Łukacijewska" LANGUAGE="PL">
Pristúpenie Chorvátska k Európskej únii je predmetom živej verejnej diskusie. Táto krajina je mimoriadne príťažlivou destináciou pre európskych turistov, hoci má stále problémy, s ktorými musí zápasiť. Chcela by som upozorniť, že pred Chorvátskom stále stoja mnohé úlohy a množstvo štátnych reforiem, ktoré je potrebné vykonať účinne, aby táto krajina dokázala čím skôr splniť požiadavky EÚ.
<P>
Politika rozširovania, ktorá umožní upevnenie demokracie zvlášť v balkánskych krajinách, by však mala byť aj v záujme Európskej únie. Európsky parlament by mal byť pozitívny vo svojich hodnoteniach zmien, ktoré Chorvátsko doteraz urobilo, pretože táto krajina preukazuje veľkú vôľu vyriešiť svoje vnútorné problémy. Musíme byť otvorení novým členským štátom. Dúfam, že tempo rokovaní umožní Chorvátsku podpísať dohodu o pristúpení počas poľského predsedníctva, pretože táto krajina si zaslúži byť členom Európskej únie. Ďakujem.
