<CHAPTER ID="010">
Honduras (rozprava) 
<SPEAKER ID="184" NAME="Predsedajúci">
Ďalším bodom programu sú vyhlásenia Rady a Komisie o situácii v Hondurase.
<SPEAKER ID="185" NAME="Carl Bildt">
úradujúci predseda Rady. - Vážený pán predsedajúci, svet je veľmi veľký. Som vďačný za túto príležitosť sústrediť sa na situáciu v Hondurase a na závažnosť vývoja, ktorého sme tam svedkami, a to nielen pokiaľ ide o Honduras samotný, ale aj o celú oblasť. Budem sa snažiť byť primerane stručný.
<P>
Hneď na začiatku tejto konkrétnej krízy minulý mesiac predsedníctvo odsúdilo vojenský zásah namierený proti prezidentovi Zelayovi, ktorý bol napriek všetkému, čo by sa dalo o ňom povedať, demokraticky zvolený. Tento zásah bol porušením ústavného poriadku Hondurasu.
<P>
Vyzvali sme na úplné obnovenie tohto ústavného poriadku a naliehali sme na všetky strany a inštitúcie, aby nepokračovali v násilnostiach ani v hrozbách násilím a aby sa pokúsili nájsť rýchle a mierové riešenie.
<P>
Tak ako v prípade problémov v rôznych častiach Európy očakávame, že by ich v prvom rade mala riešiť Európska únia, pričom dúfame, že zvyšok sveta podporí naše snahy, tak aj v tomto prípade sa naša politika zamerala na podporu Organizácie amerických štátov v jej úsilí nájsť riešenie problémov, ktorým čelí, prostredníctvom dialógu a kompromisu.
<P>
Nastala situácia, keď ani jeden z našich veľvyslancov nie je momentálne v Hondurase. V tejto chvíli nemáme ani žiadne diplomatické kontakty.
<P>
Veľmi vítame nedávne úsilie kostarického prezidenta Óscara Ariasa, nositeľa Nobelovej ceny za mier, o urovnanie jestvujúcich rozdielov. Zatiaľ sa to ukazuje - a nikoho to ani príliš neprekvapuje - ako mimoriadne náročná úloha. Potešila ma však správa, že túto sobotu sa uskutočnia nové stretnutia pod vedením prezidenta Ariasa. Môžeme ho len povzbudzovať, aby pokračoval v tomto úsilí, a zároveň aj naďalej naliehavo vyzývať obe strany, aby boli pripravené na kompromis, ktorý by plne rešpektoval každú časť ústavy Hondurasu.
<P>
Svoje vystúpenie zakončím zdôraznením významu, ktorý okrem momentálnej krízy prisudzujeme uskutočneniu spravodlivých, včasných a transparentných prezidentských volieb v Hondurase neskôr v tomto roku. Princípy právneho štátu a rešpektovanie ľudských práv musia zostať základným kameňom demokratickej vlády na celom svete, Strednú Ameriku, Latinskú Ameriku a vlastne celú Ameriku rozhodne nevynímajúc.
<SPEAKER ID="186" NAME="Catherine Ashton">
členka Komisie. - Vážený pán predsedajúci, opäť ma veľmi teší, že môžem v krátkosti prispieť do tejto rozpravy, tentoraz o politickej kríze v Hondurase, v mene našej kolegyne pani Benity Ferrerovej-Waldnerovej.
<P>
Po mnohých rokoch Latinská Amerika opäť zažíva inštitucionálny rozkol. Kríza v Hondurase nám ukazuje, aký krehký je právny štát a inštitucionálny rámec na riešenie konfliktov v niektorých krajinách Latinskej Ameriky, a teda ako tieto krajiny môžu upadnúť do krízy, najmä teraz, keď prechádzajú obdobím silnej politickej polarizácie.
<P>
Komisia reagovala okamžite. Vyjadrili sme hlboké znepokojenie nad udalosťami v Hondurase a zdôraznili sme mimoriadny význam, ktorý prisudzujeme rešpektovaniu princípov právneho štátu, demokracie a demokraticky zvolených inštitúcií. Naliehavo sme vyzvali všetky zainteresované strany, aby preklenuli rozdiely mierovou cestou pri plnom rešpektovaní právneho rámca krajiny a aby urýchlene začali viesť dialóg v záujme mieru a stability v krajine.
<P>
Odsúdili sme násilné konflikty, a to o to viac, že viedli k stratám na ľudských životoch, a vyzvali sme všetky zainteresované strany, aby postupovali čo najmiernejšie a najzdržanlivejšie. Komisia deklarovala, že bude pripravená podporiť všetky iniciatívy zamerané na mierové riešenie krízy a na obnovenie ústavného poriadku.
<P>
Ako povedalo predsedníctvo, podporili sme iniciatívu Organizácie amerických štátov a jej generálneho tajomníka pána Insulzu, ktorá však, bohužiaľ, nepriniesla ovocie. Veľmi sme privítali snahy o sprostredkovanie zo strany kostarického prezidenta a veríme, že povedú k mierovému urovnaniu krízy.
<P>
Po udalostiach v Hondurase a následných konzultáciách s vládami Strednej Ameriky a členskými štátmi EÚ sa rozhodlo o odložení ďalšieho kola rokovaní o otázke dohody o pridružení so Strednou Amerikou, ktoré bolo naplánované medzi 6. a 10. júlom v Bruseli. Veríme však, že tieto rokovania sa budú môcť čo najskôr obnoviť.
<P>
Ako tiež povedalo predsedníctvo, v reakcii na závažnosť situácie bol miestny veľvyslanec predsedníctva EÚ odvolaný na konzultácie a krajinu opustili aj všetci ostatní veľvyslanci štátov EÚ.
<P>
V úzkej spolupráci s predsedníctvom a členskými štátmi pokračujeme v hľadaní spôsobov, ako čo najlepšie prispieť k riešeniu krízy. Zatiaľ sme sa nerozhodli prerušiť spoluprácu, pozastavili sme však vyplácanie finančných záväzkov spojených s rozpočtovou podporou.
<P>
Sme si veľmi dobre vedomí, že udalosti v Hondurase by mohli byť nebezpečným precedensom, krokom späť vo vzťahu k demokracii a mohli by destabilizovať celú oblasť. Preto pokračujeme v podrobnom sledovaní situácie a podporujeme každé úsilie o dosiahnutie mierového riešenia. Aj naďalej budeme informovať Parlament o ďalšom vývoji.
<SPEAKER ID="187" NAME="José Ignacio Salafranca Sánchez-Neyra">
v mene skupiny PPE. - (ES) Vážený pán predsedajúci, skutočnosť, že zvolený prezident bol odvedený zo svojho domu manu militari, posadený do lietadla a vyložený v cudzej krajine, je niečo, čo by z pohľadu demokracie malo byť kategoricky a bezvýhradne odsúdené.
<P>
Vážený pán predsedajúci, na tomto základe musím povedať, že pozorovania mnohých vážených analytikov, napríklad Maria Vargasa Llosu, sú v každom prípade veľmi významné: najaktívnejšími obrancami zosadeného prezidenta Zelayu - ktorý, mimochodom, získal proti Národnému republikovému kongresu podporu všetkých politických strán vrátane svojej vlastnej a tiež podpory Najvyššieho súdu - sú v skutočnosti predstavitelia režimov typických systematickým porušovaním ľudských práv a postupným potláčaním osobných slobôd, čo tento Parlament uviedol aj vo svojej poslednej správe o situácii v oblasti ľudských práv vo svete.
<P>
Teraz musíme nájsť cestu von z tejto situácie. Pán úradujúci predseda Rady povedal, že Európska únia musí napomáhať návratu do normálneho demokratického stavu prostredníctvom podpory úsilia muža, ktorý pracuje na stabilizovaní situácie v oblasti, teda kostarického prezidenta Óscara Ariasa.
<P>
Po druhé, pokiaľ ide o nadchádzajúce prezidentské voľby, Európska únia musí Hondurasu poskytnúť všetky svoje skúsenosti s pozorovaním volieb a mala by sa pripraviť na vyslanie volebnej pozorovateľskej misie EÚ.
<P>
A nakoniec, pán úradujúci predseda Rady, je dôležité, aby Európska únia konala dôsledne, bez dvojitého metra. Je neprijateľné, že na jednej strane Európska únia vedie a zintenzívňuje politický dialóg s jedinou nedemokratickou krajinou v oblasti a na strane druhej necháva občanov jednej z najchudobnejších krajín Latinskej Ameriky platiť za chyby ich predstaviteľov, čo si pán Zelaya do značnej miery uvedomuje.
<P>
Pán úradujúci predseda Rady, pani komisárka, tiež si myslím, ako povedal pán Bildt, že Európska únia musí byť aktívne prítomná v tejto oblasti. Táto aktívna prítomnosť sa v súčasnosti prejavuje rokovaniami o dohode o pridružení, ktoré budú práve vrcholiť. Vážený pán predsedajúci, nemôžeme nechať nevinných trpieť za vinných, preto si myslím, že po vyriešení konfliktu musíme opäť zvážiť rýchly návrat k rokovaciemu stolu.
<SPEAKER ID="188" NAME="Luis Yañez-Barnuevo García">
v mene skupiny S&D. - (ES) Vážený pán predsedajúci, pripájame sa k jednohlasnému odsúdeniu týchto udalostí medzinárodným spoločenstvom, a to nielen pre závažnosť samotnej situácie a zrútenie ústavného poriadku - ako zdôraznili pán úradujúci predseda Rady a pani komisárka - ale aj vzhľadom na mimoriadne vážny precedens, ktorý sa týmto vytvára v tejto oblasti, ktorej sa s ojedinelými výnimkami podarilo so značnou námahou a úsilím obnoviť demokraciu na celom kontinente.
<P>
Túto situáciu preto nemôžeme akceptovať. Európska únia a členské štáty urobili správnu vec, keď odvolali svojich veľvyslancov, zrušili všetky formy spolupráce a odložili rokovania s touto oblasťou. Súhlasím s pánom úradujúcim predsedom Rady a s pánom predsedom Komisie, že teraz musíme podporiť urovnanie prostredníctvom rokovaní vedených sociálnodemokratickým prezidentom Kostariky Óscarom Ariasom, nositeľom Nobelovej ceny za mier, a nie provokovať k akémukoľvek represívnemu či rebelskému násiliu.
<P>
Teraz nie je čas analyzovať skutočné alebo domnelé chyby prezidenta Zelayu, ktorému do ukončenia funkčného obdobia chýba len šesť mesiacov, pretože o tom sa teraz nerozprávame. Teraz je čas analyzovať veľmi závažné zrútenie ústavného poriadku v Hondurase, ktoré majú na svedomí ozbrojené sily (samozrejme, s podporou Kongresu a súdnictva, ktoré však prebehlo celkom nelegitímnym a nelegálnym spôsobom).
<P>
Bude dosť času uvažovať o budúcnosti prezidenta Zelayu, ale dnes musíme bez najmenšieho zaváhania požadovať jeho návrat do funkcie. Podľa ústavy je totiž prezidentom krajiny do januára 2010.
<SPEAKER ID="189" NAME="Izaskun Bilbao Barandica">
v mene skupiny ALDE. - (ES) (Krátky prejav v baskičtine.) Vážený pán predsedajúci, hovorím v baskičtine, menšinovom jazyku, ktorý zatiaľ nie je v tomto Parlamente oficiálnym jazykom. Dúfam, že v budúcnosti ním bude, pretože ostatné jazyky sú, a že tak budeme môcť hovoriť v našom materinskom jazyku, v jazyku Baskicka.
<P>
Súhlasím, ako aj celá naša skupina, s potrebou otvoreného odmietnutia puču - pretože by sme mali túto situáciu nazývať skutočným menom -, ktorý sa odohral v Hondurase. Niekto môže považovať za chybu snažiť sa zohľadňovať vôľu ľudu, čo je možno to najdôležitejšie, my tu však nie sme na to, aby sme to analyzovali. Súhlasím tiež, že Komisia aj Rada musia konať v snahe o obnovenie ústavného a inštitucionálneho poriadku, ktorý bol narušený, a o návrat prezidenta Hondurasu, ktorý bol legitímne zvolený všetkými občanmi.
<P>
Aj ja som znepokojený útokmi na niektorých členov vlády, a to aj v oficiálnych diplomatických misiách v Hondurase, ktoré, ako sme počuli, boli odvolané. Prirodzene, tak ako predstaviteľka Komisie, aj naša skupina podporuje všetky kroky Organizácie amerických štátov s cieľom vyriešenia tohto konfliktu.
<P>
Naša skupina je presvedčená, že Európa musí pomáhať posilňovať demokraciu v Hondurase, zaisťovať rozvoj základných práv, a tým sa postarať o to, aby bol politický dialóg jediným nástrojom na priblíženie sa k riešeniu problému, ktorému teraz čelíme.
<P>
Je úplnou samozrejmosťou, že podporujeme aj všetku prácu, ktorú vykonáva nositeľ Nobelovej ceny za mier pán Óscar Arias, a tiež dúfame, že po prijatí opatrení spomenutých vyššie sa v novembri 2009 budú môcť uskutočniť voľby, ktoré budú transparentné a budú plne rešpektovať demokratický systém a ľudské práva. Dúfam tiež, že súčasná situácia nám umožní aj pokračovať v rokovaniach s cieľom uzavrieť dohodu o pridružení s Európskou úniou.
<SPEAKER ID="190" NAME="Raül Romeva i Rueda">
v mene skupiny Verts/ALE. - (ES) Vážený pán predsedajúci, aj ja by som chcel využiť túto príležitosť a jednoznačne odsúdiť nedávne udalosti v Hondurase a vyjadriť v súvislosti s nimi naše zdesenie.
<P>
Vo svojej úlohe podpredsedu Delegácie pre vzťahy s krajinami Strednej Ameriky sledujem situáciu v tejto krajine a oblasti už niekoľko rokov. Je pre mňa mimoriadne významné a dôležité, že o tejto záležitosti diskutujeme v prvý deň politických rozpráv v tomto Parlamente. Táto skutočnosť poukazuje na to, že ide o zásadný problém - táto udalosť má smutné a poľutovaniahodné privilégium byť prvým štátnym prevratom v krajine Strednej Ameriky v 21. storočí, a to je niečo, na čo by sme nemali zabúdať.
<P>
Preto nielen jednoznačne odsudzujem štátny prevrat proti prezidentovi Zelayovi, ale aj naliehavo vyzývam Európsku úniu, aby neuznala vodcu puču Roberta Michelettiho. Okrem toho som presvedčený, že je rozhodujúce, aby Európska únia trvala na obnovení ústavného poriadku, čo vlastne už robí. Je kľúčové, aby sa voľby v novembri 2009 pripravili serióznym, zodpovedným a dôveryhodným spôsobom, a vzhľadom na to ma tiež teší, že boli aspoň nateraz prerušené rozhovory zamerané na vytvorenie dohody o pridružení s touto oblasťou.
<P>
Žiadam tiež, aby sme pozastavili poskytovanie pomoci vo forme podpory obchodu, ako to urobili aj iní, napríklad Svetová banka alebo USA, s výnimkou humanitárnej pomoci.
<P>
Okrem týchto opatrení považujem za dôležité nezabúdať na potrebu náležite a rýchlo vyšetriť, kto je zodpovedný za tento štátny prevrat. Je zrejmé, že zodpovedných je mnoho ľudí, ktorých mená v mnohých prípadoch ani nepoznáme, a že za týmto pučom je mnoho iných záujmov.
<P>
Som presvedčený, že Európska únia by mala vyvíjať tlak na uskutočnenie takéhoto vyšetrovania. S týmto zámerom musíme priamo na miesto vyslať trvalé medzinárodné delegácie, ktoré by dokázali podporovať hnutia vznikajúce v krajine s cieľom požadovať a vyzývať na návrat k demokracii, ktorá im bola odobratá.
<SPEAKER ID="191" NAME="Willy Meyer">
v mene skupiny GUE/NGL. - (ES) Vážený pán predsedajúci, štyri dni po puči sa naša parlamentná skupina rozhodla vyslať ma do Tegucigalpy, aby som priamo na mieste sledoval dôsledky tohto vojenského puču, tohto štátneho prevratu. V Tegucigalpe som bol svedkom dôsledkov, ktoré prináša každý vojenský puč, teda represií, chýbajúcej slobody, hrozieb zadržaním namierených proti poslancom parlamentu, ktorí puč nepodporili, uväznenia predstaviteľov sociálnych skupín a toho, ako nemocnice s mnohými zranenými ľuďmi ťažia zo zákazu vychádzania. Toto je podrobný obraz, ktorý som tam získal.
<P>
Vítam reakciu Rady a Európskej komisie, pretože je to jediná možná reakcia. V prvom rade musia byť splnené všetky požiadavky Organizácie amerických štátov. Môžem povedať, že na stretnutí s generálnym tajomníkom Organizácie amerických štátov som zistil, že v tejto veci majú jednoznačný postoj - akékoľvek kroky nelegitímnej vlády vodcu puču Roberta Michelettiho budú vyhlásené za neplatné. Organizácia amerických štátov sa teda už rozhodla, že nevyšle pozorovateľov na žiadne voľby, ktoré vláda vyhlási.
<P>
Dúfam, že Európska únia sa bude riadiť rovnakým kódexom správania - rovnakým plánom -, aby sa žiadne kroky uskutočnené touto vládou nepovažovali za legitímne. Za takýchto okolností nebudeme môcť vyslať pozorovateľov na tieto voľby zmanipulované vládou, ktorá uchopila moc pučom.
<P>
Zdá sa mi, že tento týždeň bude rozhodujúci. Prezident Zelaya, jediný prezident Hondurasu, sa vyjadril veľmi jasne - jasne povedal, že dáva situácii ešte jeden týždeň, a ak sa dovtedy na kostarických rozhovoroch nerozhodne, že by sa mal vrátiť, vráti sa aj tak.
<P>
Takže vzhľadom na rozhodnutie uskutočnené jediným legitímnym prezidentom dúfam, že tento Parlament, inštitúcie, Rada a Komisia jeho rozhodnutie podporia, tak ako to robí aj Organizácia amerických štátov, OSN a, mimochodom, aj USA. Zároveň som presvedčený, že je veľmi dôležité, aby sa takýto tón, tón vyžadujúci obnovenie ústavnej moci a návrat prezidenta Zelayu do úradu, stal poznávacím znamením tohto Parlamentu.
<P>
Vážení kolegovia, dúfam, že dospejeme k pevnému rozhodnutiu, že tento Parlament bezvýhradne odsudzuje štátny prevrat a podporuje návrat prezidenta Zelayu k moci. Dúfam tiež, že na základe toho podporíme všetky iniciatívy medzinárodných organizácií.
<SPEAKER ID="192" NAME="Kader Arif" AFFILIATION="S&amp;D">
(FR) Vážený pán predsedajúci, pani komisárka, dámy a páni, na začiatku sa chcem pridať k predchádzajúcim rečníkom a čo najtvrdšie odsúdiť štátny prevrat proti vláde prezidenta Zelayu v Hondurase. Jeho svojvoľné zadržanie a vypovedanie z krajiny je porušením ústavného poriadku, ktorý musí byť čo najskôr obnovený. Vojenský prevrat, po ktorom sa Roberto Micheletti sám vyhlásil za nového prezidenta, pripomína tie najtemnejšie obdobia histórie Strednej Ameriky, aké sme kedy zažili, a podľa nášho názoru je tento útok na demokraciu neprijateľný.
<P>
Vítam preto rozhodnutie Organizácie amerických štátov pozastaviť členstvo Hondurasu v tejto organizácii a prijatie prezidenta Óscara Ariasa za sprostredkovateľa, ktorý by mal pomôcť nájsť riešenie.
<P>
Pani komisárka, zároveň som však veľmi znepokojený obchodnými vzťahmi, ktoré Európska únia udržiava s touto krajinou. Už niekoľko mesiacov prebiehajú rokovania medzi Európskou komisiou a Strednou Amerikou o dohode o pridružení novej generácie. Po tomto štátnom prevrate boli stretnutia naplánované na budúci týždeň zrušené. To by nás malo tešiť. Myslel som si, že som vás pochopil, rád by som sa však dozvedel viac podrobností. Je Komisia rozhodnutá prerušiť rokovania, kým sa inštitucionálna politická situácia v Hondurase nevráti do normálu? To je to, čo ja a naša politická skupina žiadame, rád by som však mal podrobnejšie informácie o pozícii Komisie v tejto otázke.
<P>
Pani komisárka, ďalší problém, ktorého sa chcem dotknúť, je problém systému všeobecných preferencií plus (GSP+), ktorý Honduras využíva. Viaceré organizácie z občianskej spoločnosti priniesli správy o svojvoľných rozhodnutiach a porušovaní ľudských práv, ku ktorým došlo po štátnom prevrate, predovšetkým pokiaľ ide o slobodu pohybu, zhromažďovania a prejavu. Európska komisia musí byť v tejto otázke veľmi tvrdá. Systém GSP+ je motivácia, ktorej výhody sú podmienené jasnými záväzkami. Výpovedí je viac než dosť na to, aby spochybňovali plnenie záväzkov Hondurasom pod vedením jeho samozvaného prezidenta. Vyzývam preto Komisiu, aby začala skúmať možnosť dočasného pozastavenia poskytovania preferencií Hondurasu v rámci systému GSP+.
<SPEAKER ID="193" NAME="Jean-Luc Mélenchon" AFFILIATION="GUE/NGL">
(FR) Vážený pán predsedajúci, naše mierumilovné zásady nesmú viesť k vytvoreniu dojmu, že to, že vyzývame obe strany súčasného konfliktu na umiernenosť, znamená, že si myslíme, že páchatelia štátneho prevratu v Hondurase a ústavná vláda sú rovnako vinní. V prípade, ako je tento, je násilie povstalcov bojujúcich za návrat prezidenta Zelayu legitímne a násilie pučistov protizákonné.
<P>
Osobné snahy hláv štátov alebo vlád krajín Strednej a Južnej Ameriky o bezpodmienečný návrat ústavného prezidenta Manuela Zelayu k moci ukazujú, že celý kontinent chce konečne definitívne ukončiť obdobie štátnych prevratov a diktátorských režimov.
<P>
Po prijatí jednohlasných rozhodnutí zo strany OSN a všetkých organizácií regionálnej spolupráce musí aj Európa zohrať svoju úlohu v tomto boji, pretože ide o boj, nie o dohodu. Je to historický boj. Európa musí prerušiť všetky vzťahy všetkých druhov - politické, obchodné - a všetky rokovania s odbojným režimom až do doby bezpodmienečného návratu prezidenta Zelayu k moci, pretože pokiaľ ide o demokraciu, nie je o čom vyjednávať. Európa musí vyzvať administratívu prezidenta Obamu a USA, aby takisto prerušili svoje obchodné a vojenské vzťahy s týmto režimom. Za túto cenu dokážeme, že sme hodní zásad, o ktorých tak často vyhlasujeme, že ich dodržiavame, aby sme tak mali právo kritizovať zásady tých druhých.
<SPEAKER ID="194" NAME="Bogusław Sonik" AFFILIATION="PPE">
(PL) Vážený pán predsedajúci, situácia v Hondurase si vyžaduje, aby Európska únia pokračovala v konkrétnych a rezolútnych krokoch, ktoré povedú k stabilizácii, obnoveniu ústavného poriadku a zabránia eskalácii konfliktu medzi priaznivcami a odporcami vyhnaného prezidenta Zelayu. Preto podporujem iniciatívu navrhnutú pánom Salafrancom, aby sme čo najskôr oznámili, že do Hondurasu môže byť vyslaná misia s podporou Európskeho parlamentu.
<P>
Sporiace sa strany by čo najskôr mali byť privedené k rozhovorom, ktoré povedú k uzatvoreniu dohody umožňujúcej návrat prezidenta Zelayu do funkcie a dokončenie jeho aktuálneho funkčného obdobia, avšak bez možnosti zmeny ústavy s cieľom jeho možného znovuzvolenia. Takéto riešenie by poskytlo nádej na stabilizáciu, hoci nemusí byť prijateľné pre obe...
<P>
(Predsedajúci prerušil rečníka.)
<SPEAKER ID="195" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, som presvedčený, že ako Európsky parlament a Európska únia musíme urobiť nevyhnutné zmeny, aby bol puč v Hondurase čo najkratší, prezident Zelaya sa vrátil do svojej krajiny a kruh vojenských pučov v Latinskej a Strednej Amerike sa konečne uzavrel.
<P>
Musíme mať na pamäti obrovský pokrok a demokratické zmeny, ku ktorým došlo za posledné roky vo viacerých krajinách, zmeny, ktoré posilnili ústavné a demokratické slobody, ktoré chránia koncepciu a podstatu politiky proti nekontrolovanej pozícii trhu, ktorý sa ju snaží vytlačiť, a ktoré narúšajú dlhodobé okovy neokolonializmu. Preto som presvedčený, že Európa by mala prevziať veľkú zodpovednosť za mierové akcie na medzinárodnej úrovni a za obnovu demokratických pút a pút solidarity s národmi a krajinami na opačnej strane Atlantiku.
<SPEAKER ID="196" NAME="Carl Bildt">
úradujúci predseda Rady. - Vážený pán predsedajúci, myslím si, že všetci rečníci sa veľmi dôrazne vyjadrili v prospech obrany demokracie a ústavného poriadku v celej Latinskej Amerike. To, samozrejme, zahŕňa aj odsúdenie toho, čo sa stalo. Bez ohľadu na pozadie nie je možné poslať vojsko, aby zatklo zvoleného prezidenta krajiny a poslalo ho do cudziny. Bez ohľadu na pozadie musíme mať v tejto veci veľmi jasný postoj, a ten aj máme.
<P>
Ale potom, s cieľom vyriešenia situácie, musí prísť aj určitá dohoda, určitý kompromis. Súdiac podľa toho, čo som počul od pána Salafrancu a ďalších, každý súhlasí s tým, že pravdepodobne najvhodnejším človekom na dosiahnutie tohto konkrétneho kompromisu je prezident Arias. Zrejme bude musieť stráviť veľa času rokovaním s predstaviteľmi oboch strán, ale myslím si, že je dôležité, aby mal v tomto úsilí našu podporu, ako aj podporu ostatných amerických štátov.
<P>
Pokiaľ ide o charakter konkrétneho riešenia, je na ňom, aby ho posúdil, a na nich, aby s ním súhlasili. Na základe toho, čo som na začiatku povedal, je však obnovenie ústavného poriadku tým, o čo nám jednoznačne ide. V tejto súvislosti je návrat prezidenta Zelayu nevyhnutnosťou. Zrejme to však nebude stačiť a s najväčšou pravdepodobnosťou zohrajú pri snahe o dosiahnutie plnej obnovy ústavného poriadku úlohu aj ďalšie faktory.
<P>
Takže to, čo žiadame vo forme návratu prezidenta Zelayu k moci, je nevyhnutnou, ale s najväčšou pravdepodobnosťou nepostačujúcou súčasťou obnovy ústavného poriadku, ktorá má kľúčový význam pre náš vzťah s Hondurasom, rozvoj tejto krajiny a pre dôveryhodnosť ústavného poriadku a demokracie v tejto časti sveta.
<SPEAKER ID="197" NAME="Predsedajúci">
Rozprava sa skončila.
