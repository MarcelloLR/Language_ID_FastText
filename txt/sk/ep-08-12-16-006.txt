<CHAPTER ID="006">
Závery Európskej rady z 11. a 12. decembra 2008 - Polrok činnosti francúzskeho predsedníctva (rozprava) 
<SPEAKER ID="184" NAME="Predseda">
Ďalším bodom programu sú vyhlásenia Rady a Komisie o záveroch Európskej rady z 11. a 12. decembra spolu s vyhlásením úradujúceho predsedu Rady k správe o činnosti francúzskeho predsedníctva.
<P>
Čo najsrdečnejšie chcem privítať predsedu Európskej rady, francúzskeho prezidenta pána Nicolasa Sarkozyho. Vitajte v Európskom parlamente už po tretíkrát počas francúzskeho predsedníctva!
<P>
Veľmi srdečne by som chcel privítať aj predsedu Európskej komisie pána José Manuela Durãa Barrosa a predstaviteľov Komisie. Som rád, že tu dnes vidím i niekoľko komisárov. Všetkých vás srdečne vítam.
<P>
(potlesk)
<P>
Dámy a páni, úlohou predsedov skupín, prípadne vašou úlohou, ak hovoríte v mene svojej skupiny, je vykonať hodnotenie. Najprv by som však rád povedal pár úvodných poznámok.
<P>
Vážený pán Sarkozy, predsedníctvo ste prevzali v období bohatom na udalosti, keď boli potrebné rozhodné rokovania a opatrenia. Čelili ste problémom, ku ktorým patril aj problém Gruzínska, finančná kríza, hospodárske ťažkosti a iné problémy. V úlohe predsedu Európskej rady ste v Parlamente po tretíkrát, pričom Parlament ste navštevovali aj predtým a mávali ste tu prejavy skôr, než ste sa stali predsedom Európskej rady.
<P>
Vo svojej oficiálnej rezidencii v Elyzejskom paláci ste pri niekoľkých príležitostiach zorganizovali Konferenciu predsedov a pozvali ste Komisiu a Parlament do hlavného mesta vašej krajiny na pôsobivé oslavy 1. júla, kedy ste prevzali predsedníctvo, čo bolo zároveň inšpiratívnou ukážkou vášho odhodlania spojiť Európu.
<P>
V Paríži sme sa znova stretli 13. a 14. júla. Príležitosťou pre stretnutie 13. júla bol Stredozemský samit zvolaný na založenie Únie pre Stredozemie. Dňa 11. novembra, 90 rokov po skončení prvej svetovej vojny, ste nás pozvali na spomienkovú omšu vo Verdune.
<P>
Všetky tieto príležitosti sú vyjadrením váhy, ktorú pripisujete Európskemu parlamentu. Chcel by som sa vám za to veľmi srdečne poďakovať. Teraz by som vás chcel požiadať, aby ste prehovorili k Európskemu parlamentu.
<SPEAKER ID="185" NAME="Nicolas Sarkozy" LANGUAGE="FR">
Vážený pán predseda, dámy a páni, keď Francúzsko prevzalo predsedníctvo, situácia v Európe sa vyznačovala tým, že proces ratifikácie Lisabonskej zmluvy uviazol na mŕtvom bode, keď Írsko hlasovaním túto zmluvu odmietlo.
<P>
Vtedy sme ani len netušili, že medzi Gruzínskom a Ruskom vypukne vojna, a tušenie sme nemali ani o závažnosti finančnej, neskôr aj hospodárskej krízy, pred ktorou bude Európa stáť.
<P>
Vážený pán predseda, francúzske predsedníctvo sa svoje konanie snažilo založiť na dvoch presvedčeniach: po prvé, že svet potrebuje silnú Európu, a po druhé, že Európa nemôže byť silná, ak bude rozdelená. Pochopiteľne, viem, že nejde o originálne myšlienky, ale preto nie sú o nič menej zásadné.
<P>
V posledných šiestich mesiacoch sme sa snažili zabezpečiť, aby Európa bola jednotná a silná a aby myslela za seba. Čo je to silná Európa? To je Európa, ktorá myslí, má svoje presvedčenie, má odpovede a má predstavivosť. Je to Európa, ktorá sa neuspokojí s nasledovaním vodcu a ktorá odmieta konsenzus jedine na základe toho, čo zostáva nevypovedané, na základe odsunutia problémov a na základe toho, že čas vylieči všetky rany, takže som presvedčený, že čím viac čakáme, tým viac sa to skomplikuje.
<P>
Toto predsedníctvo ku koncu tancovalo do rytmu medzinárodných udalostí, ktoré prevalcovali organizáciu našej práce, a mne skutočne neprislúcha, aby som sa zaoberal ich inventúrou. Chcel som vám len porozprávať, ako sme sa vyrovnávali s týmito rôznymi úlohami.
<P>
Keď v auguste - 8. augusta - vznikla kríza v Gruzínsku, zamerali sme sa na jediné: zastaviť túto vojnu a zabrániť, aby prerástla do druhej Bosny. Ak mám byť úprimný, a to nechcem byť prísnym sudcom, keď sa začal konflikt v Bosne, v Európe, Európa tam nebola. Boli tam Spojené štáty, naši priatelia a spojenci, ktorí niesli svoju zodpovednosť, a Európa, ktorá ich musela nasledovať.
<P>
Predsedníctvo nadšene zabezpečilo, aby Európa niesla svoj diel zodpovednosti, a v auguste sme začali dohodnutím prímeria z 12. augusta, po čom nasledovala dohoda o stiahnutí z 12. septembra. Vojne sme sa napokon vyhli, začal sa ústup a predovšetkým Európa zostala jednotná vďaka všetkým členským štátom EÚ.
<P>
Nešlo o predčasný záver, pretože vzhľadom na históriu našich rôznych krajín, na bolestnú históriu Európanov, ktorí prežili toľko rokov za železnou oponou v pokorenej Európe, rozdelenej Európe, obetovanej Európe, bolo pomerne prirodzené, že isté krajiny budú inak vnímať našich ruských susedov než krajiny, ktoré poznali len slobodu.
<P>
Európa i napriek tomu ostala jednotná a predsedníctvo spolu s predsedom Európskej komisie vynaložilo všetko úsilie s cieľom zamedziť, aby sa vojna vymkla kontrole. Dňa 8. augusta bolo ruské vojsko 40 km od Tbilisi, dnes už prakticky všetky ruské jednotky opustili územie Gruzínska okrem Osetska a Abcházska.
<P>
Európa dala pocítiť svoju prítomnosť, ale bez toho, aby sa dala zatiahnuť do agresívnej politiky pod nosom našich ruských susedov. Som presvedčený o tom, že našou jedinou možnosťou do budúcnosti je spolupracovať s našimi susedmi a dosiahnuť stav hospodárskeho rozvoja, bezpečnosti a mieru, vysvetľovať im, že ak chcú niečo znamenať na svetovej úrovni - a Rusko je veľká krajina - budú musieť rešpektovať hodnoty, postupy a správanie úplne iné než to, ktoré za inej éry zvykli predvádzať v Európe.
<P>
(potlesk)
<P>
Európa bola prítomná. Potom prišla finančná kríza. Nezrodila sa v auguste 2007, ako vravia ľudia: problémy sa začali v auguste 2007, ale systémová finančná kríza, ktorú zakúša celý svet, sa začala vtedy, keď Spojené štáty 18. septembra 2008 umožnili bankrot banky Lehman Brothers, z čoho sa napokon vyvinul mimoriadne závažný krok. Vtedy, až vtedy sme sa ocitli vo finančnej kríze nevídanej miery vo svete.
<P>
My sme sa spolu s predsedom Barrosom snažili dosiahnuť dve veci. Prvou bola európska jednota, ktorú sme postupne rozvíjali: po prvé, schôdzkou štyroch najväčších krajín Európy s Komisiou, Európskou centrálnou bankou a prezidentom Euroskupiny, potom usporiadaním schôdzky - prvej od roku 2000 - krajín Euroskupiny na úrovni hláv štátov alebo predsedov vlád, a napokon v septembri stretnutím všetkých hláv štátov alebo predsedov vlád, a tak sme vytvorili plán obnovy európskych bánk, ktorý podporujú všetky krajiny Európy. Ako viete, bolo to ťažké, pretože závažnosť krízy viedla niektoré krajiny k predčasným rozhodnutiam. Som si istý, že nemohli urobiť inak, napríklad Íri, keď ich ochromili útoky na celý ich bankový systém.
<P>
O mesiac neskôr sa napokon celá Európa spojila pri jednotnom pláne na podporu bánk a my sme sa s predsedom Barrosom pokúsili, aby sa európsky plán na zastavenie kolapsu bankového systému zmenil na celosvetový plán. Spojené štáty pokročili od Paulsonovho plánu I k Paulsonovmu plánu II a teraz pristúpili k Paulsonovmu plánu III, ktorý je zjavne inšpirovaný Európskym plánom I.
<P>
Netvrdím, že všetko sa napravilo, hovorím len to, že keby členské štáty, Komisia a európske inštitúcie v danom čase neniesli svoj diel zodpovednosti, dnes by sme, dámy a páni, čelili nevídaným vyhliadkam na kolaps alebo bankrot niektorých členských štátov a zničeniu európskeho bankového systému.
<P>
Európa prejavila svoju jednotu a solidaritu. Mám na mysli najmä smutne známy víkend, keď sme museli zmobilizovať 22 miliárd EUR na úver pre Maďarsko, ktoré samotné sa ocitlo pod tlakom, keď muselo zmobilizovať 17 miliárd EUR pre Ukrajinu. Ešte existujú isté obavy o niektoré pobaltské krajiny, nehovoriac o iných globálnych problémoch, ktoré treba vyriešiť.
<P>
Európa je vo finančnej kríze jednotná: zvolala washingtonský samit, zvolala zasadnutie krajín G20 a v Londýne 2. apríla zorganizuje samit o reforme globálnej správy financií. Európa prehovorila jedným hlasom, že chce kapitalizmus na základe podnikania, nie špekulácií, že chce reformu finančného systému, že chce inú úlohu pre krajiny s rozvíjajúcim sa hospodárstvom a že chce etický kapitalizmus - Európa prehovorila jedným hlasom na obhajobu svojich princípov.
<P>
Čo sa týka hospodárskej krízy, debata nebola priamočiara, dámy a páni. Nebola priamočiara z dvoch dôvodov. Prvým je, že finančná situácia v jednotlivých našich krajinách sa líši, druhým je, že sa líši aj naša hospodárska kultúra a politická identita. I napriek tomu si napokon každý uvedomil potrebu koordinovaného posilnenia hospodárstva o približne 1,5 % HDP, ako odporúčala Komisia.
<P>
Plne chápem, že ľudí môže sem-tam zaskočiť nezhoda, váhanie, zmätok a nedorozumenie. Pozorovateľom Európy by som rád pripomenul, že tu je 27 krajín a že nie je ľahké dať týmto 27 krajinám rovnakú politiku súbežne, keď ktorákoľvek krajina môže byť vystavená volebným tlakom, pretože tu nemáme všetci voľby v jeden deň, a že v tomto Parlamente, chráme európskej demokracie, každý chápe, že blížiace sa volebné kampane nie veľmi prispievajú k dosiahnutiu konsenzu. Európa, ktorá si vytvorila spoločnú politiku v čase finančnej krízy, dokázala napriek všetkému nejako vybudovať aj spoločnú politiku pre hospodársku krízu.
<P>
Mali sme čas aj na Úniu pre Stredozemie. Skôr by som povedal, že bolo potrebné koordinovať a robiť kompromisy s cieľom vyjasniť dve veci. Po prvé, ak Európa neurobí svoju časť práce pre mier na Blízkom východe, nikto to za nás nespraví: na svete neexistuje žiadna iná krajina, ktorá by dokázala presadiť mier medzi Izraelom a arabským svetom. Európa musí hrať svoju úlohu a musí dať pocítiť svoju prítomnosť, aby sa predišlo čelnej zrážke arabského sveta na jednej strane s hlavnou svetovou veľmocou, Spojenými štátmi, na druhej strane.
<P>
Čo sa týka Únie pre Stredozemie, ide o organizáciu sústavného dialógu medzi Európou a Stredozemím vrátane arabských krajín. Ide o dialóg, ktorý potrebujeme my aj Arabi. Európa ho potrebuje na to, aby prestala byť len donorom a aby mohla mať politické presvedčenie o presadení mieru, aby namiesto spokojnosti s platením mohla vyzývať na mier, vyvážený mier, a to najmä medzi Palestínčanmi, ktorí majú nárok na moderný, demokratický, bezpečný štát, a Izraelom, zázrakom demokracie, ktorý má právo na bezpečnosť.
<P>
Vec Únie pre Stredozemie si vyžadovala isté presvedčovanie: presvedčovanie, že Únia pre Stredozemie nespochybňuje jednotu Európy, ale naopak, že Európu posilní. Dámy a páni, my ako Európania môžeme byť napokon hrdí, že Únii pre Stredozemie spoločne predsedá predsedníctvo EÚ a Egypt a že má päť zastupujúcich generálnych tajomníkov vrátane Izraelčana a Palestínčana. Toto je po prvýkrát, čo arabské krajiny akceptovali Izraelčana ako člena exekutívy regionálnej organizácie, akou je Únia pre Stredozemie, čo je historickým úspechom.
<P>
Chcel by som vzdať hold Bernardovi Kouchnerovi, ktorý skvelo rokoval na samite v Marseilles a dosiahol výsledok, o ktorom sme nemohli ani snívať. Izraelčania zas súhlasili s účasťou Arabskej ligy na práci Únie pre Stredozemie. Táto Únia nebude nijako brániť českému a potom ani švédskemu predsedníctvu rozvíjať v budúcnosti Východné partnerstvo, ktoré Európa potrebuje.
<P>
Teraz prejdime k energetike a zmene klímy. V tejto téme buďme celkom jednoznační: išlo o smutne známy boj a som si celkom istý, že každý má dôvod byť nespokojný. Niektorí si myslia, že očakávame priveľa od priemyslu, ďalší si myslia, že toho neočakávame dosť. Jedna skupina si myslí, že by sme mali ísť týmto smerom, ďalšia si myslí, že tamtým. Nemecké predsedníctvo napokon stanovilo termín na koniec roka 2008. Nemecké predsedníctvo si stanovilo tri ciele - "trikrát 20" - a dohoda, ktorú sme spečatili na zasadnutí Európskej rady a ktorú - ako dúfam - Európsky parlament zajtra prijme, v podstate spĺňa ciele, ktoré ste sami stanovili.
<P>
Musím byť úprimný a povedať, že všetkým stranám treba pripomenúť ich povinnosti. Bolo by šialenstvom, keby sa Európa teraz vzdala svojich vlastných cieľov, práve keď nový prezident Spojených štátov určuje ambiciózne environmentálne ciele pre najsilnejšiu krajinu na svete. Bolo by to nezodpovedné, lebo keby Európa nedosiahla jednomyseľnosť o balíku opatrení Komisie týkajúcom sa energetiky a zmeny klímy, nemohli by sme očakávať, že nás bude počúvať India, Čína, Brazília a všetky ďalšie krajiny sveta, ktoré teraz musia prevziať zodpovednosť za environmentálnu rovnováhu planéty.
<P>
Aby sme k tomu dospeli, museli sme byť presvedčiví a museli sme nájsť priestor na kompromis. Kde bol? Konštatoval som, že sa nikdy nevzdáme harmonogramu ani cieľa trikrát 20, ale každý tu musí pochopiť, že krajiny, ako napríklad nové východné členské štáty, kde ťažký priemysel padol za obeť prechodu z komunistického systému na trhové hospodárstvo, súhlasili zachovať referenciu z roku 2005, hoci mali dobrý dôvod požadovať, aby sa použil iný referenčný rok, napríklad rok 1990. To by nebolo prekvapením z hľadiska toho, čo sa v týchto krajinách udialo a čím prešli. Rozprávam pod pozorným okom Jeana-Louisa Borlooa, ktorý pri týchto rokovaniach poskytol úplnú, neochvejnú a účinnú podporu. Nechcel som, aby sa aktívny prístup k životnému prostrediu dosiahol na úkor sociálnej politiky, čo by spôsobilo kolaps týchto nových členov EÚ.
<P>
Fundamentalistom by som povedal, že pre mňa to nikdy nebola vec uloženia environmentálnych požiadaviek na Poľsko, Maďarsko a ostatné krajiny, ale skôr mi išlo o to, aby sa tieto krajiny nedostali do situácie sociálneho kolapsu a aby neboli nútené voliť medzi ochranou životného prostredia a rastom. Navrhli sme nový druh rastu: trvalo udržateľný, ekologický rast, ktorý by sa vyhol prudko rastúcim cenám a dôsledkom pre poľských, maďarských a východných pracovníkov, ktoré by nemohla tolerovať žiadna demokratická krajina na svete.
<P>
Ešte by som dodal, že pri poslednej návšteve Parlamentu som pozorne počúval vaše obavy. Niektorí z vás mi povedali - a ja to chápem: "upustili ste od svojich cieľov, pán prezident, lebo ste prijali jednomyseľnosť pre rozhodnutie Rady". Súhlasil som s jednomyseľnosťou z jedného prostého dôvodu: environmentálne rozhodnutia, ktoré Európa prijíma, nesmú byť nanútené rozhodnutia, ale dobrovoľná voľba. Dokážete si predstaviť, aký slabý by bol súhlas získaný väčšinovým hlasovaním, keď by mnohé krajiny za ním nestáli? Nakoľko by bol dôveryhodný balík opatrení v oblasti klímy a energetiky, ak by ho ratifikovala väčšina, keď každý vidí, že práve jednomyseľnosť zaručuje splnenie našich politických záväzkov?
<P>
(potlesk)
<P>
Niektorí mi okrem toho pripomenuli, že išlo o vec spolurozhodovacieho postupu, a chcel by som podotknúť, že som ho využil. Pokiaľ ide o diskusiu s mojimi kolegami, hlavami štátov a predsedami vlád, musím so všetkou otvorenosťou povedať, pán predseda, že pozorná prítomnosť Parlamentu odhodlaného dosiahnuť dohodu o balíku opatrení v oblasti klímy a energetiky bola vplyvným motivujúcim faktorom pre tie hlavy štátov a tých predsedov vlád, ktorí boli menej ochotní než iní dospieť k záverom.
<P>
V každom prípade sem dnes prinášam jednomyseľný súhlas hláv štátov alebo predsedov vlád všetkých 27 štátov týkajúci sa balíka opatrení v oblasti klímy a energetiky. Urobte s ním, čo chcete.
<P>
Na záver uvediem dva stručné body. V súvislosti s migračnou politikou je nepredstaviteľné, aby Európa - kde väčšina jej krajín patrí do schengenského priestoru založeného na voľnom pohybe osôb a tovarov - fungovala bez vypracovania spoločných zásad tvoriacich spoločnú prisťahovaleckú politiku. Táto práca sa realizovala a musím povedať, že sa vykonala bez nadmernej medializácie. Vy v Európskom parlamente ste urobili veľa pre to, aby sa vniesol pokojný tón do rozpravy o prisťahovaleckej politike, ktorá na vnútroštátnej úrovni nie je vždy príkladná, čo sa týka rešpektu k ľuďom, pokoja, ohľaduplnosti a zodpovednosti. Teraz máme jednomyseľný základ spoločnej prisťahovaleckej politiky.
<P>
V skratke sa dotknem obrany a poviem, že spolu s pani kancelárkou Merkelovou budeme mať na budúci rok príležitosť organizovať samit NATO v Kehli/Štrasburgu. Dôležitým rozhodnutím, ktoré sme tu podľa mňa urobili, je to, že 27 krajín odteraz chápe, že bezpečnostná a obranná politika patrí Európe a aliancii NATO, že európska bezpečnostná a obranná politika dopĺňa politiku NATO a nie je proti nej.
<P>
Napokon tu máme inštitucionálny problém. Po tom, ako Írsko hlasovalo "nie", som išiel do Dublinu s Bernardom Kouchnerom na pozvanie predsedu írskej vlády Briana Cowena a vtedy som k zdeseniu ľudí povedal, že jediný spôsob, ako sa dostať z tohto problému, je znova diskutovať s našimi írskymi priateľmi. Toto vyhlásenie vyprovokovalo diskusiu, akoby bolo neslušné voči ľuďom požadovať, aby dostali ďalšiu možnosť rozhodnúť sa.
<P>
Ako to vyzerá dnes? Dnes 25 krajín už takmer dokončilo proces ratifikácie Lisabonskej zmluvy. Česká republika, 26. krajina, práve prijala dôležité rozhodnutie, v ktorom Ústavný súd konštatoval, že proces ratifikácie Lisabonskej zmluvy môže prebehnúť, a pán premiér Topolánek v odvážnom a zodpovednom vyhlásení naznačil, že jeho cieľom je navrhnúť ratifikáciu Lisabonskej zmluvy. Zostávajú už len Íri.
<P>
Toto je dohoda, ktorú sme dosiahli jednomyseľne. Je to veľmi jednoduchá dohoda. Týka sa predovšetkým záruky, že ak Lisabonská zmluva nadobudne platnosť, bude jeden komisár na každý členský štát. Viem, že pre niektorých z vás je to priveľa, ako aj pre niektoré vlády, ktoré sa domnievali, že Komisia musí byť menšia, aby bola efektívnejšia. Chcel by som vás však požiadať, aby ste zvážili toto: ak chceme Lisabon - a Európa potrebuje silné udržateľné inštitúcie, môžeme ho mať len vtedy, ak Íri vo voľbách povedia "áno" a aby povedali "áno", potrebujeme novú situáciu. Európska rada navrhuje, aby touto novou situáciou bol jeden komisár na každý členský štát.
<P>
Druhým prvkom dohody je to, že sme prijali isté politické záväzky týkajúce sa konkrétnych znakov írskej diskusie, napríklad neutrality, daní a rodiny. Prijatie týchto politických záväzkov nebolo ťažké, tak kde je problém? Najlepšie je vyložiť karty na stôl. Problémom je právna sila, ktorú budú mať tieto politické záväzky, pretože Írsko má ústavný súd a kampaň za "nie" - čo je ich právom - nepochybne pôjde pred írsky ústavný súd s otázkou, akú silu majú tieto politické záväzky.
<P>
Predsedníctvo navrhuje tento kompromis: žiadna opätovná ratifikácia Lisabonskej zmluvy pre tých, ktorí ju už ratifikovali, a žiadne zmeny a doplnenia Lisabonskej zmluvy. Podľa mňa nemá zmysel riešiť jeden problém tak, že vytvoríme 26 ďalších. Toto je jasné. Na druhej strane, pri ďalšom rozšírení Európy - pravdepodobne o Chorvátsko v roku 2010 alebo 2011, ak všetko pôjde podľa plánu - budeme potrebovať novú zmluvu, pán predseda, aby sa Európa rozšírila o nového člena. Preto sme navrhli, že v čase rozšírenia Európy a nie skôr doplníme dva body do zmluvy o pristúpení Chorvátska; prvým bude "írsky" protokol a druhý sa bude týkať počtu poslancov Európskeho parlamentu. Európske voľby sa budú konať na základe Zmluvy z Nice. Nevidím žiadnu inú možnosť, lebo niektorým štátom boli na základe Lisabonskej zmluvy zaručení ďalší poslanci Európskeho parlamentu. Týmto problémom by sme sa mohli zaoberať aj pri príležitosti ďalšieho rozšírenia.
<P>
Írska vláda sa na tomto základe odvážne zaviazala uskutočniť ďalšie referendum o Lisabonskej zmluve do konca roka 2009. To znamená, že ak veci vyjdú tak, ako dúfam - hoci to je na Íroch, ako rozhodnú -, Lisabonská zmluva nadobudne platnosť len o jeden rok neskôr.
<P>
Dámy a páni, ani toto nebola jednoduchá téma na rokovanie alebo zorganizovanie a nebude ľahká ani pre Írov, ani nikoho iného, ale európsky duch je v prvom rade duchom kompromisu. Ak nedokážeme dosiahnuť kompromis medzi našimi 27 členskými štátmi, neoplatí sa mať európsky ideál. Európskym ideálom je počúvať ostatných a spoločne pracovať na hľadaní spoločných spôsobov riešenia problémov.
<P>
Na záver by som chcel poďakovať predovšetkým Európskemu parlamentu. Takisto by som chcel povedať, že pre predsedníctvo bolo veľmi jednoduché a veľmi potešujúce udržiavať styky so všetkými skupinami Parlamentu bez ohľadu na ich politické smerovanie, ľavicové či pravicové, liberálne alebo zelené, za zvrchovanosť alebo za federáciu. Všetci ste prejavili túžbu posúvať Európu dopredu svojím vlastným spôsobom. So všetkou čestnosťou musím povedať, že pre predsedníctvo hral Parlament zásadnú úlohu pri dosahovaní výsledkov. Povedal by som dokonca, že v Európskom parlamente sa ľahšie hovorilo, pracovalo a rokovalo ako s inými nemenovanými kontaktmi. Na konci predsedníctva však treba pochvaly adresovať konkrétne, no ponosy všeobecne.
<P>
Rád by som taktiež povedal, že sme sa snažili pracovať spoločne s predsedom Komisie, pričom sme si každý uvedomovali svoje povinnosti, a aby som to uviedol na pravú mieru, predsedníctvo by nikdy nedosiahlo takéto výsledky, keby nespolupracovalo ruka v ruke s pánom predsedom Barrosom. Myslím, že je dôležité to spomenúť, lebo taká je pravda, prinajmenšom z mojej skúsenosti.
<P>
Nakoniec by som chcel poďakovať hlavám štátov a predsedom vlád. Dámy a páni, Európu nevybudujeme v rozpore so štátmi, to je zrejmé. Ste však Európania a Európa nie je nepriateľom národov a národy nie sú nepriateľom Európy. Poviem vám jednu vec: ak by sme sa nesnažili pochopiť problémy každej demokratickej vlády, ďaleko by sme sa nedostali. Je chybou pokúšať sa obísť zvolených zástupcov krajín: to nie je európsky ideál, to je fundamentalizmus a ja proti fundamentalizmu bojujem celý svoj život, a to aj proti európskemu fundamentalizmu, lebo keď počujem "európsky fundamentalizmus", zabúdam na slovo Európa a počujem len slovo fundamentalizmus a fundamentalizmus nie je nikdy dobrá myšlienka. Išlo by o chybu historického rozmeru, keby sme sa snažili budovať Európu v protiklade s národmi. Predsedovia vlád prijali svoje povinnosti a krajiny svoje.
<P>
Na záver by som si dovolil osobnú poznámku, že počas šiestich mesiacov predsedníctva som sa veľa naučil a že táto práca sa mi veľmi páčila. Chápem, že poslanci Európskeho parlamentu sú nadšení svojou prácou, lebo keď máme príležitosť stráviť šesť mesiacov, aby sme pochopili a uchopili problémy 27 krajín, získame toleranciu, otvorenosť ducha a porozumenie, že Európa je nepochybne najkrajšia idea vytvorená v 20. storočí a že túto Európu teraz potrebujeme viac než kedykoľvek predtým. Pokúsil som sa pohnúť Európou, Európa však zmenila mňa. Chcel by som spomenúť ešte jednu vec, lebo som o nej hlboko presvedčený.
<P>
(potlesk)
<P>
Naozaj si myslím, že prijatie tejto úlohy teraz alebo inokedy by bolo prospešné pre každú hlavu štátu alebo každého predsedu vlády po prvé preto, lebo im to pomôže pochopiť, že problémy, s ktorými sa stretávajú vo svojej krajine, možno často vyriešiť len dohodou so susedmi. Taktiež sa naučia, že i napriek našim rozdielom existuje veľké množstvo vecí, ktoré nás spájajú, a naučia sa aj niečo ešte dôležitejšie: že pre Európu je ľahšie mať veľké ambície než malé.
<P>
Posledná vec, o ktorej som z hĺbky srdca presvedčený, je, že v Európskej rade, v Európskom parlamente a v Európskej komisii je ľahšie uspieť s veľkými projektmi než s malými, lebo malé projekty nemajú silu potrebnú na prekonanie národného ega. Potrebujeme veľké projekty, veľké ambície a veľké idey: týmito veľkými ideami a veľkými ambíciami dokážeme prekonať národné ego. Takže nech Európa zostáva ambiciózna a nech chápe, že svet ju potrebuje na prijímanie rozhodnutí. Keď veci zametáme pod koberec, zakladáme tým problém do budúcnosti. Problémy treba riešiť tu a teraz a nie je pravda, že Európske inštitúcie zastavujú prijímanie rozhodnutí. Prijímaniu rozhodnutí bráni nedostatočná odvaha, nedostatočná motivácia: ide o oslabenie ideálu. Rozhodnutia nemôžu čakať na Lisabon. Nesmieme čakať na zajtra, ale rozhodnutia musíme prijímať teraz a plne dôverujem českému predsedníctvu, že bude pokračovať v práci francúzskeho predsedníctva.
<P>
(hlasný potlesk)
<SPEAKER ID="186" NAME="Predseda">
Vážený pán úradujúci predseda Rady, chceli by sme sa vám poďakovať - a potlesk bol jasným vyjadrením našej vďaky - za váš prejav, ale hlavne za vašu odvahu a vaše odhodlanie slúžiť Európe.
<P>
Skôr než odovzdám slovo pánovi predsedovi Komisie, chcel by som srdečne privítať dvoch ministrov pána Bernarda Kouchnera a pána Jeana Louisa Borlooa, ktorí významnou mierou prispeli k úspechu francúzskeho predsedníctva. Obidvoch vás veľmi srdečne vítam.
<P>
Predovšetkým by som chcel privítať pána Bruna Le Maira, ministra pre európske záležitosti, ktorý je nástupcom pána Jeana-Pierra Jouyeta. Pán Jean-Pierre Jouyet je teraz predsedom francúzskeho orgánu na reguláciu finančných trhov a v minulosti sme spolu veľmi úspešne spolupracovali. Chcel by som mu pri tejto príležitosti úprimne poďakovať.
<P>
Dúfam, že mi dovolíte v prítomnosti ostatných európskych inštitúcií - viem, že to nie je bežná prax - zablahoželať pánovi Klausovi Hänschovi, bývalému predsedovi Európskeho parlamentu v rokoch 1994 až 1997 a poslancovi Európskeho parlamentu od jeho prvých priamych volieb, k jeho včerajším 70. narodeninám. Chcel by som mu v mene nás všetkých vyjadriť úprimnú vďaku a uznanie za prácu, ktorú vykonal pre Parlament a pre Európsku úniu.
<P>
Teraz by som chcel požiadať predsedu Európskej komisie pána Josého Manuela Durãa Barrosa, aby prehovoril k Európskemu parlamentu.
<SPEAKER ID="187" NAME="José Manuel Barroso" LANGUAGE="FR">
Vážený pán predseda, pán úradujúci predseda Rady, dámy a páni, výsledok posledného zasadnutia Európskej rady sa zapíše do histórie EÚ. Nestáva sa často, aby musela Európska rada prijať také množstvo rozhodnutí o takých základných politických otázkach. Málokedy v minulosti mohla Európa vyjadriť spokojnosť s toľkými pozitívnymi výsledkami a konštatovať dokonca trojnásobný úspech. V tejto ťažkej a dokonca naliehavej krízovej situácii sme dokázali dosiahnuť značný pokrok, pokiaľ ide o budúcnosť Európy a Európanov. Toto je Európa, ktorej sme všetci takí oddaní: Európa, ktorá je schopná toho najlepšieho.
<P>
Okrem ostatných dôležitých záverov, hlavne pokiaľ ide o bezpečnostnú a obrannú politiku, Úniu pre Stredomorie a nové Východné partnerstvo, by som chcel zdôrazniť tri konkrétne oblasti: Lisabonskú zmluvu, hospodársku obnovu a energetiku a zmenu klímy.
<P>
Všetkých 27 členských štátov spolupracovalo na nájdení spoločnej cesty, aby mohli pokračovať v politickom procese smerom k Lisabonskej zmluve. My v Európskej komisii sme túto Zmluvu vždy podporovali a mali sme dôvod myslieť si, že ak si nájdeme čas a vypočujeme si obavy našich írskych priateľov, spoločne dokážeme nájsť základy riešenia.
<P>
Všetkých 27 členských štátov pozitívne zareagovalo na iniciatívu Komisie z 26. novembra a rozhodli sa skoordinovať svoje plány hospodárskej obnovy, aby dokázali prežiť nezvyčajne silnú búrku. Dnes máme dohodu o hospodárskom stimule vo výške približne 1,5 % HDP EÚ, tak ako to odporučila Komisia. Tento koordinovaný plán bude riešiť recesiu, pričom viac pomoci bude smerovať predovšetkým k najzraniteľnejším ľuďom v spoločnosti. Zároveň nám umožní investovať do našich hospodárstiev s cieľom lepšie ich pripraviť na budúce problémy. To znamená, že vďaka tejto kríze sa nám naskytne príležitosť zvýšiť investície do sociálnej Európy a do Európy reforiem.
<P>
V nadväznosti na legislatívne návrhy, ktoré predložila Komisia 23. januára 2008, a vďaka silnej podpore Európskeho parlamentu sa 27 členských štátov jednohlasne dohodlo, že sa v záujme budúcich generácií zaviažu k transformácii Európy na zelené hospodárstvo s nízkou spotrebou energie. Dohoda o našej energetickej a klimatickej politike sa naďalej pridŕža cieľa dosiahnuť do roku 2020 "trikrát 20 %". Tento historický zlom, ak sa zajtra v tomto Parlamente potvrdí, signalizuje víťazstvo pre Európu ako partnera, inými slovami pre Európske inštitúcie, ktoré v duchu spolupráce a s pevnou spoločnou vôľou uspieť ruka v ruke pracovali s členskými štátmi.
<P>
Pri tejto príležitosti by som chcel znovu vyjadriť našu vďačnosť francúzskemu predsedníctvu Rady za úspech Európy ako partnera. Vážený pán predseda, vaše predsedníctvo, ako ste nám práve pripomenuli, muselo čeliťť mimoriadne napätým politickým okolnostiam: bezprecedentnej finančnej kríze a vojne medzi Ruskom a Gruzínskom. Vaše predsedníctvo čelilo týmto problémom účinne, s rozvahou a odvážim sa povedať, že aj s citom a eleganciou. Francúzsko je naspäť v Európe, povedali ste vo večer svojho zvolenia, a my o tom ani na minútu nepochybujeme: Dokonca by som povedal, že sme o tom nepochybovali ani na chvíľu, z čoho máme nesmiernu radosť.
<P>
Preto by som chcel čo najúprimnejšie zablahoželať pánovi predsedovi Sarkozymu a celému tímu francúzskeho predsedníctva: členom jeho vlády, diplomatom a odborníkom. Vykonali ste vynikajúcu prácu.
<P>
V mene Európy vám ďakujem.
<P>
(potlesk)
<P>
Keď už hovoríme o úspechu Európy ako partnera, chcel by som tiež povedať, že som veľmi hrdý na ústrednú úlohu Komisie, na jej schopnosť prevziať na základe solídnej technickej prípravy politickú iniciatívu a na relevantnosť jej návrhov. Komisia dokázala, že stále plní úlohu nevyhnutnej páky pri premene politických snov na skutočné kroky. Práve vďaka návrhom Komisie v oblasti energetiky a zmeny klímy, počnúc samitom v Hampton Court na jeseň roku 2005, cez politickú dohodu o cieľoch v marci roku 2007 a počas nemeckého predsedníctva a končiac legislatívnymi návrhmi v januári roku 2008, dokázali členské štáty dosiahnuť jednohlasnú dohodu. Tiež práve na základe návrhov Komisie z 29. októbra a 26. novembra sa členským štátom podarilo dosiahnuť dohodu o spoločnom pláne obnovy.
<P>
Silná podpora týmto návrhom nám umožnila začať v Európe novú éru a chcel by som zdôrazniť, že bez angažovanosti predsedníctva za politickejšiu Európu by bolo veľmi ťažké, ak nie nemožné, splniť tieto záväzky. Uvedomte si, že som pracoval s deviatimi predsedami Európskej rady, a mohol by som vám rozprávať o tom, aké je ťažké dosiahnuť konsenzus medzi 27 členskými štátmi, ktoré, úplne prirodzene, niekedy majú rozdielne priority. Preto v Európe potrebujeme tento duch partnerstva.
<P>
A nakoniec by som chcel v súvislosti s úspechom Európy ako partnera ešte vzdať poctu vynikajúcej práci, ktorú Európsky parlament v posledných mesiacoch vykonal, hlavne pokiaľ ide o balík opatrení v oblasti klímy. Bez angažovanosti Parlamentu a neúnavnej práce vašich spravodajcov, predsedov výborov a koordinátorov politických skupín by nič z toho nebolo možné. Konečný kompromis, ktorý vyplynul z trojstranných rozhovorov, ktoré sa uskutočnili tento víkend, sa jasne nesie v duchu tejto angažovanosti, či už ide o systém obchodovania s emisiami, deľbu práce, obnoviteľnú energiu alebo zachytávanie a skladovanie uhlíka, kde argumenty predložené Parlamentom umožnili zvýšenie objemu emisných kvót, pri ktorom možno uplatniť toto financovanie, na 300 miliónov ton.
<P>
Európsky parlament hneď od začiatku ukázal, že rozumie globálnemu kontextu: áno, je to projekt pre Európu, ale tiež je to príspevok ku globálnemu úsiliu a základný kameň našej stratégie, pokiaľ ide o rokovania v Kodani, ktoré sa budú konať budúci rok.
<P>
Preto dúfam, že na zajtrajšom plenárnom zasadnutí bude výsledok tejto práce schválený veľkou väčšinou. Vy, Európsky parlament, držíte posledný kľúč k posledným dverám, ktoré Európe 21. storočia umožnia vydať sa na cestu. Európa bude prvým globálnym hráčom, ktorý prijme právne záväzné predpisy na zníženie svojich emisií skleníkových plynov o 20 % do roku 2020 a zároveň prijme jednoznačný záväzok usilovať sa v rámci medzinárodnej dohody o 30 %.
<P>
Prijatím tejto dohody veľkou väčšinou vyšle Parlament našim partnerom veľmi jasný signál. Tiež potrebujeme angažovanosť našich partnerov, hlavne nášho amerického partnera, a preto, ako som povedal na konci zasadnutia Európskej rady, keďže my Európania teraz preberáme vedúcu úlohu v tejto záležitosti, môžeme našim americkým priateľom povedať: "Áno, dokážete to! My to dokážeme; áno, aj vy to dokážete." To je signál, ktorý musíme vyslať do Spojených štátov, aby mohli s nami spolupracovať na dosiahnutí skutočnej globálnej dohody.
<P>
Svet okolo nás sa mení a s ním sa mení aj Európa. Spolu sme prijali niekoľko kľúčových rozhodnutí s cieľom dať Európskej únii prostriedky na to, aby mohla uspieť vo veku globalizácie, chrániť občanov pred následkami hospodárskej a finančnej krízy, vytvoriť podmienky na návrat k trvalo udržateľnému rastu a tiež stáť v čele úsilia o reformu finančného systému a o globálne riadenie. Za niekoľko posledných mesiacov sme pri riešení týchto úloh prešli dlhú cestu, ale - a to si musíme ujasniť - v nadchádzajúcich týždňoch a mesiacoch toho treba ešte veľa urobiť.
<P>
Pokiaľ ide o zmenu klímy, pozornosť musíme teraz upriamiť na prípravu na Kodaň. Pokiaľ ide o globálne riadenie a hlavne o reformu finančného systému, musíme pripraviť samit G20 v Londýne. Pokiaľ ide o plán hospodárskej obnovy, musíme politickú dohodu premietnuť do konkrétnych krokov. Vo všetkých týchto oblastiach zostane kľúčom k úspechu pokračovanie úzkej spolupráce medzi Spoločenstvom a inštitúciami. Pokiaľ ide o finančnú a hospodársku krízu, budeme predovšetkým potrebovať podporu Parlamentu a Rady ako spoločných zákonodarcov a rozpočtového orgánu. Podrobnejšie o tom budem hovoriť zajtra ráno s konferenciou predsedov Európskeho parlamentu, ale dovoľte mi stručne načrtnúť, čo nás čaká.
<P>
Pokiaľ ide o rozpočet Spoločenstva, od začiatku roka 2009 zvýšime zálohové platby tak, aby mali členské štáty už skôr k dispozícii až 1,8 milióna EUR. Dnes prijme Komisia návrh na prispôsobenie Európskeho fondu na prispôsobenie sa globalizácii súčasnej situácii a na uľahčenie prístupu. Pokiaľ ide o nevyužité peniaze z rozpočtu Spoločenstva, dala Európska rada zelenú návrhu Komisie na presun finančných prostriedkov na transeurópske energetické prepojenia a projekty v oblasti širokopásmovej infraštruktúry a na podporu energetickej účinnosti. Na roky 2009 a 2010 počítame so sumou 5 miliárd EUR. Významná suma bude vyčlenená na demonštračné projekty v oblasti zachytávania a skladovania uhlíka, ktorá bude doplnkom k financovaniu na základe systému obchodovania s emisiami.
<P>
Spolieham sa na podporu tohto Parlamentu pri presviedčaní všetkých tých, ktorí sa postavia proti použitiu týchto nevyužitých prostriedkov. Dôverujem francúzskemu predsedníctvu, že premení jasné politické závery Európskej rady na konkrétne kroky. Toto si musíme ujasniť. Je dôležité, aby ambicióznosť, ktorú preukázala Európska rada, bola teraz akceptovaná na všetkých úrovniach rozhodovacieho procesu.
<P>
V záujme urýchlenia investícií členskými štátmi navrhne Komisia tento týždeň tiež dočasnú dvojročnú výnimku na zvýšenie hranice štátnej pomoci de minimis až do výšky 500 000 EUR. Tiež by som chcel spomenúť uplatnenie rýchlejších postupov v rámci smerníc o verejnom obstarávaní vzhľadom na súčasné mimoriadne okolnosti v roku 2009 a 2010. Vyjadrím sa však jasne. Aj keď si súčasná kríza vyžaduje urýchlenie postupov, za žiadnych okolností to nesmie slúžiť ako zámienka na prerušenie platnosti pravidiel hospodárskej súťaže alebo štátnej pomoci, ktoré sú základom nášho jednotného trhu. Integritu nášho vnútorného trhu musíme zachovať. Je jedným z najdôležitejších európskych úspechov - akým je, mimochodom, aj euro. Preto ak chceme európske riešenie, ktoré je skutočne európskym, musíme zachovať Pakt stability a rastu a pravidlá vnútorného trhu.
<P>
Komisia tiež zabezpečí, že členské štáty budú dodržiavať svoj záväzok týkajúci sa koordinovania úsilí jednotlivých členských štátov. Budeme to robiť pomocou dobre vyskúšaných nástrojov - lisabonskej stratégie pre rast a zamestnanosť a Paktu stability a rastu.
<P>
Žijeme v mimoriadnych časoch, ktoré si vyžadujú mimoriadne opatrenia. Francúzske predsedníctvo hralo kľúčovú úlohu v krátkodobom krízovom riadení, ako aj pri nasmerovaní Európy na cestu k dlhodobému ozdraveniu a k návratu k trvalo udržateľnému rastu, ale v nadchádzajúcich mesiacoch toho treba ešte veľa urobiť. Verím, že ak zachováme Európu založenú na partnerstve medzi Európskou komisiou, Európskym parlamentom a Radou, uspejeme v prospech všetkých Európanov.
<SPEAKER ID="189" NAME="Predseda">
Vážený pán predseda Komisie, chceli by sme sa vám poďakovať za váš prejav a hlavne za vašu angažovanosť.
<SPEAKER ID="190" NAME="Joseph Daul, v" LANGUAGE="FR">
Vážený pán predseda, pán úradujúci predseda Rady, pán predseda Európskej komisie, dámy a páni, v prvom rade by som chcel vzdať hold pozoruhodnému úsiliu, ktoré predsedníctvo Rady vyvíjalo v posledných šiestich mesiacoch.
<P>
Pán Sarkozy, za veľmi krátky čas sa vám podarilo vytvoriť skutočnú politickú Európu: Európu, ktorá sa postavila Rusku, ktorá umožnila konanie stretnutia G20, ktorá je teraz rešpektovaným hráčom, pokiaľ ide o reformy globálnej finančnej architektúry, a ktorá si vytvorila pragmatickú a ambicióznu imigračnú politiku; Európu, ktorá sa konečne dohodla na prostriedkoch koordinovaného riešenia hospodárskej krízy a ktorá prevzala iniciatívu v medzinárodných rokovaniach o boji proti zmene klímy.
<P>
Vážený pán predseda, výsledky vášho predsedníctva sú dokonalým stelesnením myšlienky politických krokov, ktoré stredopravé sily vždy presadzovali. Naši spoluobčania chcú konkrétne kroky a pragmatické a racionálne riešenia prijímané predstaviteľmi, ktorí si dokážu zachovať rozvahu. Presne to Európska komisia, Európsky parlament a Rada pod záštitou francúzskeho predsedníctva spoločne dokázali.
<P>
V situácii finančnej krízy nám politika garantovania bankových vkladov, rekapitalizácie ohrozených inštitúcií a finančných injekcií na posilnenie úverových zdrojov, a to všetko koordinovaným spôsobom, umožnila predísť reťazovým reakciám a strate tisícov pracovných miest v Európe.
<P>
Posledné mesiace ukázali, že len jednotná, silná Európa dokáže reagovať na problémy, ako je hospodárska a finančná kríza, a tiež ukázali, že len náš spoločenský model, sociálne trhové hospodárstvo, dokáže zaručiť potrebnú rovnováhu medzi zamestnávateľmi a zamestnancami, ktorá umožňuje každému bez nezmyselných zaťaží a bariér zužitkovať plody svojej práce a dosiahnuť svoj cieľ a zabezpečiť skutočnú solidaritu. Tento spoločenský model chceme my stredopravé sily budovať aj naďalej.
<P>
Vážený pán Barroso, pán Sarkozy, dámy a páni, vítam výsledok dosiahnutý na zasadnutí Európskej rady, pokiaľ ide o balík opatrení v oblasti klímy a energetiky. Je to výsledok, ktorý stavia Európu na čelo úsilí v tejto oblasti a ukazuje, že aj v takejto zložitej otázke sa našich 27 štátov dokáže v rekordnom čase jednohlasne dohodnúť.
<P>
Balík prijatý v piatok na zasadnutí Rady a v sobotu na trojstrannom rokovaní zosúlaďuje naliehavosť problému zmeny klímy s potrebou postaviť sa za naše hospodárske a sociálne záujmy.
<P>
Blížime sa ku koncu dlhého maratónu rokovaní a ja by som rád zablahoželal všetkým, ktorí sa na tomto procese podieľali, najmä svojim kolegom z našej politickej skupiny. Toto nie je otázka víťazstva alebo porážky: medzi tromi inštitúciami je uzatvorená dohoda a Európska únia ukázala, že sa dokáže postaviť na čelo boja proti zmene klímy. Teraz to musí využiť na to, aby zdvojnásobila svoje výskumné úsilie a podporila inováciu a nové technológie.
<P>
Tiež musíme vyvinúť tlak na našich obchodných partnerov vrátane rozvíjajúcich sa štátov, ktoré patria k najväčším znečisťovateľom, aby prevzali za svoje konanie zodpovednosť. Prijatie hmatateľných opatrení očakávame predovšetkým od novej Obamovej vlády.
<P>
V takýchto búrlivých časoch sa človek nemôže ubrániť konštatovaniu, že Európa potrebuje viac politickej stability a účinnosti vo svojich rozhodnutiach. Je pravda, že v posledných mesiacoch sme napriek nedostatku jednomyseľnosti dosiahli pokrok, nič však nenaznačuje, že zopakovať tento úspech bude ľahké.
<P>
Skupina Európskej ľudovej strany (kresťanských demokratov) vyzýva každú krajinu, každého osloveného občana, aby prijali svoju zodpovednosť a pri plnom poznaní faktov rozhodli o ratifikácii Lisabonskej zmluvy. Prosíme ich, aby rozlišovali medzi povrchnými heslami a skutočnosťou, medzi populizmom a zodpovednosťou.
<P>
Čo ľudia chcú? Chcú plán boja proti zmene klímy, na ktorý môžu byť hrdí, spoločenský model, ktorý môžu odovzdať svojim deťom, alebo chcú demagogické návrhy, ktoré len mrhajú ich časom? Táto otázka si nežiada odpoveď. Schválenie Lisabonskej zmluvy nám dá prostriedky na dosiahnutie našich cieľov. Na záver by som chcel ešte raz poďakovať francúzskemu predsedníctvu za jeho politické úsilie a dúfam, že ďalšie predsedníctvo prejaví rovnaké odhodlanie. To je moje prianie pre rok 2009.
<P>
(potlesk)
<SPEAKER ID="191" NAME="Martin Schulz">
v mene skupiny PSE. - (FR) Vážený pán predseda, dámy a páni, na záver svojho prejavu, pán Sarkozy, ste povedali, že ste sa pokúsili pohnúť Európou, ale Európa zmenila vás. Nie ste jediný.
<P>
Francúzske predsedníctvo zmenilo aj iných, napríklad Daniela Cohna-Bendita. Keď sme minulý týždeň opúšťali Elyzejský palác po tom, ako sme tam mali stretnutie, poskytli ste nám policajný sprievod s blikajúcimi svetlami a ja som sedel v aute za políciou spolu s pánom Cohnom-Benditom. Povedal som mu: "Pozri, ako sa časy zmenili. V roku 1968 policajti naháňali teba a teraz sa ty preháňaš po Paríži za policajtmi."
<P>
(potlesk)
<P>
Časy sa zmenili a veľa vecí zmenilo aj francúzske predsedníctvo.
<P>
Vážený pán predseda, minulý týždeň nemecký týždenník Der Spiegel uverejnil váš portrét s titulkom "Všemohúci prezident". Je pravda, že ste tak trochu všadeprítomný: jeden deň ste v Paríži, druhý deň ste v Bruseli, dnes ste v Štrasburgu, zajtra v Londýne, aj keď pani Merkelová nebola pozvaná. Neprislúcha mi hodnotiť vaše kroky v Paríži, pretože mi neprislúcha hovoriť o sociálnych nerovnováhach alebo mediálnej politike: hovoriť o tom prislúcha mojim náprotivkom v Paríži.
<P>
Mám však mandát na to, aby som diskutoval o vašom predsedníctve Európskej únie, hovoril o ňom a hodnotil ho, a musím povedať, že vôbec nejde o zlé hodnotenie.
<P>
(DE) Vážený pán predseda, dámy a páni, podľa mňa dosiahlo francúzske predsedníctvo pozitívne výsledky. Balík opatrení v oblasti klímy a energetiky je významným úspechom. Som vďačný za to, že ste Európskemu parlamentu vzdali poctu, ktorú si zaslúži, pretože bez Parlamentu by sa balík prijať nepodarilo. Tiež by som chcel osobitne poďakovať našim spravodajcom. Na rozdiel od Komisie s 22 000 úradníkmi a dôležitými vládnymi orgánmi, ktoré máte k dispozícii, majú naši spravodajcovia len troch, štyroch alebo piatich zamestnancov. Práca, ktorú vykonávajú, je prvotriedna, pretože je to práca Európskeho parlamentu. Je dobre, že ste to uznali.
<P>
(potlesk)
<P>
Vezmime si napríklad smernicu o označovaní áut informáciou o emisiách CO2. Je v nej veľa práce pána Sacconiho a len malý náznak pričinenia pána Sarkozyho, ale celkove je veľkým úspechom. Je to úspech našej skupiny, pretože to bola Socialistická skupina v Európskom parlamente, ktorá vyvinula mimoriadne úsilie, aby zabezpečila rovnováhu medzi hospodárskymi potrebami, ktoré nemôžeme ignorovať, a záväzkami v oblasti životného prostredia, ktoré musíme všetci akceptovať. Som presvedčený, že kritika, ktorá prišla hlavne z miest, ktoré ste spomenuli, naznačuje, že sme na správnej ceste. Z tohto dôvodu bude naša skupina hlasovať jednomyseľne za tento balík. Dúfam, milý Joseph, že Skupina Európskej ľudovej strany (kresťanských demokratov) a európskych demokratov urobí to isté. Alebo sa máme obávať predloženia pozmeňujúceho a doplňujúceho návrhu s cieľom oddialiť zavedenie systému obchodovania s emisiami? Za niekoľko posledných dní sme si urobili lepšiu predstavu o tom, čo znamená PPE-DE. PPE sa dá preložiť ľahko, avšak pokiaľ ide o DE, zdá sa nám, ako by to znamenalo európska zmätenosť. Mali by ste sa rozhodnúť, čo vlastne chcete. Chcete chváliť pána Sarkozyho, ale nepodporiť ho, alebo chcete prijať tento balík spoločne s nami? So záujmom očakávame hlasovanie skupiny PPE-DE.
<P>
Chcel by som ešte dodať, že dohoda v prvom čítaní je skôr výnimkou. Ako Parlament nedovolíme, aby nám budúca Rada povedala: "Urobili ste to pre balík opatrení v oblasti klímy a energetiky." Ak ste jasne naznačili, že prvé čítanie bolo len nátlakovým prostriedkom s cieľom priviesť k rozumu tvrdohlavé hlavy štátov a predsedov vlád, tak v tomto prípade to bolo v poriadku. Nemal by sa z toho však stať precedens pre všetky ostatné prípady.
<P>
V súvislosti s finančnou krízou ste si počínali správne. Dovoľte však, aby som vám pripomenul, čo sme tu ja a môj kolega pán Poul Nyrup Rasmussen povedali počas júlovej rozpravy na začiatku vášho predsedníctva. Povedali sme, že sociálna nerovnováha v Európe vyplývajúca z nespravodlivého rozdelenia zisku a nespravodlivého rozdelenia bohatstva v Európe je tikajúcou časovanou bombou. Odpoveďou francúzskeho predsedníctva bolo: "To nie je našou hlavnou prioritou." V priebehu posledných šiestich mesiacov ste pochopili, že to hlavnou prioritou je. Počínali ste si správne, ale keby ste konali skôr, bolo by možné predísť mnohým veciam, ktoré sa stali a ktoré teraz treba riešiť. Takže zvládli ste to výborne, len to prišlo trochu neskoro.
<P>
Nemáme Lisabonskú zmluvu a práve sme počuli rozhodnutie Rady. Musíme s tým žiť a musíme to akceptovať. Avšak všetky rozhodnutia týkajúce sa Komisie, kresiel v Parlamente a ústupkov írskemu obyvateľstvu budú nanič, pokiaľ írsky premiér alebo vláda nechytí býka za rohy a nepovie občanom Írska: "Pozrite, čo sa stalo. Pozrite na solidaritu Európanov, európskych štátov s Írskom a predstavte si, čo by sa stalo, keby teraz Írsko čelilo tejto kríze osamotene." Pokiaľ írsky premiér svojim ľuďom nepovie: "Teraz musíte vo svojom vlastnom záujme spolupracovaťť so solidaritou voči ostatným Európanom," znovu všetko vyjde nazmar. Celý európsky projekt môžeme odovzdať do rúk týmto ľuďom, pánovi Ganleymu a jeho machináciám. Potrebujeme odvážnu írsku vládu, ktorá nerokuje o niekoľkých nedopečených kompromisoch, ale ktorá povie: "Chceme Európu a chceme túto zmluvu."
<P>
(potlesk)
<P>
Francúzskeho predsedníctvo bolo úspechom. Chcel by som vám zablahoželať hlavne k tomu, že ste sa ukázali ako proeurópan, keď ste povedali: "Podporujem tento európsky projekt." V minulosti som o tom občas pochyboval. Sú mi známe mnohé vaše prejavy. Ako predseda Rady ste ukázali, že ste sa držali toho, čo ste povedali na začiatku. Ak budúce predsedníctvo bude konať takisto, budem šťastný. Ďakujem vám veľmi pekne. Vykonali ste veľa dobrých vecí a niekoľko vecí, ktoré nie sú až také dobré, ale na tie dnes zabudneme. Celkove si myslím, že vďaka Francúzskemu predsedníctvu sa pohla Európa dopredu, a práve o to išlo. Nešlo len o Francúzsko, ale o Európu ako celok a celkový výsledok je dobrý. Ďakujem vám veľmi pekne.
<P>
(hlasný potlesk)
<SPEAKER ID="193" NAME="Graham Watson">
v mene skupiny ALDE. - Vážený pán predseda, toto francúzske predsedníctvo bolo takmer rozprávkové: smelý princ cválajúci na mýtickom bielom tátošovi odstrašujúcej vojenskej sily EÚ, aby zachránil našu pani z Gruzínska, Popoluška z Londýna konečne pozvaná na bál a spanilá princezná v Berlíne, ktorá sa v odpovedi na nótu úradu kancelára Elyzejskému palácu dozvie, že ak chce byť s čarovným princom, musí byť ochotná pobozkať žabu.
<P>
(smiech)
<P>
Vážený pán úradujúci predseda, predpokladám, že keby ste mohli, nevybrali by ste si problémy, ktorým muselo vaše predsedníctvo čeliť, riešili ste ich však energicky, s nadšením a tvorivo a ukázali ste silu európskej solidarity. Blahoželáme vám k úspechu minulotýždňového zasadnutia Rady. Váš časový plán hospodárskej obnovy pomôže obnoviť dôveru v trhy. Váš boj proti protekcionizmu je obdivuhodný. Vaše ústupky v oblasti štátnej pomoci a verejného obstarávania sú primerané, ako aj váš záväzok, že ich budú sprevádzať štrukturálne reformy stanovené v lisabonskej stratégii.
<P>
Závery samitu poskytujú priestor na zníženie DPH. Liberálni demokrati vyzývajú Radu Ecofin, aby znížila DPH pri zariadeniach slúžiacich na úsporu energie a na používanie obnoviteľných zdrojov energie, aby sa pomohlo priemyslu a životnému prostrediu. Tiež vítame, že sa znovu začína presadzovať udržateľné verejné financovanie a rýchly návrat k strednodobým rozpočtovým cieľom. Naša odpoveď na krízu musí byť založená na solidarite a zdravej hospodárskej politike.
<P>
Zdá sa, že ste našli praktickú odpoveď na obavy Írska z novej Zmluvy. Možno nie je elegantná, je však hodná francúzskeho kráľa Henricha IV.: Si Paris valait une messe, Dublin vaut un commissaire. V oblasti bezpečnostnej a obrannej politiky sa dosiahol skutočný pokrok: vytvorenie jednotnej plánovacej štruktúry pre misie v rámci EBOP, štruktúrovaná forma spolupráce s NATO a deklarovanie našich cieľov v boji za bezpečnosť.
<P>
Viac kritiky si však možno zaslúžite v oblasti zmeny klímy. Do záverov Rady bol zakomponovaný celý rad ústupkov korporáciám; nové členské štáty budú kúpené čiernymi fondmi solidarity; povolenia na stanovenie hornej hranice emisií a obchodovanie s nimi, ktoré sa mali dražiť, sa budú rozdávať a hlavným hráčom, ako sú energetické podniky, budú udelené výnimky rovnajúce sa superdotáciám. Všetko toto tlačí dole cenu CO2, znižuje objem vyzbieraných peňažných prostriedkov a sťažuje to dosahovanie cieľov v oblasti emisií. Okrem toho systém obchodovania s emisiami nevstúpi do účinnosti do roku 2013.
<P>
Napriek tomu považuje naša skupina dohodu, ktorú sa vám podarilo dosiahnuť, za úspech. Vítame dohody o úsporách energie, o vyčlenení polovice výnosov z emisií na ďalšie znižovanie emisií skleníkových plynov a o zachytávaní a skladovaní uhlíka. Pri zajtrajšom hlasovaní ju podporíme.
<P>
Od každého predsedníctva sa dá očakávať viac. V oblasti reformy SPP došlo k pokroku. My sme očakávali jej otvorenie. Pokiaľ ide o prisťahovalectvo, modrá karta sa nám zamotala do byrokratických procedúr a čo sa týka obchodu, zrušenie rokovaní v Dauhe, ktoré sa mali konať tento týždeň, dáva len malú nádej na pokrok. Napriek tomu bolo toto predsedníctvo pre Európu úspechom a uznanie za to si zaslúžite vy, pán úradujúci predseda.
<P>
Po týchto šiestich mesiacoch si hádam aj zaslúžite prestávku. Nemusíte robiť všetko. Ministrov financií nechajte Jeanovi-Claudovi Junckerovi. Euro nechajte Jeanovi-Claudovi Trichetovi. Rozprávkové predsedníctvo zavŕšte rozprávkovým zakončením. Držte sa rady svojho obľúbeného speváka: C'est le temps du départ, retournez à d'autres étoiles et laissez-nous la fin de l'histoire.
<P>
(potlesk)
<SPEAKER ID="194" NAME="Daniel Cohn-Bendit" LANGUAGE="FR">
Vážený pán predseda, pán Sarkozy, pán Barroso, áno, skutočne oceňujeme váš aktívny prístup, áno, pokúsili ste sa posunúť Európu dopredu. Ide len o to, že sme tu mali niekoľkých Nicolasov, a ja osobne som bol zástancom Nicolasa Prvého, ktorý v júli roku 2008 pred užasnutým Parlamentom vyhlásil, že "jednomyseľnosť zabíja demokraciu". To povedal Nicolas Prvý Európskemu parlamentu v júli roku 2008. Nicolas Prvý mal pravdu, Nicolas Tretí sa mýli.
<P>
V tomto mám s francúzskym predsedníctvom problém. Veterník jednu minútu hovorí pravdu, ďalšiu minútu nehovorí pravdu, a keď sa na to teraz s odstupom času pozerám, zameriam sa na to, čo bolo pravdivé, a vynechám to, čo nedokázalo správne roztočiť veterník, pretože medzi nami je rozdiel.
<P>
Pre vás je Európsky parlament len Viagrou pre vlády, ale my tu nie sme na to, aby sme druhých nútili robiť to, čo robiť nechcú. Nikto z nás tu nepovedal, že chceme vytvoriť protinárodnú Európu. To nikto nepovedal. Inštitúcie Spoločenstva sú, a to úplne správne, Európou národov a ľudí a my tu zastupujeme ľudí. Chcete dosiahnuť ratifikáciu Lisabonskej zmluvy, pričom Lisabonská zmluva obmedzuje práve možnosti jednomyseľnosti, a prečo? Pretože jednomyseľnosť zabíja demokraciu a ak takto budeme pokračovať, zabijeme našu schopnosť vytvárať európsku politiku.
<P>
Máte úplnú pravdu, keď hovoríte, že predsedovia potrebujú získať skúsenosti, ale ako úradujúca predsedníčka tu bola aj pani Merkelová, kancelárka pre oblasť klímy, a keď sa z nej znovu stala len nemecká kancelárka, padla do pazúrov nemeckého priemyslu a zabudla na európske záujmy. Tomuto ste čelili v Európskej rade, kde ste museli dosiahnuť kompromis medzi rôznymi sebeckými národnými záujmami: kompromis, ktorý sa chystáme posúdiť a ktorý posúdime určitým spôsobom. Budeme hlasovať za to, čo je dobré, a proti tomu, čo je zlé, a nedáme sa vydierať.
<P>
Takáto je pravda: podľa mňa je prvé čítanie vydieraním, pretože demokratický proces parlamentu je vziať návrh, pripomienkovať ho a vrátiť sa k rokovaciemu stolu. Preto mám určité pochybnosti aj o dohodách týkajúcich sa balíka opatrení v oblasti klímy, ktoré boli dosiahnuté v prvom čítaní.
<P>
Aby som na to nadviazal, viem, že máte rád francúzsky šansón, ale na váš milenecký duet od Françoise Hardyovej "la main dans la main, et les yeux dans les yeux, ils s'en vont amoureux sans peur du lendemai", skutočne nikto nenaletí, pán Sarkozy a pán Barroso. Určite na to nenaletíme my, pretože vy ste spravili z Komisie len obyčajný sekretariát Rady. Komisia pána Barrosa bola dobrá len na to a to je všetko. Na nič iné.
<P>
Áno, páni, čoskoro budeme mať voľby a o týchto témach budeme hovoriť: o tom, ako sa na obidvoch stranách podlizujete svojim vládam. Našou prácou tu v Parlamente nie je podlizovať sa svojim národným stranám, naším poslaním je brániť európske záujmy, záujmy Spoločenstva, nie národné záujmy. Presne toto som chcel povedať ľavici, ako aj pravici.
<P>
Pokiaľ ide o balík opatrení v oblasti klímy, boli sme silní a postavili sme sa na čelo procesu a je pravda, že aj keď to nebolo dosť, ako nám vtedy bolo povedané, cieľ "trikrát 20" bol správny. Od cieľa "trikrát 20" sme však prešli k legitimite hospodárstva "4 x 4". Tam sme po prijatí balíka opatrení v oblasti klímy skončili, ale prečo? Poviem vám prečo: pretože v pláne obnovy, tak ako ste ho vypracovali - a to nie je vaša vina, to nehovorím - pretože sú tam niektoré veci, ktoré ani vy nemôžete urobiť, pán Sarkozy, ktoré nedokážete ani vy.
<P>
Zbabelo ste napríklad ustúpili nemeckému hospodárskemu nacionalizmu. Vy, vy a pán Barroso, ste nám povedali: "1,5 % HDP", ale celý svet predsa vie, že pri Obamovom pláne idú na obnovu hospodárstva a životného prostredia 3 % až 4 % HDP a my to nedokážeme. Viete, čo vám povie pán Obama? Povie: "Nie, to nemôžete, to nezvládnete, to nie je dosť," presne ako povedal pán Krugman pánovi Steinbrückovi a pán Krugman potom dostal Nobelovu cenu za ekonómiu. Keby som to povedal ja, povedali by ste, že neviem, o čom hovorím, ale bol to pán Krugman, kto to povedal.
<P>
Nakoniec ešte jedna vec: ako som už povedal, plán obnovy životného prostredia je nepostačujúci, lebo v ňom toho nie je dosť. Nie je to len vaša vina a nie je to európsky plán.
<P>
Teraz by som však chcel povedať toto. Minulý týždeň bol v Pekingu zatknutý prominentný disident Liu Xiaobo. Boli sme svedkami vašej politiky, pokiaľ ide o Čínu: tu v tomto Parlamente ste nám povedali, že sa musíme vyhýbať ponižovaniu Číňanov. Vy ste Číňanov neponížili, to Číňania ponížili vás. Skákali vám po hlave. Potom ste nám povedali: "Nikto mi predsa nemôže zabrániť, aby som sa v Gdansku diskrétne stretol s dalajlámom." Nie je to tak. Pokiaľ ide o mňa, som hrdý na to, že tento Parlament udelil Sacharovovu cenu disidentovi Chu Ťiovi, a som hrdý, že sme sa nepodvolili predsedníctvu, keď chcelo, aby sme Číňanom padli k nohám, kým oni každodenne zatýkajú a mučia ľudí a Európska únia nič nehovorí práve tak, ako nič nepovedala, keď dal pán Putin zatknúť dav demonštrantov, ktorí nepožadovali nič viac ako sociálnu rovnosť. Toto je vaša politika: keď sú s nami VIP, hádžeme sa im k nohám, a preto túto politiku, keď je vyjadrená takýmto spôsobom, odmietame.
<P>
(potlesk)
<SPEAKER ID="195" NAME="Cristiana Muscardini" LANGUAGE="IT">
Vážený pán predseda, dámy a páni, tiež by som vám chcela poďakovať. Keďže som členkou skupiny s názvom Únia za Európu národov, je len prirodzené, že zvlášť vítam to, čo ste povedali.
<P>
Vaše predsedníctvo ukázalo, že projekt európskej politiky a politickej Európy môže existovať. Všetko, čo treba, je odvaha, ktorú ste preukázali v konflikte medzi Ruskom a Gruzínskom, a schopnosť riešiť finančnú krízu pomocou nových pracovných metód a nezaujatých výkladov, nie nekompromisnosťou Paktu stability a rastu. Privítali a podporili sme politickú víziu predsedníctva, ktoré umiestnilo politiku späť do centra diskusie, čím umiestnilo Európu späť do centra svetovej diskusie.
<P>
Sme presvedčení, že nezávislosť Európskej centrálnej banky by mala znamenať povinnosť pohotovejšie reagovať na konanie inštitúcií. Teraz sa vlastne ukázalo, že centrálne banky nemôžu krízy riešiť bez predošlej jasnej politickej vízie a spoločnej rozvojovej stratégie. Vytvorenie balíka opatrení v oblasti klímy a energetiky spolu s prekonaním problému vnútroštátnych zdrojov je veľkým úspechom a dáva nádej do budúcnosti spolu s Úniou pre Stredomorie, plánom pre mier a rozvoj.
<P>
Niektoré priority však zatiaľ zostávajú otvorené a dúfame, že ich bude možné vyriešiť v spolupráci s trojkou a ďalším predsedníctvom. Okrem prisťahovalectva, hraničných kontrol a revitalizácie poľnohospodárstva k nim patrí skutočne rovnaká pláca pre mužov a ženy. Dnes hovorí Európa o rodovej rovnosti v súvislosti s dôchodkovým vekom, ja si však myslím, že treba začať presadením rovnakého odmeňovania.
<P>
Vážený pán predseda, podľa mňa je najspravodlivejším riešením princíp jeden komisár na krajinu a to sme povedali aj v Konvente. Ďakujeme francúzskemu predsedníctvu za opätovné oživenie tohto návrhu. A nakoniec, definovali ste túto krízu ako systémovú, a preto vás, pán predseda, podporujeme, keď voláte po reforme systému založenej na schopnosti dosiahnuť, aby bolo reálne hospodárstvo silnejšie ako finančníctvo a aby bol reálny majetok silnejší ako papierový.
<SPEAKER ID="196" NAME="Francis Wurtz" LANGUAGE="FR">
Vážený pán predsedajúci, pán úradujúci predseda Rady, pán predseda Komisie, na toto francúzske predsedníctvo budeme nepochybne ešte dlho spomínať. Spomínať sa naň bude pre vážnosť udalostí, ku ktorým došlo počas posledných šiestich mesiacov, a pre mimoriadny význam niektorých problémov, ktorými sa muselo zaoberať. Spomínať sa naň však bude, a to plne uznávam, aj pre neobvyklý štýl úradujúceho predsedu Rady, kombinácie odhodlania, vynachádzavosti a, z pohľadu vžitých zásad Spoločenstva, obrazoboreckých metód, čo sú všetko veci, s ktorými by som súhlasil. Okrem štýlu budeme spomínať predovšetkým na spôsob riadenia Európskej únie, ktorý zaviedol, najmä pokiaľ ide o prienik politiky do sveta, z ktorého bola tradične vylúčená, čo je niečo, čo som ja vždy presadzoval.
<P>
Tiež som presvedčený, že pán úradujúci predseda Rady možno úplne neocení, ale aspoň akceptuje, s väčšou eleganciou než pri svojom poslednom prejave, to, že teraz skončím so zdvorilostnými a zmierlivými poznámkami, tentoraz v súvislosti s posledným zasadnutím Európskej rady, aby som poukázal na niekoľko problémov, pretože reálna politika si vyžaduje úprimnú, ale dôstojnú výmenu názorov.
<P>
V prvom rade musím spomenúť balík opatrení v oblasti klímy a energetiky. Bolo by, samozrejme, veľmi tragické, keby pri riešení tohto pre civilizáciu takého významného problému niečo hatilo prácu Európskej rady. Preto chápem, že sa tak vyzdvihuje dosiahnutie kompromisu medzi 27 členskými štátmi, keďže to má veľký význam pre autoritu Európskej únie a najmä pre nadväzný proces.
<P>
A predsa, možno hovoriť o historickej dohode, vďaka ktorej sa Európska únia stane vzorom pre druhých? Nemyslím si to. Naozaj môže byť vďaka tomuto kompromisu drvivá väčšina európskych priemyselných podnikov oslobodená od ekologických obmedzení? Naozaj hrozí, že Európa zníži svoje emisie len o malé percento, pretože sa uspokojí s tým, že prostredníctvom kompenzačného mechanizmu prispeje k ich zníženiu mimo Európy? Naozaj vyjadrujú rozvojové krajiny právom svoje rozhorčenie pre neexistenciu akéhokoľvek záväzného mechanizmu finančnej solidarity vo vzťahu k nim?
<P>
Keby sa tento model v takejto forme začal uplatňovať všeobecne, bolo by nemožné dosiahnuť základné ciele stanovené svetovou vedeckou obcou. Preto je dobré, že existuje európska dohoda, rozsahom však zatiaľ nemá na to, aby splnila očakávania alebo potreby.
<P>
(potlesk)
<P>
Som takisto zástancom väčšej zrozumiteľnosti, pokiaľ ide o hodnotenie plánu obnovy prijatého v Bruseli. Hlučné blahoželania samým sebe by, podľa môjho názoru, vyslali našim spoluobčanom kontraproduktívny signál. V čase, keď klesá spotreba domácností, keď sa znovu a znovu ohlasujú ďalšie plány na prepúšťanie a rastie sociálne napätie - len sa pozrite na Grécko - vyvoláva tento plán mnoho otázok.
<P>
Obnova pre koho? Kto zaplatí za tento nový plán, ktorý bude stáť miliardy? Aké výsledky prinesie? Prečo v kontexte toho istého plánu jeden členský štát zvyšuje kúpnu silu svojho obyvateľstva, zatiaľ čo druhý pomáha podnikom? Ako to, že sa pôžičky poskytujú bankám a nie spoločnostiam, keď tie v súčasnosti potrebujú priamu pomoc v prvom rade? Prečo členské štáty, ktoré poskytujú bankám finančnú pomoc, nad nimi nezačnú vykonávať primeranú kontrolu s cieľom vytvoriť podmienky pre zodpovedné riadenie zamerané na vytváranie pracovných miest a bohatstva užitočného pre spoločnosť? Pred akýmikoľvek ďalšími úvahami treba ešte zodpovedať množstvo logických otázok.
<P>
A nakoniec, nikto asi nebude prekvapený, že moja skupina neblahoželá Európskej rade k tomu, že vyvíja tlak na Írsky ľud. Ste si predsa vedomý toho, že očakávania zmien sú u Írskych občanov, a u európskych občanov všeobecne, oveľa hlbšie, než ako ste ich opísali. Ďalší dôkaz toho čoskoro uvidíte v uliciach Štrasburgu. Musíte si ich vypočuť a odpovedať na ich otázky, pretože, ako ste povedali práve vy, pán predseda, zametenie prachu pod koberec vedie k ťažkostiam v budúcnosti.
<SPEAKER ID="197" NAME="Nigel Farage">
v mene skupiny IND/DEM. - Vážený pán predseda, pán Sarkozy vniesol do svojho predsedníctva dynamiku, stále však zdôrazňoval, že chce viac právomoci pre Úniu a že chce Lisabonskú zmluvu.
<P>
V súvislosti s blížiacim sa českým predsedníctvom musím teraz povedať, že hanebný útok na prezidenta Klausa nám odhalil pravú tvár tejto modernej Európskej únie. Položím vám otázku, pán predseda Sarkozy: akú Európsku úniu chcete? Pretože táto Únia sa k demokracii správa pohŕdavo.
<P>
Brian Crowley pánovi prezidentovi Klausovi povedal, že Íri si želajú Lisabonskú zmluvu. Nuž, je mi ľúto, synak, ale povedali "nie". Akceptujte výsledok, prosím! Martin Schulz raz vstal a povedal, že hlasovanie proti povedie k fašizmu a že sa nesmieme poddať populizmu. Takže toto je Únia, ktorá pohŕda demokraciou, Únia, ktorá sa nedokáže vyrovnať s akýmkoľvek alternatívnym názorom. "Nezaujímajú ma vaše názory," povedal pán Danny Cohn-Bendit pánovi prezidentovi Klausovi. Raz pán Cohn-Bendit v tomto Parlamente povedal, že odporcovia tejto Zmluvy sú duševne chorí.
<P>
Prijatie tohto kroku predstavuje pre Európu veľké nebezpečenstvo. Je to Únia, ktorá sa správa ako gauner a tyran a keď pán Cohn-Bendit položil na stôl pána prezidenta Klausa európsku zástavu a povedal mu, aby ju vztýčil na hrade, práve tak mohol byť nemeckým predstaviteľom spred 70 rokov alebo sovietskym predstaviteľom spred 20 rokov. Liberál Danny, z ktorého je dnes autoritár, muž, ktorý sa premenil na všetko to, o čom pred 40 rokmi prehlasoval, že to odmieta - a toto je pravá tvár Európskej únie, pán predseda Sarkozy. A všetko toto sa deje za podpory pána predsedu Pötteringa, ktorý kedysi pokutoval poslancov tohto Parlamentu za to, že urážali iné hlavy štátov.
<P>
Vážený pán Sarkozy, je toto Únia, akú chcete, alebo spolu so mnou odsúdite hanebný útok proti pánovi prezidentovi Klausovi, ku ktorému došlo minulý týždeň v Prahe?
<P>
(potlesk)
<SPEAKER ID="198" NAME="Bruno Gollnisch" AFFILIATION="NI">
(FR) Vážený pán predseda, súčasná kríza je krízou európskeho globalistického systému. Vynaložili ste v súvislosti s ňou veľké úsilie, ale samotný kontext týchto úsilí svedčí o tom, že Európska únia nie je spôsobilá riešiť problémy.
<P>
Ako som už mal príležitosť povedať vám, opatrenia, ktoré ste prijali, sa uskutočnili buď v rámci vnútroštátneho kontextu, alebo v rámci tradičnej multilaterálnej diplomacie. Napríklad vo vnútroštátnom kontexte existujú opatrenia na obnovu hospodárstva, ktoré napriek tomu, že sa od jedného členského štátu k druhému líšia - a na tom nie je v podstate nič šokujúce - sa neskôr z formálnych dôvodov odsúhlasujú spoločne. Každý to vie. Ako európsku politiku sa vám podarilo zamaskovať odlišnú, alebo dokonca vzájomne protichodnú politiku pána Browna, pani Merkelovej a ostatných, ale zdanie môže klamať. Preto je dobre, pokiaľ ide o vnútroštátny kontext, že existujú hranice, ktoré ho chránia, že členské štáty sú potrebné a že suverenita jednotlivých štátov umožňuje prijímanie rýchlych a účinných krokov.
<P>
V kontexte tradičnej bilaterálnej, respektíve multilaterálnej diplomacie sme boli svedkami vášho úsilia vyriešiť gruzínsku krízu alebo, v súvislosti s hospodárskou krízou, schôdzky G20, na ktorej sa zúčastnilo len niekoľko členských štátov Európskej únie, USA, Čína, India, Japonsko, Kanada, Saudská Arábia a iní. Toto jasne signalizuje, že Európska únia je príliš úzkym priestorom na riešenie problémov, ktorým čelíme.
<P>
V návale umelej eufórie sa zásluhy za mnohé veci pripísali Európskej únii, avšak veci treba uviesť na pravú mieru. Napríklad v rámci balíka opatrení v oblasti klímy a energetiky bolo v dôsledku krízy udelených toľko výnimiek, že sa z neho prakticky vytratila jeho podstata. Nové obmedzenia sa nebudú vzťahovať na tie priemyselné podniky, ktorých náklady sa zvýšia o viac ako 30 % alebo ktoré vyvážajú viac ako 30 % svojej výroby, čo sú tri štvrtiny príslušných podnikov. Pri pláne hospodárskej obnovy, ako už bolo povedané, ide o 1 alebo 1,5 % HDP, čo kontrastuje so 4 % v Spojených štátoch a viac ako 10 % v Číne. Atrament na pakte o prisťahovalectve ešte ani nestihol poriadne zaschnúť, keď ho porušila talianska vláda, ktorá ohlásila reguláciu 170 000 nezákonných prisťahovalcov. Kam pôjdu? Je takisto evidentné, že jediným výsledkom návrhov v oblasti prisťahovalectva a ďalšej európskej modrej karty bude to, že rozvojové krajiny prídu o kvalifikovanú pracovnú silu, ktorú na svoj rozvoj nutne potrebujú. Preto tieto opatrenia nepotlačia nekontrolované prisťahovalectvo, ale posilnia ho a situáciu ešte zhoršia.
<P>
A nakoniec, na medzinárodnej úrovni odsudzujeme odporný zvyk, že keď ľudia odmietnu katastrofický vývoj v Únii, ktorá ponúka viac obmedzení ako výhod, sú prinútení hlasovať znovu a znovu donekonečna, až kým sa nepodvolia bez toho, aby mali možnosť napadnúť excesy tejto Únie.
<P>
Viete veľmi dobre, pán predseda, že Lisabonská zmluva nie je ani mini-zmluvou, ani zjednodušenou zmluvou, ale je to Európska ústava, ktorú zamietli Francúzi a Holanďania. Zavádza európsky superštát, ktorý sa stáva čoraz autoritatívnejším a totalitnejším, súdiac podľa dogmatických poznámok pána Cohna-Bendita na adresu vášho nástupcu, a zakotvuje represívne iniciatívy pána Barrota, ktorými sa navrhuje v celej Európe uplatniť zákony, ktoré náš kolega pán Toubon v čase ich prijatia označil za stalinistické.
<P>
Takáto Európska únia, nech ste už povedali čokoľvek, je skutočným nepriateľom národov. Je prostriedkom globalistickej moci; pripravuje náš hospodársky, morálny a kultúrny rozvrat. Nie je miestom ochrany a slobody, na ktoré majú naši ľudia právo a ktoré neprestaneme požadovať.
<SPEAKER ID="199" NAME="Martin Schulz" AFFILIATION="PSE">
(DE) Vážený pán predseda, chcel by som sa ospravedlniť za to, že vám uberám z času. Požiadal som o osobné vyhlásenie pre vyhlásenie pána Faragea. Vďakabohu je ešte v sále, takže mu môžem odpovedať. Zvyčajne odchádza hneď po svojich prejavoch, ale dnes zostal.
<P>
V prvom rade by som chcel vyhlásiť, že som nikdy nepovedal, že hlasovanie proti Zmluve povedie k nejakému druhu fašizmu. To som nikdy nepovedal. To, čo ste povedali, jednoducho nie je pravda.
<P>
Po druhé, pán Cohn-Bendit, pán Watson a ja, pán Pöttering a pán Crowley sme sa zúčastnili na stretnutí na hrade v Prahe.
<P>
(protestné pokrikovanie)
<P>
Kto? Pani Belohorská.
<P>
Neboli sme dopredu informovaní, že naše rozhovory na tomto stretnutí sa budú nahrávať na pásku. Každý v miestnosti predpokladal, že stretnutie je dôverné, tak ako mala minulý týždeň dôverné stretnutie konferencia predsedov s pánom Sarkozym v Elyzejskom paláci.
<P>
Zistili sme, že česká tlač informovala o obsahu stretnutia, ktorý pán prezident Klaus zverejnil bez nášho vedomia. Neviem, čo je to za systém, kde sa takéto veci môžu stať, ale určite to nie je hodné demokratického štátu.
<SPEAKER ID="200" NAME="Predseda">
Okrem toho sa o stretnutí neinformovalo v úplnosti, a preto boli podané nesprávne informácie, pretože mnoho vecí sa neuviedlo do správnych súvislostí. Neželáme si však eskaláciu situácie, a preto som o tom na verejnosti doteraz nehovoril. Stačí keď poviem, že o stretnutí sa neinformovalo v úplnosti, a preto boli podané nesprávne informácie.
<SPEAKER ID="201" NAME="Nicolas Sarkozy" LANGUAGE="FR">
Vážený pán Daul, francúzske predsedníctvo si vážilo neustálu podporu vašej skupiny o to viac, že nebolo vôbec ľahké, ani v rámci skupiny, rozhodovať, nachádzať kompromisy a umožniť dosiahnutie primeranej a vierohodnej politickej dohody. Viem veľmi dobre, akú úlohu ste zohrávali ako predseda, pán Daul, a tá bola pre nás rozhodujúcou devízou.
<P>
Musím úplne úprimne povedať, že vaša skupina svojou podporou Lisabonskej zmluvy zaujíma koherentný postoj k Európe, silnej Európe so stabilnými inštitúciami a predsedníctvom na dva a pol roka, ktoré sa bude venovať výlučne predsedaniu Európe.
<P>
Sú to podľa mňa logické myšlienky, ktoré dajú niečo hmatateľné takým, ako sme ja a vy, pán Daul, s vašou skupinou, ktorí chcú Európu, ktorá chráni a pripravuje sa na budúcnosť, nie Európu, ktorú znepokojuje budúcnosť. Môžem vás jednoznačne uistiť, že neochvejná podpora vašej skupiny zohrávala počas francúzskeho predsedníctva rozhodujúcu úlohu a rozhodujúcim spôsobom sa podieľala na dosiahnutí príslušných výsledkov.
<P>
Vyžaduje si odvahu, pán Schulz, súhlasiť, že budete hovoriť s niekým, kto nepochádza z vašej politickej rodiny. Keď som sa s vami a s pánom Daulom stretol, na začiatku sme povedali, že to nebude ľahké, pretože v súvislosti s blížiacimi sa európskymi voľbami sme všetci pod veľkým tlakom. Úprimne musím povedať, pán Schulz, že vy a vaša politická skupina ste pre nás, francúzske predsedníctvo, boli veľmi náročným partnerom - môže vás niekto kritizovať za to, že ste tak energicky obhajovali svoje názory? - ale tiež veľmi zodpovedným partnerom. Pokiaľ ide o osobnú rovinu, veľmi rád som s vami spolupracoval, ale zároveň bolo pre mňa vždy veľmi inšpirujúce, keď som si mohol vypočuť vaše rady alebo rady pána Daula, lebo veľmi dobre viem, že bez vzájomnej spolupráce by sa nám nepodarilo tieto výsledky dosiahnuť. Pánovi Cohnovi-Benditovi chcem povedať, že osloviť toho druhého si vyžaduje oveľa viac odvahy ako nervózne sa hniezdiť v kresle a byť zvestovateľom nešťastia.
<P>
Niečo vytvorí ten, kto má odvahu, nie ten, kto obviňuje druhých. Pán Schulz a pán Daul nám umožnili budovať, posunúť Európu dopredu. Aj iní z vás, ktorí ste teraz tu, stáli pri nás, aj keď mali opačné názory, ako napríklad pani De Sarnezová, a bol som jej veľmi vďačný, keď nás podporila. To v žiadnom prípade neznamená, že sa pán Schulz alebo pani De Sarnezová odklonili od svojho presvedčenia. Na tom je proste založená európska civilizácia: rozumní muži a ženy dobrej vôle, ktorí sa usilujú pohnúť veci dopredu. Vy ste si ma nevybrali, pán Schulz, a ja som si nevybral vás, ale je našou povinnosťou spolupracovať. Spolupracovali sme a ja by som vám chcel povedať, že z tohto hľadiska to pre mňa zostane veľkou skúsenosťou.
<P>
Je možné Európu zmeniť a my v tom musíme pokračovať. Spomínali ste, že som veľa cestoval, ale, napokon, ak ste predsedom Európskej rady a neradi cestujete, radšej by ste mali zložiť funkciu, pretože priviesť Európu bližšie k občanom je podľa mňa možné jedine tak, že európski občania, Európania, uvidia, že tí, ktorí dočasne stoja na čele jej inštitúcií, k nim prídu a rozprávajú sa s nimi, čím dajú týmto inštitúciám ľudskú tvár. Asi mi veríte, pán Schulz, že počas svojich ciest, hlavne v Dubline, ale tiež keď som bol v Gdansku, vo Varšave alebo aj inde, som mal pocit, že Európe až tak nechýbajú inštitúcie, ale skôr tváre. Ľudia musia mať možnosť vidieť nás osobne, aby si mohli povedať, že Európa nie je len inštitucionálnym monštrom zloženým z neznámych ľudí, ale že sú to jednotlivci, ktorí majú svoje slabosti. Nejde, samozrejme, o zosobňovanie vecí, to nie je cesta vpred, len sa mi zdá, že sme trochu prehnali neosobnú povahu zodpovednosti jednotlivých ľudí.
<P>
Jedna vec, ktorú by som vám chcel povedať, aj keď sa vám to možno bude zdať naivné, je, že som túto prácu robil veľmi rád, a myslím si, že ľudia, ktorí vedú Európu, by to mali robiť radi. Ako môžeme dosiahnuť, aby mali ľudia Európu radi, ak my našu prácu nerobíme s radosťou? Vo Francúzsku som pri jednej príležitosti jednému z mojich ministrov povedal, že Európsky parlament je nesmierne dôležitý, že Európa je nesmierne dôležitá. Ak však my sami pri svojej práci nepociťujeme šťastie, hrdosť a nadšenie - tak ako vy všetci - ako môžete očakávať od Európanov, že budú z Európy nadšení?
<P>
Pri budovaní Európy sa uplatňoval prístup, ktorý sa zdal ľuďom trochu vzdialený, trochu technokratický. Pri technokratizme však nejde o technické vedomosti; ide o to, že do svojej práce nevkladáte žiadny cit. Európa si podľa mňa zaslúži, aby sme do nej vkladali city. V každom prípade si vážim vaše uznanie. Možno sme sa vo všetkom nezhodli, pán Schulz, ale navzájom sme sa obohatili. Vy ste v ničom nezmenili svoje postoje a ja som nezmenil svoje. Jednoducho sme ukázali, že na to, aby sme mohli niečo vybudovať, potrebujeme jeden druhého, a ja si to zapamätám ako veľký moment demokracie.
<P>
Spomínam si, že naposledy ste hovorili o Carle, pán Watson. Dnes ste hovorili o Angele. Máte dobrý vkus, pán Watson. Cením si vaše pripomienky.
<P>
(smiech)
<P>
(potlesk)
<P>
Musím povedať, že som veľmi rád spolupracoval s pánom Watsonom, ktorý je veľmi prísnym človekom. Veľmi si vážim vašu zásadovosť, vašu znalosť vecí a vašu precíznosť. Musel som pristúpiť na kompromisy a vy ste povedali, že boli rozumné. Nebudem tu pred Európskym parlamentom popierať, že došlo ku kompromisom. Kto v Európe môže povedať, že prišiel do Európskej rady, nikoho druhého nepočúval a odišiel s tým, že uspokojivo dosiahol všetko, čo chcel? Jedinou otázkou nie je otázka kompromisu, ktorá je zabudovaná do európskych základov. Ide o to vedieť odhadnúť, či ide o rozumný kompromis.
<P>
Teraz som si uvedomil, a ospravedlňujem sa za to, že som zabudol hovoriť o jednej veci: DPH. Aj tak je zvláštne - a tu ma pán Barroso môže opraviť, ak bude treba - že keď chce nejaká krajina znížiť DPH na všetky výrobky, môže o tom rozhodnúť úplne sama. Keď však chce nejaká krajina znížiť DPH na jednu kategóriu výrobkov, musí si počkať na súhlas ostatných. Pochopte ma prosím, pán Watson. Jednoducho chcem nám všetkým pripomenúť, za čo nesieme zodpovednosť. Ktorý európsky občan môže také niečo pochopiť?
<P>
Neodsudzoval som rozhodnutie Gordona Browna. Je to predseda vlády, ktorého si vážim, a takisto si cením jeho mimoriadnu pomoc v boji proti finančnej kríze, ale rozhodol sa znížiť vo svojej krajine DPH. Všetci európski občania - každý má právo vyjadriť na to svoj názor - by sa mali na to pozrieť a spýtať sa na to svojej vlády. Keď chce jeden z nás znížiť DPH len na jeden výrobok, musí týmto občanom povedať: "Je mi ľúto, ale musí to byť jednohlasné rozhodnutie." Ja hovorím, že toto pravidlo nemôže ďalej existovať. Pravidlá musia byť rovnaké pre všetkých. Takisto hovorím Komisii, že nepovažujem za rozumné zachovanie jednomyseľnosti. Človek má právo vyjadrovať svoje názory a nebáť sa vyjadrovať nové názory vždy, keď sa objavia. V súvislosti s touto problematikou ma oslovil pán Watson a ja sa jej chcem teraz dôkladne venovať.
<P>
S pánom Barrosom sme Rade predložili návrh rozhodnutia. Je to dôležité, pretože o problémoch so znižovaním DPH hovoríme už tri roky. Rozhodlo sa - je to vlastne dohoda, ktorú som navrhol spolu s nemeckou kancelárkou pani Merkelovou -, že by sme mali prestať rozprávať a budúci rok v marci v Rade Ecofin by sme mali prijať rozhodnutie. Myslím si, že je to rozumná dohoda a teraz treba prijať rozhodnutie.
<P>
Ide o celkový problém čistých výrobkov. Chcel by som povedať, pán Watson, že nie je správne, ak čisté výrobky stoja viac ako výrobky, ktoré spôsobujú znečistenie. Ak chcú krajiny znížiť sadzbu DPH, aby podporili budovanie environmentálnej kvality, aby podporili autá, ktoré menej znečisťujú, aby podporili ekologické výrobky, malo by sa im dovoliť urobiť to. Ďalej by som chcel krátko spomenúť to, že tmavá čokoláda má zníženú sadzbu DPH, zatiaľ čo DPH na mliečnu čokoládu je 19,6 %. Ako môže toto niekto pochopiť? Mne osobne je to ľúto, lebo mliečnu čokoládu mám radšej ako tmavú čokoládu, ale to hovorím len za seba.
<P>
S knihami a výrobkami kultúrneho charakteru je to horšie. Európe by priniesla osoh väčšia diskusia o kultúre a športe. Pokiaľ ide o výrobky kultúrneho charakteru, DPH na knihy - a to je veľmi dobré rozhodnutie - je 5,5 %. Ako potom môže niekto pochopiť, prečo je DPH na videá a CD 19,6 %. Toto sú výrobky kultúrneho charakteru: čoskoro sa nebudú v Európe predávať žiadne videá ani CD, ale budú sa získavať pirátskym spôsobom. Je v záujme všetkých zaoberať sa problémami v oblasti kultúry. Tá istá argumentácia platí pre služby v oblasti vytvárania pracovných miest. Dúfam, že v marci v Rade Ecofin si ministri financií vypočujú posolstvo hláv štátov alebo predsedov vlád.
<P>
Pár slovami sa musím dotknúť otázky počtu komisárov, pán Watson. Poviem vám svoj názor. To, či má Komisia 24 , 27 alebo zajtra 33 komisárov, nemení nič. Som presvedčený, že v konečnom dôsledku musíme posilniť právomoci predsedu Komisie. To je môj osobný názor, ktorý vám hovorím. Prečo? Preto, lebo len predseda Komisie môže vytvoriť spoločné pravidlá pre všetkých komisárov, ktorí sa na tom istom trhu stretávajú s rôznymi situáciami.
<P>
Pridám ešte jeden bod. Myslím si, že by nebolo správne členským štátom vysvetľovať, že by sme mali mať prezidenta voleného na dva a pol roka, čo znamená, že predsedníctvo Rady meniace sa každých šesť mesiacov by zostalo, ale bolo by virtuálne, a že by sme zároveň zrušili právo každej krajiny mať komisára. Nemyslím si, že Komisia sa tým posilní. Ide teda o kompromis, ktorý som navrhol a prerokoval hlavne preto, lebo si myslím, že bude užitočný pre budúcnosť.
<P>
Pán Cohn-Bendit, s vami je to vždy veľmi zvláštne. V súkromí, keď vás niekto pozve na obed, ste zdvorilý, tolerantný, milý človek: chápete argumenty toho druhého. Človek má pocit, že by sa s vami chcel stretnúť znova, a potom, len čo sa ocitnete pred televíznou kamerou, akoby ste sa zbláznili. Ten istý človek, s ktorým sa v súkromí dá vyjsť...
<P>
(potlesk)
<P>
... zo spoločnosti ktorého sa človek teší, tento istý muž sa zrazu zmení a verejnosti, ktorá nás sleduje, chcem povedať: "neverte obrazu, ktorý ste práve videli. Daniel Cohn-Bendit je oveľa lepší; nie je tou karikatúrou seba samého, ktorú vám práve ukázal."
<P>
A poviem vám prečo, pán Cohn-Bendit, pretože vás osobne poznám už veľmi dlho. Často si telefonujeme a trikrát ste prišli na obed do Elyzejského paláca. Áno, raz ste meškali, ale neposlal som po vás motocyklovú eskortu. Druhýkrát som ich už po vás poslal, aby ste neprišli neskoro znovu. Neodmietli ste ich, čo ukazuje, že ste ochotný rešpektovať pravidlá republiky, ale hlavne, pán Cohn-Bendit, keď hovoríte o Európe, ste skutočným Európanom. Keď však hovoríte tak, ako ste hovorili so mnou, nie ste Európanom, lebo bezočivé správanie nie je európske, lebo bezočivé správanie je pravým opakom európanstva. Zostaňte tým mužom, ktorého poznáme a milujeme, a pánovi Schulzovi môžem potom povedať: "viete, podarilo sa mi trochu zmeniť Európu, ale nie pána Daniela Cohna-Bendita."
<P>
(potlesk)
<P>
Ďakujem vám za vašu podporu, pani Muscardiniová. Chcel by som však povedať jednu vec, a to, že po tom, ako som hovoril o Nemecku, ktoré nás podporilo, a o Spojenom kráľovstve, musím tiež povedať, že ma teší podpora Talianska, ktorá v prípade balíka opatrení v oblasti klímy a energetiky nebola úplne samozrejmá. Pán predseda Komisie ma opraví, ak bude treba. Mnohé krajiny na začiatku zaujali pozície a musím povedať, že talianska vláda a pán Berlusconi nám na poslednom zasadnutí Európskej rady našu úlohu dosť uľahčili. Hovorím to preto, lebo je to pravda. Nehovorím to preto, aby som niekoho favorizoval. Hovorím to preto, lebo si myslím, že ak chceme v Európe dosiahnuť konsenzus, každý musí vedieť, že sa jeho práca cení nie podľa toho, ako bráni národné záujmy, ale podľa európskych záujmov. Máte úplnú pravdu, pani Muscardiniová: reálne hospodárstvo sa teraz musí stať našou prioritou a v priebehu roku 2009 uvidíme, či musíme pre určité odvetvia priemyslu urobiť viac, než sme sa doteraz rozhodli urobiť, a to podľa vážnosti krízy.
<P>
Pán Wurtz, cenil som si diskusie, ktoré sme spolu viedli, a hlavne som si cenil to, že ste podporili právo robiť v Európe politiku. Robenie skutočnej politiky v Európe pri rešpektovaní tolerancie a vzájomnej otvorenosti a vrátenie politickej voľby Európanom je presne to, čo tu chýbalo. Politika sa musí do Európy znovu vrátiť. Čo je politika? Znamená to ponúknuť viacero možností. Znamená to nedať ľuďom len jednu možnosť, čo ma privádza k tomu, aby som odpovedal pánovi Wurtzovi a pripomenul vám, čo povedal pán Farage. Pravidlá musia byť jasné.
<P>
Je tu jedna krajina, ktorá odmietla Lisabonskú zmluvu. Chápeme toto odmietnutie a pokúšame sa mu porozumieť a reagovať naň. Môžete povedať, pozor, toto hraničí s diktátorským správaním. Keď však jedna jediná krajina ostatných 26 privedie do takejto situácie a nanúti im takú politiku, ktorú si neželajú, to nie je diktátorské?
<P>
(potlesk)
<P>
V tej istej situácii som sa ocitol, pán Farage - a hovorím to aj pánovi Wurtzovi - aj ja vo Francúzsku. Francúzsko zamietlo ústavu 55 % hlasov. Francúzsko potom muselo vyvinúť úsilie na to, aby svoj postoj prehodnotilo. Aké úsilie? Počas svojej kampane som sa zaviazal k tomu - a bol som z kandidátov jediný -, že referendum sa konať nebude. Prijímam za to politickú zodpovednosť; bol som rozhodným zástancom Lisabonskej zmluvy. Ako môže niekto povedať, že by bolo skoro fašistické žiadať našich írskych priateľov, aby hlasovali znovu? Čo máme potom povedať o ostatných 26 krajinách, ktoré Zmluvu ratifikovali, niektoré z nich tiež v referende, a ktoré by v takomto prípade prišli o svoj hlas?
<P>
Pravdou je, že Európa Írsko potrebuje. Je nás 27 krajín a chceme, aby sa týchto 27 krajín v otázke Lisabonskej zmluvy dohodlo. Každá z nich si je v súčasnosti vedomá svojej zodpovednosti. Ak chcú Íri európskeho komisára, tak na to tu máme Lisabon, lebo podľa Zmluvy z Nice nebude mať komisára každý. Neviem, či Íri pochopili situáciu dobre, lebo podľa mňa boli veľmi radi, keď pri Írsku stála celá Európa, keď finančná búrka skoro Írsko zmietla, a boli veľmi radi, keď predseda Komisie našiel riešenie - a nebolo to vôbec ľahké - keď najprv Írska vláda zašla tak ďaleko, že sa zaručila za všetky banky, všetky bankové produkty, a pritom na chvíľu zabudla, že k zahraničným bankám v Írsku treba pristupovať rovnako ako k írskym bankám v Írsku.
<P>
Myslím, že z tohto pohľadu núti kríza verejnosť k tomu, aby sa zastavila a zamyslela. Nie je možné stáť osamotene uprostred búrky, pán Wurtz. Myslím si, že je dôležité, aby Íri hlasovali znova, a spolu s írskou vládou budem bojovať za to, aby povedali "áno". Ak by povedali "nie", urobili by politické rozhodnutie. Bude sa ostatných 26 krajín potom musieť vzdať svojich ambícií? Je to otázka, o ktorej by sme museli napriek všetkému diskutovať, keby sme sa do takejto situácie dostali.
<P>
Nakoniec by som vám chcel povedať, pán Farage, že schvaľujem odvážny a primeraný postoj pána Pötteringa k pánovi Klausovi. Každý chce, aby ho druhí rešpektovali, ale aby vás druhí rešpektovali, najprv sám musíte rešpektovať druhých a niektoré vyhlásenia prezidenta jednej z významných krajín Európskej únie sú dosť prekvapujúce. Chce byť rešpektovaný, tomu úplne rozumiem, ale úprimne, všetci tu prítomní Európania znášali dosť bolestivo, keď boli európske zástavy odstránené z každej verejnej budovy v tejto významnej krajine, Českej republike. Takéto konanie nikomu nepridáva na dobrej povesti a som rád, že predseda vlády pán Topolánek mal tú odvahu a nedal sa týmto trendom uniesť.
<P>
Pán predseda Pöttering a predsedovia skupín môžu v každom prípade počítať s plnou podporou predsedníctva. K predsedom politických skupín sa takto nesprávame, k predsedovi Európskeho parlamentu sa takto nesprávame a ani k symbolom Európy sa takto nesprávame; bez ohľadu na to, aké má kto politické presvedčenie, to sa nepatrí a nemalo by sa to stávať.
<P>
(potlesk)
<P>
A nakoniec, pán Gollnisch, hovoríte, že Európa nie je spôsobilá riešiť problémy. To je vždy váš postoj a ja ho, samozrejme, rešpektujem, ale tiež vidíte, že členské štáty, ktoré zostanú osamotene vo svojom kúte, tiež nie sú spôsobilé riešiť problémy. Hovoríte, že sme konali jednotlivo, ale nie je to tak. Keby sa každý z nás rozhodol podporiť svoje banky nezávisle na druhých, neboli by sme schopní podporiť ani jednu banku. Ani jednu, a to z veľmi jednoduchého dôvodu, lebo väčšina bánk svoje úvery a riziká transformovala na vzájomné. Keby každý z nás nezávisle na druhých povedal: "z tohto sa dokážeme dostať aj sami", potom by sa celý systém zrútil bez akejkoľvek nádeje na podporu, úspech alebo návrat k stabilite. Samozrejme, je na členských štátoch, ako sa rozhodnú, lebo členské štáty samy hlasujú o svojich rozpočtoch, ale tieto rozhodnutia sa museli prijať koordinovaným spôsobom.
<P>
Pri tom teda skončím. Európa je silná, keď môže počítať s podporou silných a zodpovedných štátov, a pretože sú tieto štáty silné, akceptujú potrebu kompromisu v európskom záujme. Veľkou chybou je myslieť si, že aby bola Európa silná, štáty musia byť slabé. Čo sa mňa týka, myslím si, že silné štáty sú nevyhnutným predpokladom vybudovania silnej Európy, lebo len silní dokážu podať ruku a dosiahnuť kompromisy. Len slabí sa správajú sektársky a sú zahľadení sami do seba. Podľa mňa musíme toto poučenie z krízy náležite využiť vo svoj prospech.
<P>
Tým teda skončím. To znamená, že veľké krajiny Európy nemajú o nič väčšie práva ako najmenšie krajiny, ale majú možno viac povinností. V posledných rokoch nefungovalo to, že veľké krajiny sa snažili vyhnúť povinnostiam, ktoré boli povinné akceptovať. Ani v prípade krízy to nebolo len predsedníctvo, ktoré sa ujalo svojej zodpovednosti, urobili to všetky veľké štáty. Všetci máme tie isté práva, ale niektorí majú viac povinností ako ostatní. Hovorím to preto, lebo je to moje najhlbšie európske presvedčenie.
<SPEAKER ID="202" NAME="José Manuel Barroso" LANGUAGE="FR">
Vážený pán predseda, rád by som v krátkosti uviedol dve alebo tri poznámky. Po prvé, pokiaľ ide o ciele balíka, chcem zdôrazniť, že ciele balíka opatrení v oblasti klímy, ktorý predložila Komisia, sú v konečnom kompromise, ktorý schválila Európska rada, zachované.
<P>
Iste, v rámci jednotlivých cieľov došlo k ústupkom. Tieto ústupky boli nevyhnutné, aby sa vyhovelo požiadavkám niektorých členských štátov, ale celkovo sme uspeli a myslím si, že by sme si mali k tomu zablahoželať, pretože v situácii hospodárskej a finančnej krízy to nebolo jednoduché. Opakujem, že sa nám podarilo zachovať zámer dosiahnuť do roku 2020 20 % podiel obnoviteľných zdrojov.
<P>
Okrem toho nepochybne viete, že historické rozhodnutie Európskej únie privítal generálny tajomník Organizácie Spojených národov a konferencia v Poznani, a preto by som chcel odporučiť, aby sa Európa v súvislosti s touto problematikou nesprávala znovu masochisticky. Momentálne stojíme na čele globálneho úsilia v tejto oblasti. Žiadna iná krajina, žiadny iný región na svete, či už v Amerike, Latinskej Amerike, alebo v Ázii, neurobil nič porovnateľné alebo podobné. Preto ak chce niekto žiadať viac, môže to urobiť tak, že ostatných vyzve, aby nasledovali príklad Európy, a nie tak, že bude spochybňovať dohodu, ktorá je pre zvyšok sveta skutočným príkladom.
<P>
Iste, Komisia predložila ambiciózny balík, to sme vedeli od začiatku, môžem však povedať, že v duchu kompromisu sa nám podarilo zachovať hlavné ciele balíka opatrení v oblasti klímy.
<P>
Pokiaľ ide o obnovu hospodárstva a plán hospodárskej obnovy, musím poopraviť niektoré vyhlásenia, ktoré tu zazneli v súvislosti so Spojenými štátmi. Pravda je, že Američania zatiaľ neprišli s ničím konkrétnym. Kolujú rôzne nápady, ale ešte len čakáme, s čím prídu. Tiež by som vám chcel povedať, že pokiaľ ide o hospodársku a menovú politiku, vôbec nie je isté, že nám Spojené štáty môžu dať tie najlepšie rady. Sme v každom prípade presvedčení, že okrem čisto finančných záležitostí je táto kríza tiež dôsledkom určitých základných makroekonomických nerovnováh. Americká menová a rozpočtová politika bola prinajmenšom nerealistická. Chcel by som vás preto vystríhať pred akýmikoľvek teóriami, ktoré by sa tu mohli objaviť - a ja to pozorujem už teraz -, že by sme mali robiť presne to isté ako Američania. Nie sme v tej istej situácii a okrem toho si myslím, že z hľadiska strednodobej a dlhodobej udržateľnosti by nezaškodilo trochu opatrnosti.
<P>
Keď už o tom hovoríme, prezident Európskej centrálnej banky skutočne Európskej rade povedal, že v Európe môžeme počítať s tým, že aspoň 1,2 % nášho HDP bude mať na hospodárstvo automatický stabilizačný účinok. To znamená, že ak prirátate účinok hospodárskych stabilizátorov k tým 1,5 %, ktoré prijala Európska rada, nie sme ďaleko od proklamovaných zámerov, a tým naozaj myslím proklamované zámery, novozvoleného prezidenta Spojených štátov.
<P>
Zároveň však bezvýhradne podporujem väčšiu koordináciu so Spojenými štátmi v hospodárskej oblasti. Je jasné - a uvádzali to aj závery stretnutia G20 -, že na opätovné naštartovanie globálneho hospodárstva bude potrebné globálne úsilie. Táto kríza odhalila mieru vzájomnej závislosti našich hospodárstiev. Práve preto sme navrhli spoločný program v oblasti globalizácie, aby sme mohli pracovať na hospodárskej obnove aj v atlantickej oblasti.
<P>
Pokiaľ ide o Komisiu a úlohu Komisie v rámci inštitúcií, chcel by som vám jasne osvetliť svoje postoje v tejto oblasti. Nemyslím si, že v Európe je to tak, že jeden je silnejší preto, lebo ostatní sú slabší. Niektorí analytici a niektorí moji európski priatelia, ktorí, to plne uznávam, v niektorých prípadoch patria k tým najpresvedčenejším Európanom, sa zásadne mýlia, keď si myslia, že silné predsedníctvo Rady oslabuje úlohu Komisie. V skutočnosti opak je pravdou. Môžem to posúdiť na základe mojich vlastných skúseností s deviatimi rôznymi predsedníctvami Európskej rady.
<P>
Ak si niekto myslí, že Európsky parlament je silnejší preto, lebo Komisia je slabšia, alebo že Komisia je silnejšia preto, lebo je slabšia Rada, zásadne sa mýli. Predovšetkým, je to úzkoprsý pohľad na vec, ku ktorému sa ja nehlásim.
<P>
Dnešná Európska únia s 27 členskými štátmi s takými odlišnými prioritami je takým komplexným útvarom, že len v duchu partnerstva a vzájomnej podpory dokážu európske inštitúcie dosiahnuť nejaké výsledky. Preto napríklad v prípade zmeny klímy išlo o návrhy, ktoré predložila Komisia pred niekoľkými rokmi.
<P>
Samozrejme, je v našom záujme mať silné predsedníctvo Rady, ktoré dokáže dosiahnuť konsenzus s členskými štátmi. Samozrejme, kroky, iniciatívy a práca Európskeho parlamentu v tejto oblasti sú dôležité. Z tohto hľadiska si preto naozaj myslím, že niektorí musia zmeniť paradigmu, ktorú si o Európskej únii vytvorili. Nachádzame sa v situácii, v ktorej musia inštitúcie upevniť svoju autoritu, svoju vedúcu úlohu, lenže nie oslabením úlohy ostatných inštitúcií, práve naopak, posilnením ich schopnosti nájsť pozitívne kompromisy, ktoré pomôžu európskej myšlienke.
<P>
A pokiaľ ide o niektoré vyhlásenia niektorých vedúcich českých politických predstaviteľov, poviem len toľko, že ak niekto prirovnáva Sovietsky zväz k Európskej únii, svedčí to o troch veciach: po prvé, nechápe, čo bol Sovietsky zväz; po druhé, nechápe, čo je Európska únia, a po tretie, má veľmi hmlistú predstavu o demokracii a o zásadách demokracie, hlavne pokiaľ ide o slobodu a solidaritu, ktoré sú našimi európskymi zásadami.
<P>
(potlesk)
<SPEAKER ID="203" NAME="Timothy Kirkhope" AFFILIATION="PPE-DE">
Vážený pán predseda, chcem začať tým, že vyjadrím uznanie úlohe, ktorú zohral pán prezident Sarkozy počas svojho pôsobenia vo funkcii predsedu Rady. Obdobie, keď bol pri kormidle, bolo nepochybne významné a vyznačovalo sa cieľavedomosťou, pričom zvlášť spomíname na to, ako prispel k mierovému procesu v Gruzínsku po vpáde ruských vojsk. Tiež si pamätáme na jeho odhodlanie dosiahnuť dohodu o veľmi dôležitom balíku opatrení v oblasti klímy a energetiky, ktorý britskí konzervatívci plne podporujú, aj keď mi je ľúto, že tú istú podporu nemôžeme vyjadriť Lisabonskej zmluve.
<P>
Podľa nás by mala Európa naďalej zohrávať vedúcu úlohu v otázkach týkajúcich sa zmeny klímy. Posledným šiestim mesiacom však nevyhnutne dominovala finančná a hospodárska kríza. Aj keď britský premiér tvrdí, že jeho spôsob riešenia krízy je všeobecne akceptovaný, nesmieme zabudnúť na vyjadrenie nemeckého ministra financií, ktorý minulý týždeň o britskej vláde povedal, že "tí istí ľudia, ktorí by ani nepomysleli na deficitné výdavky" v minulosti, teraz "rozhadzujú miliardy" a "náhly prechod od hospodárskej politiky strany ponuky k tomu najhrubšiemu keynesianizmu až vyráža dych". V súvislosti s britskou DPH zase povedal, že "to jediné, čo sa tým dosiahne, bude zvýšenie britskej zadlženosti na takú úroveň, že ju bude splácať jedna celá generácia". Je mi to ľúto, lebo mal úplnú pravdu: britské hospodárstvo pravdepodobne smeruje k najdlhšej a najhlbšej recesii zo všetkých najdôležitejších hospodárstiev EÚ a britský premiér úplne stratil zmysel pre fiškálnu opatrnosť a rozumné hospodárske riadenie.
<P>
Pán predseda Sarkozy, v situácii, aká tu bola, mal britský premiér konať podľa vzoru ostatných európskych vedúcich predstaviteľov a zachovať disciplínu, ktorú pri hospodárskom riadení preukázali ostatné štáty. Ešte raz by som vám chcel zablahoželať k vašim šiestim mesiacom v úrade. Dúfam, že budúcich šesť mesiacov bude pre európskych občanov dobrých šesť mesiacov.
<SPEAKER ID="204" NAME="Bernard Poignant" AFFILIATION="PSE">
(FR) Vážený pán predseda, nebolo by správne tvrdiť, že vaše predsedníctvo bolo dokonalé, ale bolo by nespravodlivé povedať, že bolo neúspechom. Poukážem na jedno alebo dve ponaučenia, ktoré z neho vyplynuli.
<P>
Toto je čas zmeny, pretože, počnúc týmto predsedníctvom, keď trh bude mať problém, riešením bude štát. Dúfam, že ide o úprimnú a trvalo udržateľnú zmenu, a keďže som francúzsky socialista, veľmi rád počujem, že zdrojom našich problémov nie je 35-hodinový týždeň, ale banky a že "pani 35 hodín" je lepšia ako "pán Madoff".
<P>
Druhým ponaučením je, že na konci tohto predsedníctva budete musieť obnoviť dobré vzťahy medzi Francúzskom a Nemeckom, ktorými na začiatku otriasla Únia pre Stredozemie. Nemecká kancelárka nebola pozvaná na dôležité stretnutie a potom ju a Nemecko žiadame, aby zaplatili ako v roku 1918 za reparácie, alebo v roku 1945 za obnovu, alebo v roku 1955 za príspevky, alebo v roku 1990 za zjednotenie. Áno, bránim Nemecko. Vidíš to, Martin? Bránim ho. Poznáte francúzske príslovie: "nelez na kokosové palmy, keď máš dieru v nohaviciach". Myslím si, že niektoré veci treba urovnať a že musíme prebudovať francúzsko-nemecké vzťahy.
<P>
A nakoniec, aby bolo predsedníctvo úspešné - a toto je veľmi užitočné ponaučenie - musíte sa obklopiť dvoma socialistami: Bernardom Kouchnerom, ktorý bol ministrom za pána Mitteranda, a pánom Jouyetom, ktorý bol spolupracovníkom pána Jospina a pána Delorsa. Teraz sa obraciam na pána Le Maira, nového ministra: dajte si pozor na pána Sarkozyho, je to Villepinov človek. Predpokladám, že poznáte aj toto druhé príslovie: "Odpúšťam každému, kto ma urazil, ale vediem si zoznam."
<P>
(potlesk)
<SPEAKER ID="205" NAME="Predseda">
Veľmi pekne vám ďakujem, pán Poignant. Skoro sa núka otázka, či by ste sám nechceli požiadať o prijatie za člena vlády.
<SPEAKER ID="206" NAME="Marielle De Sarnez" AFFILIATION="ALDE">
(FR) Vážený pán predseda, teraz sa už hádam môžeme vrátiť k Európe.
<P>
Toto francúzske predsedníctvo muselo čeliť celému radu svetových problémov - regionálnej, finančnej, hospodárskej, sociálnej a klimatickej kríze. Dokázalo adekvátne reagovať a s vami ako hybnou silou sa dokázalo týmto problémom postaviť. Myslím si, že je to pravda a že to treba povedať. Tiež musíme všetci spolu zistiť, čo ešte treba dosiahnuť, aby sme na tieto krízy reagovali čo najkomplexnejšími riešeniami.
<P>
Naša reakcia na finančnú krízu bola koordinovaná a dosť dobre premyslená, ale teraz musíme, podľa mňa, začať skutočne konať, pričom začať musíme so základmi systému svetového riadenia, nielen s reguláciou. Aféra Madoff jasne ukázala, že potrebujeme kontrolu, ale tiež potrebujeme systém sankcií. Potrebujeme európsky regulačný orgán, ale tiež potrebujeme európsku prokuratúru.
<P>
Takisto musíme toho ešte veľa urobiť, pokiaľ ide o riešenie hospodárskej a sociálnej krízy. Európsky plán, bohužiaľ, ako dobre viete, ďaleko zaostáva za americkým plánom. Potrebujeme významné projekty, inovácie, výskum, infraštruktúru, trvalo udržateľnú adaptáciu. Toto musí byť v nadchádzajúcich mesiacoch súčasťou európskej agendy.
<P>
Takisto si musíme z tejto krízy vziať ponaučenia pre budúcnosť a snažiť sa o lepšiu finančnú a menovú koherenciu, hlavne v rámci eurozóny, čo, mimochodom, pomôže vyriešiť nedorozumenia medzi Francúzskom a Nemeckom, a to tým, že si ponecháme určitý manévrovací priestor, ktorý nám príde vhod v čase recesie, pričom dúfam, že hospodársky rast sa vráti veľmi rýchlo, a tým, že vrátime Komisii jej ústrednú úlohu, pretože Komisia sa za žiadnych okolností nesmie vzdať svojho práva iniciatívy. Podľa mňa by ste v čase krízy mali mať skôr povinnosť iniciatívy.
<P>
A nakoniec, počas vášho predsedníctva sme dosiahli kompromis v oblasti klimatickej krízy. Je to kompromis, čiže nie je dokonalý, ale je. Len mi je ľúto, že nateraz odsúva nabok veľmi dôležitú otázku pomoci rozvojovým krajinám, ktoré ďalej trpia dôsledkami zmeny klímy, za ktorú nenesú vôbec žiadnu zodpovednosť.
<P>
Preto v súvislosti so všetkými týmito otázkami dúfam, pán predseda, že zajtra sa Európe podarí splniť očakávania našich spoluobčanov.
<SPEAKER ID="207" NAME="Ian Hudghton" AFFILIATION="Verts/ALE">
Vážený pán predseda, francúzske predsedníctvo skutočne čelilo mnohým problémom, aj keď je otázne, či posledné kroky Rady v súvislosti s riešením zmeny klímy boli primerané.
<P>
Pokiaľ ide o hospodárstvo, všimol som si, že pán Sarkozy potvrdil, že Írsko ako prvé poskytlo svojim bankám pomoc, a teraz jeho príklad nasleduje celá Európska únia, čo je, podľa mňa, presnejšie ako vyhlásenie, ktoré nedávno vykĺzlo Gordonovi Brownovi, že úplne sám zachránil svet.
<P>
Chcel by som írskej vláde poďakovať za to, že znovu ukázala, aký vplyv môžu mať v Európskej únii malé členské štáty. Tiež však ďakujem írskym občanom za to, že, ako to vyjadril pán predseda Sarkozy, "prerušili" ratifikačný proces Lisabonskej zmluvy. Záruky dané Írsku pomôžu aj mojej krajine, Škótsku, a to tým, že sa zdôrazní, že v Európe existuje fiškálna nezávislosť a že ako nezávislý členský štát by sme mohli nominovať komisára.
<P>
Pán Sarkozy povedal, že Európa nemôže byť silná, ak nie je jednotná. Pripomeňme si, prosím, že "jednota v rozmanitosti" nie je len slogan, ale niečo, o čo sa musíme pokúšať. Nesmieme stratiť zo zreteľa to, čo nás robí hrdými na to, že sme Škóti, Walesania, Íri, Francúzi, Česi alebo ktokoľvek, a to ako občania - nie ako poddaní - Európskej únie.
<SPEAKER ID="208" NAME="Brian Crowley" AFFILIATION="UEN">
(GA) Vážený pán predseda, minulotýždňový samit hláv štátov Európskej únie bol z pohľadu Írska a Európy veľmi pozitívnym stretnutím. Európska rada schválila plán hospodárskej obnovy Európy v hodnote 200 miliárd EUR.
<P>
Je veľmi dôležité, aby sme za výsledky Európskej rady pochválili tých, ktorí si to zaslúžia. Kompromisy a riešenia neriešiteľných problémov - respektíve problémov, ktoré sa zdali neriešiteľnými - sa zrazu začali objavovať tak, ako keď na povrch mlieka vystupuje smotana. Blahoželám vám k vášmu úsiliu, pán predseda Sarkozy, aj pokiaľ ide Írsko. Veľmi si ceníme dosiahnutý kompromis, ktorý írskym občanom umožňuje druhýkrát rozhodnúť o Lisabonskej zmluve.
<P>
Stručne by som sa chcel vyjadriť k niektorým kolegom poslancom, ktorí dnes a včera hovorili o tom, čo som údajne povedal minulý týždeň v Prahe. Po prvé, nikdy som nespomenul svojho otca, ako bolo uvedené v prepise, ktorý zverejnil pán prezident Klaus. Po druhé, nikdy som nepovedal, že Íri si želajú Európu. Povedal som, že je na írskych občanoch, ako rozhodnú o tom, čo sa stane s Lisabonskou zmluvou.
<P>
Z našich skúseností hlavne z uplynulých šiestich mesiacov je jasné, že napredujúca Európa skutočne potrebuje spoluprácu, koordináciu a spoločné úsilie o dosiahnutie spoločných cieľov na základe porozumenia a tolerancie k odlišným názorom a rôznym hospodárskym cyklom, ktoré existujú v rámci Európskej únie
<P>
(FR) Vážený pán predseda, moja francúzština je veľmi biedna, odpustite mi, prosím. Vaše predsedníctvo znovu oživilo veľký európsky projekt, projekt Európskej únie s veľkým srdcom založený na rovnosti a tvrdej práci v Európe, ako aj vo svete. Ďakujem vám a prajem vám veľa šťastia.
<P>
(potlesk)
<SPEAKER ID="211" NAME="Bairbre de Brún" AFFILIATION="GUE/NGL">
(GA) Vážený pán predseda, Írsko by malo byť v Európskej únii. Spolupráca s našimi európskymi partnermi má pre nás veľký význam. Reakcie na hlasovanie proti Lisabonskej zmluve v Írsku však neprispievajú k vytváraniu dobrej vôle. Mohlo by to dokonca viesť k posilneniu opozície voči EÚ, a to nielen v Írsku.
<P>
Rada odmietla na samotnej Lisabonskej zmluve čokoľvek meniť. Namiesto toho chcete írskym občanom adresovať pár povzbudivých slov a povedať im, aby zmenili názor.
<P>
Rada sa nevenovala skutočným obavám Írskych občanov, pokiaľ ide o militarizáciu EÚ, práva zamestnancov a verejné služby. Priepasť medzi vedúcimi predstaviteľmi Únie a občanmi sa v dôsledku reakcií na hlasovanie proti zmluve v Írsku a inde prehlbuje.
<P>
Závery Rady neposkytujú dôveryhodné záruky v oblastiach, v ktorých sú potrebné. Neponúkajú pozitívne dôvody, prečo hlasovať za zmluvu. Namiesto toho umožňujú pretrvávanie strachu. V niektorých otázkach je stále menej jasno. Opakované referendum sa bude niesť v atmosfére plnej dezinformácií a strachu.
<P>
Pokiaľ ide o závery Rady týkajúce sa balíka opatrení v oblasti klímy a energetiky, je veľmi potrebné prijať právne predpisy obsahujúce právne záväzné ciele. Niektoré časti balíka sú však neuspokojivé a samotný balík nie je taký dôrazný, ako by mal byť.
<SPEAKER ID="212" NAME="Bernard Wojciechowski" AFFILIATION="IND/DEM">
(PL) Vážený pán predseda, už v októbri tohto roku sa v tlači objavili názory, že české predsedníctvo môže uplynúť bez povšimnutia. Tiež sa hovorilo, že vaše želanie predsedať Euroskupine je pokusom nepriamo Čechov kontrolovať. Preto by som od vás rád počul, pán predseda, ako sa odstupujúce predsedníctvo mieni zachovať k nastupujúcemu českému predsedníctvu.
<P>
Vážený pán predseda, v odpovedi na moju otázku týkajúcu sa prezidenta Kaczyńského ste v tomto Parlamente pred dvoma mesiacmi povedali, že ho presvedčíte a že dohody budú dodržané. Nikto však vtedy nepredpokladal, že pán Kaczyński sa dá viac ovplyvniť občanmi Írska ako svojím bratom. Pán predseda, zamýšľate postupovať takým istým spôsobom, aby ste získali pána prezidenta Klausa? Uskutočnia sa vôbec nejaké rozhovory? A nakoniec, dúfam, že rád počúvate Elvisa, pán predseda.
<SPEAKER ID="213" NAME="Sylwester Chruszcz" AFFILIATION="NI">
(PL) Vážený pán predseda, som jedným z poslancov tohto Parlamentu, ktorí vám nebudú blahoželať k úspechu tohto šesťmesačného predsedníctva. Vlastne si myslím, že dva vlajkové projekty, ktoré ste v posledných mesiacoch presadili, môžu v skutočnosti uškodiť. Vlastne môžu uškodiť nielen mojej krajine, Poľsku, ale aj celej Európe. Hoci je terajší balík opatrení v oblasti klímy trochu prijateľnejší, je stále zlý a jeho prijatie v tejto situácii je jednoducho smiešne. Okrem toho oživovanie Lisabonskej zmluvy, ktorá bola zamietnutá v celonárodnom referende v Írsku, je výsmechom demokracie. Nenahovárajte si, pán predseda, že jedno kreslo navyše v Európskom parlamente vám umožní kúpiť si v Poľsku väčšiu podporu pre Lisabon.
<P>
Chcel by som vám povedať, pán predseda, že hoci minulý týždeň v Bruseli sa vám vďaka vášmu diplomatickému talentu podarilo ostatné hlavy štátov a vlád presvedčiť, aby podporili vaše kontroverzné návrhy, pevne dúfam, že občania zvrchovaných národov v budúcoročných voľbách do Európskeho parlamentu povedia týmto návrhom "nie".
<SPEAKER ID="214" NAME="Hartmut Nassauer" AFFILIATION="PPE-DE">
(DE) Vážený pán predseda, pán úradujúci predseda Rady, ak dokonca aj pán Schulz hovorí o francúzskom predsedníctve pochvalne, potom naozaj muselo byť skvelé, pretože socialisti doteraz neboli veľkými obdivovateľmi pána prezidenta Sarkozyho.
<P>
V mene Skupiny Európskej ľudovej strany (kresťanských demokratov) a európskych demokratov by som vás chcel uistiť, pán predseda Sarkozy, že vaše predsedníctvo bolo vynikajúce a absolútne úspešné. Pri obidvoch krízach, ku ktorým tohto roku došlo, ste konali rozhodne a úspešne. Dali ste Európskej únii väčšiu politickú váhu a vylepšili ste jej dobré meno vo svete. Nepochybne ste si znovu získali kúsok dôvery jej občanov a, v neposlednom rade, dokázali ste poukázať na priaznivý a stabilizačný účinok našej spoločnej meny, eura, v týchto ťažkých časoch. Stručne povedané, našťastie, pre nás ste boli správnym mužom v správny čas na správnom mieste. Bol by som rád, keby sme to isté mohli povedať aj po skončení nasledujúceho predsedníctva.
<P>
Balík opatrení v oblasti klímy a energetiky je pre Radu úspechom. Mali by sme si však uvedomiť, že je to rozhodnutie, ktorého účinky sa prejavia ďaleko v budúcnosti, keď väčšina tých, ktorí sú zaň zodpovední, už nebude zastávať svoje úrady alebo nebude môcť prebrať za následky zodpovednosť. Budeme sa musieť veľmi ťažko rozhodovať medzi cieľmi v oblasti klímy, ktoré plne podporujeme, a záťažou, ktorú to bude určite predstavovať pre hospodárstvo.
<P>
Pán Schulz vyzval skupinu PPE-DE, aby urobila toto rozhodnutie. Samozrejme, rozhodneme sa, ale najprv sa budeme snažiť prečítať si to, o čom to máme rozhodnúť. Ak ste sa vy rozhodli už včera, tak ste v žiadnom prípade nemohli čítať text. Len ste sa slepo rozhodli na základe vášho ľavicového presvedčenia. Čo sa týka vašej kritiky dohody v prvom čítaní - aj pán Cohn-Bendit ronil krokodílie slzy - úplne súhlasím s obsahom vašej kritiky. Kto nás však k tomu prinútil? Bola to Rada, kto nám počas rokovania zapchal ústa? Bola to Komisia, kto nás vydieral? Bola to väčšina v tomto Parlamente, kto prijal rozhodnutie. Na konferencii predsedov len pán Joseph Daul hlasoval za prvé čítanie, čo by bol náležitý postup. Dúfam, že z toho môžeme vyvodiť záver, že v budúcnosti dohody v prvom čítaní už nebudú akceptované aspoň v prípade takýchto rozhodujúcich projektov.
<SPEAKER ID="215" NAME="Poul Nyrup Rasmussen" AFFILIATION="PSE">
Vážený pán predseda, chcel by som pánovi predsedovi Sarkozymu povedať:
<P>
(FR) "byť aktívnym v politike je tá najťažšia úloha."
<P>
To vieme obidvaja, pán predseda.
<P>
Ako ste povedali vy sám, v Európe ide o prijímanie kompromisov, ale aj o zaručenie dynamiky. Presne to chcem povedať. Myslím si, že ste Európu posunuli tak ďaleko, ako ste dokázali zájsť, a tak ďaleko, ako ste si dokázali získať 27 premiérov a hláv štátov, ale nepreceňujte výsledky, prosím. Týka sa to hlavne pána predsedu Barrosa. Nepreceňujte výsledok. Ak to budete robiť naďalej, nepriaznivo sa to prejaví na dôvere obyčajných ľudí v Európsku úniu. Práve čelíme hospodárskej kríze, ktorá ešte neskončila. Ako ste povedali, ešte neskončila. Nehovorte ľuďom, prosím, že balík hospodárskych stimulov zodpovedá 1,5 % HDP. Nezodpovedá. Ak z tohto výpočtu nateraz odrátame úverové záruky a pozrieme sa na skutočné investície a skutočný dopyt, zostane nám v priemere približne 0,6 % HDP Európskej únie. Áno, zostane nám len toľko, pán Barroso. Hospodárske výpočty z inštitútu Brueghel a z Kodanskej univerzity to potvrdzujú. Takže v tomto buďte opatrní.
<P>
Jediné dve krajiny - a Britániu Nemecko kritizovalo -, ktoré dosahujú 1 % HDP v reálnych hospodárskych stimuloch, sú krajina pána Gordona Browna a krajina pána Zapatera. Francúzsko sa k tomu blíži. Ale skutočným problémom je v súčasnosti Berlín. Ja jednoducho nedokážem pochopiť, ako môže pani Angela Merkelová, nemecká kancelárka, ľuďom povedať, že to, čo sa v súčasnosti v Európe robí pre zamestnanosť, je postačujúce. Nie je to tak.
<P>
Vážený pán predseda, nesúhlasím s tým, čo povedal pán Graham Watson. Nemali by ste si oddýchnuť. Mali by ste zostať plný energie, pretože potrebujeme ďalší balík stimulov, a budeme ho potrebovať dosť skoro, najneskôr na jar. Dúfam, že sa 2. apríla aktívne zúčastníte na londýnskom samite a rozhodne aj na jarnom samite. Ako ste povedali vy sám, Európu privedieme bližšie k ľuďom tým, že im zaručíme pracovné miesta.
<SPEAKER ID="218" NAME="Predseda">
Vážené dámy a páni, pán predseda Sarkozy nás čoskoro bude musieť opustiť. Teraz znovu dostane slovo a s nami zostanú pán Borloo a pán Le Maire.
<SPEAKER ID="219" NAME="Nicolas Sarkozy" LANGUAGE="FR">
Vážené dámy a páni, pán Kirkhope, ďakujem vám za vašu podporu. To mi dáva príležitosť povedať britskému konzervatívcovi, aké je pre nás v Európe dôležité, že táto veľká strana, britská Konzervatívna strana, zostáva hlboko oddaná myšlienke európskej integrácie.
<P>
Ja s politikou v Spojenom kráľovstve nemám nič spoločné. Máte mladého predsedu pána Camerona, a ste stranou s dlhou históriou. V Európe vás potrebujeme a nič v Európe, pán Kirkhope, nemôže uspieť samo osebe. Neviem, aká budúcnosť čaká pána Gordona Browna alebo aká budúcnosť čaká pána Camerona, ale nech už bude vedúcim predstaviteľom Spojeného kráľovstva ktokoľvek, na to, aby dosiahol pokrok, aby mohol brániť svoje záujmy a v Európe zvíťaziť, bude potrebovať ostatných. Nikto to nedokáže sám a chcem povedať jednu vec, a to, že som bol vždy presvedčený, že Spojené kráľovstvo hrá v Európe veľmi dôležitú úlohu. Niekedy ma kritizovali, pretože Spojené kráľovstvo hovorí hlavným svetovým jazykom, pretože má dynamické hospodárstvo, ale porozmýšľajte o tom. Len sa pozrite, koľko Spojené kráľovstvo zaplatilo za to, že bolo tak osobitne prepojené so Spojenými štátmi, koľko zaplatilo za to, že sa tak špeciálne orientovalo na finančné služby; pozrite sa, Európa potrebuje Spojené kráľovstvo, ale ja zostávam presvedčený, že Spojené kráľovstvo potrebuje Európu.
<P>
Keď som bol v Spojenom kráľovstve, povedal som, že entente cordiale medzi Francúzskom a Spojeným kráľovstvom nie je dosť. Gordon Brown navrhol entente formidable. Čo sa mňa týka, naozaj si myslím, že Spojené kráľovstvo dokázalo vyjsť z finančnej krízy ešte silnejšie vďaka tomu, že si jasne vybralo Európu. Chcem povedať, že v minulosti sme až tak dobre nevychádzali, a aj bez toho, aby som rozoberal vnútornú politiku, si myslím, že toto je pravda.
<P>
Francúzske predsedníctvo nie je dokonalé, pán Poignant, o tom niet pochýb, ani nie je neúspechom a pokiaľ ide o vás, zostávate verný pánovi Mitterandovi, čiže ste presne "ani jedno, ani druhé". Preto si nemyslíte nič dobré ani nič zlé. Vlastne si myslíte, že ak som bol úspešný, bolo to vďaka tomu, že som mal dvoch dobrých socialistov... Nuž, do tretice všetko dobré, pán Poignant: Jouyet, Kouchner... Cítim tam niekde určitú závisť. Úplne vážne by som však chcel, ak môžem, poprieť tvrdenia všetkých tých, ktorí si mysleli, že medzi Nemeckom a Francúzskom došlo k štrukturálnym rozporom. Teraz mám príležitosť, aby som veci vysvetlil, a adresujem to aj pani Marielle De Sarnezovej.
<P>
Francúzsko-nemecká os, priateľstvo medzi Francúzskom a Nemeckom, nie je otázkou voľby: je to absolútna povinnosť. Naše dve krajiny sa nachádzali v centre najväčšej tragédie 20. storočia. Nie je to otázkou voľby a nehovorím to preto, lebo s tým nesúhlasím, ale preto, lebo je to povinnosť voči svetu a voči Európe. Musíme kráčať ruka v ruke. Som absolútne presvedčený, že je to zodpovednosť, pán Poignant, ktorá presahuje pani Merkelovú alebo mňa, alebo predtým pána Schrödera, alebo pána Chiraca: je to historická realita. Nemôžeme ísť každý vlastnou cestou práve pre našu históriu za posledných sto rokov.
<P>
Zároveň však musím povedať, bez toho, aby som chcel niekoho uraziť, že francúzsko-nemecká os v Európe 27 krajín nemôže fungovať rovnako ako v Európe šiestich krajín. V Európe šiestich alebo deviatich, alebo možno aj dvanástich krajín, ak Nemecko a Francúzsko dosiahli dohodu, stačilo to a ostatní ich nasledovali.
<P>
Tak to bolo vtedy, ale v dnešnej Európe to tak nie je, a preto som vyzval na prehodnotenie tejto francúzsko-nemeckej osi. Potrebujeme francúzsko-nemeckú os, ale nemôže fungovať tak, ako keby nás stále bolo len 12. Pamätám si, keď sa Nemecko a Francúzsko dohodli - nebolo to za mojich čias - o kandidátovi na predsedu Komisie, bol to ten druhý, ktorý odišiel, lebo to pôsobilo arogantne. Priateľstvo medzi Francúzskom a Nemeckom je preto potrebné, nevylučuje to však iné dohody alebo iné priateľstvá. To je prvá vec, ktorú chcem povedať, pretože niekedy mám dojem, že niektorí ľudia sa na Európu pozerajú cez 30 rokov staré okuliare, hoci sa na ňu treba pozerať z perspektívy toho, ako bude vyzerať o 30 rokov.
<P>
Druhá vec je, že pani Merkelová dôrazne bráni záujmy Nemecka. Kto iný by to mal robiť, ak nie ona? Za to ju určite nemôžeme kritizovať. Robila to elegantne, robila to rázne a robila to s odhodlaním. Ja tiež bránim záujmy svojej krajiny. Nebol som práve na to zvolený?
<P>
No a niekedy sa nedohodneme hneď. No a? To je úplne normálne. Sú demokracia alebo zmysel pre kompromis nemožné, keď ide o Nemecko alebo Francúzsko? Áno, musel som pani Merkelovej urobiť ústupky; áno, ona musela urobiť ústupky mne. No a? Je to pre dobro Nemecka. Nemali by sme o ničom rokovať, o ničom diskutovať len preto, lebo ide o Nemecko alebo o Francúzsko? Naši nemeckí priatelia neboli veľmi nadšení Úniou pre Stredomorie. Došlo k nedorozumeniam. Vyriešil som tie nedorozumenia tým, že som o nich diskutoval. V čom je problém?
<P>
V žiadnom prípade nemienim podávať vysvetlenia zakaždým, keď sa s pani Merkelovou na niečom dohodneme, keď jeden druhého podporíme alebo keď si pomôžeme. Nezabúdam však na jednu vec, a to, že Nemecko je federatívny štát, kým Francúzsko je viac centralizované aj napriek decentralizácii. Rytmus, čas potrebný na prijímanie rozhodnutí nie je rovnaký. To nemá nič spoločné so schopnosťami pani Merkelovej alebo akýmikoľvek chybami na mojej strane; je to podmienené štruktúrou týchto dvoch štátov, ktoré nie sú rovnaké. Okrem toho má Nemecko koaličnú vládu. Nie som si istý, či rozhodnutie pani Merkelovej pribrať do vlády socialistov bolo spontánne. Ja som bol zodpovedný za to, že som pribral do svojej vlády socialistov. To je druhý rozdiel, ktorým sa tiež vysvetľuje čas potrebný na prijímanie rozhodnutí.
<P>
V každom prípade si môžete byť istí, že na Nemecko sa neútočí. Nemecko je najväčším hospodárstvom v Európe. Potrebujeme Nemecko a Nemecko potrebuje Európu. Tiež však treba povedať, že Francúzsko a Nemecko nemajú viac práv ako ostatní; máme viac povinností a aj tie si musíme plniť spoločne. Nemajte obavy. Plne si to uvedomujem.
<P>
Máte pravdu, pani De Sarnezová, ešte toho treba veľa urobiť. Nebudem sa vracať k vašim pripomienkam na adresu predsedníctva. Ešte toho treba veľa urobiť. Hovorili ste o potrebe európskeho regulačného orgánu a máte úplnú pravdu. Povedzme si, ako sa majú veci. Zatiaľ sa nám nepodarilo v tejto oblasti dosiahnuť dohodu, lebo niekoľko malých štátov sa domnieva, že ak by sa museli vzdať národného regulačného orgánu, vytvorilo by to problémy z hľadiska ich národnej zvrchovanosti. Musíme to vziať do úvahy, aj keď ja osobne si myslím, že prinajmenšom potrebujeme kolégium európskych regulátorov.
<P>
Po druhé, potrebujeme európsku prokuratúru? Ide o fascinujúcu diskusiu, ktorá zahŕňa aj iné otázky, medzi iným určite lepšiu spoluprácu.
<P>
V súvislosti s veľkými projektmi vás musím požiadať, aby ste na nás neboli príliš tvrdí, pretože predseda Komisie uvoľnil 5 miliárd EUR. Bol to poriadny boj, pani De Sarnezová, pretože nie všetky krajiny súhlasili s tým, že by sa mali financovať len významné projekty, a úplne úprimne musím povedať, že Komisia bola oveľa ambicióznejšia ako niektoré členské štáty. Jednoducho povedané, každý členský štát musel dať povolenie na to, aby mohla Komisia tých 5 miliárd EUR na účely významných projektov použiť. To sme dosiahli a teraz máme aspoň tých 5 miliárd.
<P>
A nakoniec, čo sa týka pomoci rozvojovým krajinám, obávam sa, že mám opačný názor ako vy. Spolu s pánom Barrosom sme použili tú 1 miliardu EUR, ktorú niektoré členské štáty zase raz nechceli, a na hokkaidskom samite som musel svojich európskych partnerov presvedčiť, aby pánovi Barrosovi dovolili na rozvojové ciele tisícročia použiť peniaze, ktoré sa neminuli, to znamená, že sa na ne vyčlenila 1 miliarda EUR.
<P>
Na samite v Dauhe som bol šokovaný, pani De Sarnezová, keď som zistil, že som jediná hlava štátu zo Západu za rokovacím stolom. Zo všetkých hláv štátov alebo predesdov vlád G20 sme tam boli len dvaja: prezident Južnej Afriky a predseda Európskej rady, ako aj pán Barroso. Ostatní tam neboli. Len si predstavte, čo by ste mi povedali, keby som sa ani ja neunúval ísť. Boli sme tam preto, lebo kríza sa nesmie používať ako zámienka na to, aby najchudobnejšie krajiny za krízu zaplatili najviac, hoci za ňu nie sú vôbec zodpovedné. To môže byť podľa mňa niečo, na čom sa znovu nezhodneme.
<P>
Rozmanitosť a jednota, pán Hudghton: môžete byť pokojní. Pokiaľ ide o rozmanitosť, už sa viac urobiť nedá. V skutočnosti, ak by som mal vložiť energiu do nejakého projektu, vložil by som ju do jednoty, pretože som si všimol, že za rokovacím stolom Rady nikto nezabúda, odkiaľ je. Trochu väčší problém je vedieť, kam kto smeruje. Definitívne sa o tom vyjadril francúzsky etnológ Lévi-Strauss, a bolo to mimoriadne, keď sám povedal, že "identita nie je choroba". Identita nie je v Európe chorobou a práve preto treba akúkoľvek prebytočnú energiu vložiť do jednoty.
<P>
Ďakujem vám za podporu na zasadnutí Európskej rady, pán Crowley. Veľmi rád som vás prijal v Elyzejskom paláci ako predstaviteľa vašej skupiny a musím povedať, že si veľmi vážim odvahu a úprimnosť, ktorú ste vždy preukazovali.
<P>
Áno, pani de Brúnová, Írov musíme upokojiť a presvedčiť. Povedali ste mi, že sme nezašli dosť ďaleko. Nerád to hovorím, ale ďalej už zájsť nemôžeme, lebo to by okamžite malo negatívne dôsledky v ostatných krajinách. Ak s cieľom vyriešiť írsky problém otvoríme diskusiu o ratifikáciu v iných krajinách, zvlášť v Spojenom kráľovstve, dostaneme sa do veľmi ťažkej situácie a najťažším kompromisom bola diskusia skoro, veľmi skoro ráno v piatok v Európskej rade medzi írskym premiérom a britským premiérom, ktorí sa pokúšali dosiahnuť dohodu. Pán Brown - a to dokážem pochopiť - nechcel v Spojenom kráľovstve znovu otvoriť diskusiu o ratifikácii, čo je prirodzené, pretože každý vie, že išlo o veľmi bolestivú záležitosť. Preto si myslím, že ďalej už zájsť nemôžeme. Úprimne si však myslím, že veľkým pokrokom je prísľub protokolu k prvej zmluve o pristúpení za dva roky.
<P>
Českému predsedníctvu pomôžeme, pán Wojciechowski. o tom nesmiete pochybovať. Čo mi povedal pán Kaczyński? Nemám chuť vám to hovoriť, lebo keď mi naposledy niečo povedal, nedodržal to. Na zasadnutí Európskej rady povedal, že nebude klásť prekážky ratifikácii Lisabonskej zmluvy, ak Íri povedia "áno". Len som mu pripomenul jednu vec - a urobil som to bez toho, aby som sa zapojil do diskusie s pánom premiérom Tuskom -, a to, že o tretej ráno, v júli roku 2007, počas nemeckého predsedníctva, za prítomnosti pána Zapatera, pána Tonyho Blaira a pána Junckera, sme v mojej pracovni získali podpis poľského prezidenta pod dokument, ktorý sa mal stať Lisabonskou zmluvou, kým viedol rozhovor so svojím bratom dvojčaťom, ktorý bol vtedy vo Varšave premiérom.
<P>
Vážim si poľského prezidenta, ale musím povedať, že som bol prekvapený, že niekto mohol podpísať zmluvu v Bruseli a odmietnuť tú istú zmluvu podpísať vo Varšave. Skutočne. Len jednoducho hovorím, že keď niekto niečo podpíše v mene štátu, tak je to záväzok. To musíte pochopiť. Už o tom nebudem hovoriť, ale toto mi bolo povedané. o Lisabonskej zmluve nerokoval pán premiér Tusk, rokovali o nej poľský prezident pán Kaczyński a jeho brat dvojča, ktorý bol vtedy premiérom. Prosím, to je všetko. Nakoniec nebola ratifikovaná úplne, lebo jeden podpis chýbal, ale ratifikoval ju Parlament. To je všetko.
<P>
To, že to hovorím, neznamená, že zasahujem do vnútornej politiky, len chcem byť čestný a ja musím byť čestný, zo všetkej tej zodpovednosti, ktorú nesiem, mi vyplýva povinnosť povedať, čo sa presne stalo, s kým sme rokovali a kedy. Inak nie je možné získať si dôveru. Nejde o ľavicu a pravicu, nejde o východoeurópske krajiny a západoeurópske krajiny, ide o dodržiavanie sľubov. Ak si nebudeme stáť za svojím slovom, nebude žiadny právny štát, nebude Európa. Nič viac na tom nie je.
<P>
(potlesk)
<P>
Vážený pán Chruszcz, vy predsa viete, že som pre Poľsko urobil všetko, čo bolo v mojich silách, aby sa našiel spôsob na dosiahnutie kompromisu. Na zasadnutí Európskej rady v júli 2007, počas nemeckého predsedníctva, sme neboli ďaleko od katastrofy, keď niektoré členské štáty povedali, že by sme mali pokračovať bez Poľska. Až na poslednú chvíľu sa nám podarilo nájsť kompromis o Lisabonskej zmluve. Taká je pravda. Nikto nechcel Poľsko vynechať. Poľsko má 38 miliónov ľudí, čo z neho robí jednu zo šiestich najväčších krajín v Európe podľa počtu obyvateľov. Potrebujeme vás. o kompromise som v Gdansku rokoval s Poľskom a ďalšími ôsmimi členskými štátmi. Problémy Poľska sme chápali. Podporíme Poľsko, ale aj Poľsko musí pochopiť, že ako jedna z väčších krajín Európy má práva, ale má aj povinnosti.
<P>
Napokon, protipólom práv sú povinnosti a urobili by sme im medvediu službu, keby sme povedali, že len preto, že ste členom Európskej únie kratšie ako ostatní, máte menej povinností. Poľsko je dôležitou európskou krajinou. Nemôžete nám vyčítať, že sa k nej ako k takej správame, teda, že od neho žiadame trochu viac práve preto, lebo Poľsko je dôležitou krajinou. Presne to som chcel urobiť a dúfam, že Poliaci ma pochopili.
<P>
Ďakujem vám za podporu, pán Nassauer. Je to podpora skúseného poslanca, nemeckého poslanca. Neprekvapilo ma, že bránite priemysel všeobecne a osobitne nemecký priemysel, pretože často vidím - a toto hovorím pánovi Schulzovi, ako aj pánovi Daulovi - často vidím ničivé dôsledky finančnej krízy v krajinách, ktoré svoj priemysel nebránili dosť silne. Myslím, že v tejto otázke sa medzi nami strácajú rozdiely, lebo nechceme, aby sa z Európy stala priemyselná púšť. Priemyselná púšť znamená ďalšie a ďalšie milióny ľudí bez práce, pretože ak neubránime pracovné miesta v priemysle, ako ďalšie budú na rade pracovné miesta v odvetví služieb. Mýli sa ten, kto hovorí, že bránime služby, ale nie pracovné miesta v priemysle.
<P>
My sme len chceli povedať, že brániť priemysel znamená nútiť ho modernizovať sa, pretože Európania už nebudú tolerovať priemysel, ktorý spôsobuje znečisťovanie. To je tá rovnováha, ktorú sme sa snažili nájsť. Bolo to bolestivé a ťažké, pretože Nemecko je veľká priemyselná krajina a veľká priemyselná krajina je nevyhnutne postihnutá viac ako krajina, ktorá už nemá žiadny priemysel. Vaša krajina leží vedľa Poľska. Keby sme prijali ustanovenia udeľujúce Poľsku na roky 2013 - 2020 výnimku, nemohli by sme sa vyhnúť nastoleniu otázky nových elektrární v Nemecku, aby nedošlo k narušeniu hospodárskej súťaže medzi dvoma krajinami, ktoré ležia tak blízko vedľa seba. Aj tam išlo podľa mňa o čestnosť.
<P>
Netrápte sa toľko pre výsledky, pán Rasmussen. Máte úplnú pravdu. Nezabúdajte však na sociálne stabilizátory, pretože naši americkí priatelia majú skutočné nadanie na podávanie informácií, na zverejňovanie úžasných čísel. Zatiaľ ide len o vyhlásenia. Pamätám sa na Paulsonov plán I. Všetci sme boli ohromení: minister financií zrazu hovoril o 700 miliardách. Všetci rozmýšľali, či by toho bola schopná aj Európa. A čo sa stalo potom? o tri dni neskôr to Kongres neprijal a Američania museli začať odznova.
<P>
A čo sa stalo potom? Že konečná suma bola iná, ako sa pôvodne predpokladalo. Sociálny systém v Spojených štátoch je úplne iný ako sociálny systém v Európe, v každej z našich krajín. Sociálne stabilizátory treba pridať k peniazom vyčleneným na obnovu, mám na mysli všetky tie peňažné dávky, to, čo robíme, aby sme ich ochránili pred vývojom inflácie, a všetko ostatné, čo vkladáme do banku. Ale, preboha, aspoň verme v plán, ktorý uskutočňujeme! Možno bude kríza taká vážna, že budeme musieť urobiť niečo iné. Ale to nevadí. Nemožno povedať, že doteraz sa nedosiahlo nič. Hovoríte mi, že Spojené kráľovstvo a Španielsko urobili viac. Lenže Španielsko malo prebytkový rozpočet a čelí kríze s nehnuteľnosťami bezprecedentných rozmerov. Pán Zapatero reagoval veľmi dobre, ale sotva môžeme Španielsku závidieť hospodársku situáciu, v ktorej sa teraz nachádza.
<P>
Pokiaľ ide o Spojené kráľovstvo a banky, ľudia mi často hovoria: "Pán Brown urobil viac ako vy." Áno, ale rozdiel je v tom, že keďže britské banky boli plne integrované do amerického systému, existovalo tam riziko bankrotu takého rozsahu, v akom sme ho nezažili - toto bolo predmetom diskusie medzi Komisiou a nami - v ostatných členských štátoch. Musíme múdro vyčkávať, aby sme videli, ako sa vyvíja implementácia jednotlivých plánov. Zostávam optimistom a verím v schopnosť európskych krajín spolupracovať.
<P>
A nakoniec ešte jedna poznámka: hovoríte mi, pán Rasmussen, že nemám prestať pracovať. Áno, pracovať tak, ako doteraz. Môžete byť úplne pokojný. To vôbec nehrozí.
<P>
(potlesk)
<SPEAKER ID="221" NAME="Silvana Koch-Mehrin" AFFILIATION="ALDE">
(DE) Vážený pán predsedajúci, pán Le Maire, pán Borloo, v posledných mesiacoch EÚ jasne dokázala svoju užitočnosť. Je to vaša zásluha, zásluha francúzskeho predsedníctva.
<P>
Škoda, že som nemohla poďakovať pánovi predsedovi Sarkozymu osobne za to, že urobil ten nepríjemný krok a jasne povedal nemeckej kancelárke, čo si myslí o nečinnosti nemeckej vlády. Ostatné európske krajiny prijímajú opatrenia na odvrátenie krízy, len Nemecko čaká, kým kríza zastihne aj nás, respektíve čaká na nasledujúce voľby do nemeckého parlamentu (Bundestag). Nemecko je najväčším hospodárstvom v EÚ, a preto je dobre, že naši partneri z EÚ vláde Nemecka pripomenuli, akú má zodpovednosť. Pán predseda Sarkozy to tu len znovu pripomenul.
<P>
Keby EÚ neexistovala, nakoniec by sme ju v dôsledku finančnej krízy aj tak museli vymyslieť. Žiadna z krajín EÚ by nedokázala a nedokáže bojovať proti kríze sama. Veľkou stabilizačnou silou je aj euro. Zas sa raz ukázalo, aký je pre prosperitu a stabilitu v Európe dôležitý spoločný trh. Finančnú krízu však nesmieme používať ako ospravedlnenie na to, aby sme ohrozili to, čo sme spoločne dosiahli. Preto by sa o obmedzení nezávislosti Európskej centrálnej banky nemalo vôbec rokovať. Nesmieme dopustiť návrat k protekcionizmu. Návrat k izolacionistickej politike alebo preteky v dotáciách medzi členskými štátmi by tiež mali pre občanov katastrofické dôsledky.
<P>
Okrem toho za žiadnych okolností nesmie dôjsť k zmierneniu predpisov EÚ v oblasti hospodárskej súťaže a štátnej pomoci. To platí aj pre Pakt stability a maastrichtské kritériá. Tieto výdobytky musíme zachovať. Európa však musí prijať spoločné, koordinované a rozhodné kroky na to, aby zabránila najhoršiemu. Je to šanca pre Európu a pán predseda Sarkozy ju využil. Ukázal našim občanom, čo Európa dokáže, a dal Európe ľudskú tvár. Chcela by som sa mu za to veľmi srdečne poďakovať.
<SPEAKER ID="222" NAME="Adam Bielan" AFFILIATION="UEN">
(PL) Vážený pán predsedajúci, francúzske predsedníctvo to nemalo ľahké. Pripadlo na obdobie, v ktorom svetom vrátane Európskej únie otriasla vážna hospodárska kríza. Na rozdiel od niektorých iných európskych politikov pán predseda Sarkozy, našťastie, neveril, že nás sa kríza nedotkne. Reagoval veľmi pohotovo, za čo by som mu chcel veľmi úprimne poďakovať.
<P>
Počas posledných šiestich mesiacov došlo k ešte jednej kríze, a to k ruskej invázii do Gruzínska, jedného z našich východných susedov. Napriek môjmu všeobecne priaznivému názoru na pána predsedu Sarkozyho musím povedať, že na tento problém nereagoval primeraným spôsobom. Jeho prvou chybou bolo, že prinútil pána prezidenta Saakašviliho, aby podpísal nespravodlivú dohodu s Ruskom. Dohoda bola nespravodlivá, lebo Gruzínsku neposkytla základné záruky, a to záruky územnej celistvosti. Vtedy pán Sarkozy nedal na radu kolegov, ktorých on sám dnes označil za tých, ktorí majú desaťročia skúseností života za železnou oponou. Určite ich nepočúval, lebo ak by dal na ich radu, dozvedel by sa od nich, ako ich skúsenosti naučili, že Rusi akékoľvek ústupky považujú za prejav slabosti. A presne to sa stalo. Rusi neplnia ani tú nespravodlivú dohodu. Na poľského prezidenta sa na gruzínskom území pred pár dňami strieľalo a Rusi sa zmocnili gruzínskej dediny Perevi. Bez ohľadu na toto všetko pán predseda Sarkozy pokračoval vo svojej ústretovej politike voči Rusku tým, že začal nové rokovania o dohode o partnerstve a spolupráci.
<P>
Funkčné obdobie pána predsedu Sarkozyho ako vedúceho predstaviteľa Európskej únie skončí o dva týždne. Nevytratí sa však z európskej politickej scény, ale naďalej v nej bude hrať významnú úlohu. Preto mu prajem veľa úspechov v budúcnosti a verím, že sa poučí zo svojich minulých chýb.
<SPEAKER ID="223" NAME="Kathy Sinnott" AFFILIATION="IND/DEM">
Vážený pán predsedajúci, chcela by som využiť túto príležitosť na to, aby som ponúkla zopár priateľských rád, pretože írski voliči začínajú byť netrpezliví, pokiaľ ide o diskusiu o Zmluve. Prieskum, ktorý sa uskutočnil pred dvoma týždňami, ukázal, že drvivá väčšina voličov si neželá druhé referendum. Už sa raz rozhodli a nevidia žiadny zmysel v tom, aby sa uprostred celosvetového hospodárskeho úpadku v diskusii pokračovalo. Trápi ich nezamestnanosť a rozpočtové škrty, ktoré postihujú tých najzraniteľnejších. Majú pocit, že týmto problémom musia čeliť sami, kým ich vedúci predstavitelia naháňajú lisabonského fantóma.
<P>
Zvlášť poburujúce je to, že problémy, ktoré viedli k zamietnutiu Zmluvy, počnúc nedostatkom demokracie v Zmluve samotnej, sa neriešili; namiesto toho nám bolo povedané, že Zmluva zostane nezmenená a ponúknuté boli len určité kozmetické úpravy.
<P>
Sme ostrovný národ, avšak naše ryby miznú a naše rybné hospodárstvo zaniká. Ľudia z nášho hnutia pre život sa stále znepokojujú nad ničením ľudských zárodkov pri výskume financovanom EÚ. Voliči hlasovali proti zmluve, aby bránili svoje pracovné miesta, svoje farmy, svoje rodiny a svoju ústavu.
<P>
Hovoríte o zjednocovaní Európy, ale ja vám hovorím, že to, čo by nás malo zjednocovať, je demokracia a to, čo nás rozdeľuje, je Lisabon.
<SPEAKER ID="224" NAME="Peter Baco" AFFILIATION="NI">
(SK) Veľmi ma potešili návrhy Európskej únie, aby sa do reformy medzinárodného finančného systému prioritne zahrnula potravinová bezpečnosť. V záveroch Rady sa však takáto priorita nezdôrazňuje.
<P>
Upozorňujem preto na to, že pribúdajú signály o zhoršovaní financovania poľnohospodárov. V Európskej únii ide najmä o nové členské štáty, inde ide o Južnú Ameriku, ale aj iné časti sveta. Medziročný, až 50 % pokles poľnohospodárskych cien pri dvojnásobnom zdražení hnojív, pri zároveň drahších a menej dostupných úveroch, povedie k podstatnému zníženiu úrody.
<P>
Keďže zásoby potravín sú kriticky nízke, reálne hrozí potravinová kríza s nepredstaviteľnými dôsledkami. Potravinovej kríze treba zabrániť prioritne, treba zvýšiť zásoby, preto treba viac vyrobiť a to treba riadne prefinancovať. Vyzývam preto Radu, aby dostatočné prefinancovanie úrody a zásob potravín brala ako svoju najvyššiu prioritu.
<SPEAKER ID="225" NAME="Jacek Saryusz-Wolski" AFFILIATION="PPE-DE">
(FR) Vážený pán predsedajúci, toto bolo veľmi významné predsedníctvo, ale nie preto, ako povedal pán prezident Sarkozy, že máme veľké krajiny a malé krajiny, ale preto, lebo pán predseda Sarkozy sa dokázal problémom osobne postaviť.
<P>
Francúzske predsedníctvo to nemalo ani zďaleka ľahké. Muselo riešiť krízu v Gruzínsku, finančnú krízu a iné problémy vrátane Lisabonskej zmluvy. To všetko si vyžadovalo náležité reagovanie a podnikanie náležitých krokov, čo je pre akékoľvek vedenie tá najťažšia vec. Toto vedenie bolo dôveryhodným vedením. Francúzske predsedníctvo preukázalo svoju schopnosť podniknúť takéto kroky, čo mu slúži ku cti a z čoho má prospech celá Európska únia.
<P>
Okrem Gruzínska a hospodárskej krízy vyzdvihnem tri veci: susedskú politiku, politiku pre oblasť klímy a bezpečnostnú a obrannú politiku. Susedskej politike dodal silnú dynamiku jej stredomorský rozmer v podobe Únie pre Stredomorie a jej východný rozmer v podobe Východného partnerstva, ktoré si zaslúži rovnakú pozornosť ako južný rozmer.
<P>
Bolo treba už konečne prestať o susedskej politike len diskutovať a začať podnikať energické kroky. Občanom týchto krajín musíme dať jasný signál, že podporujeme ich reformné úsilie a ich túžbu po lepšom živote. Je veľmi dôležité, aby v týchto regiónoch, ktoré sa nachádzajú blízko našich hraníc, došlo k upevneniu mieru, stability a dobrej správy vecí verejných. Dokonca by som povedal, že je to nevyhnutný komponent nášho projektu integrácie.
<P>
Pokiaľ ide o klímu a energetiku, chcel by som francúzskemu predsedníctvu poďakovať za jeho empatiu a schopnosť porozumieť citlivým miestam nových členských štátov.
<P>
Treťou problematikou, ktorou sa predsedníctvo a Rada zaoberali, bolo posilnenie bezpečnostnej a obrannej politiky hlavne prostredníctvom zlepšenia civilného a vojenského potenciálu a v súvislosti s touto oblasťou by som chcel predsedníctvu a Rade zablahoželať.
<P>
Na záver ešte poviem, že vedieť, ako robiť veci, je otázkou zabezpečenia zdrojov. To je úlohou predsedníctva a samitu. Avšak, či už pracujeme na balíku opatrení v oblasti klímy a energetiky, hospodárskej obnove alebo bezpečnostnej politike, musíme sa všetci do tohto úsilia koordinovane zapojiť, a tým myslím inštitúcie, ako aj občanov.
<SPEAKER ID="226" NAME="Hannes Swoboda" AFFILIATION="PSE">
(DE) Vážený pán predsedajúci, v prvom rade by som sa chcel úprimne poďakovať pánovi ministrovi Borlooovi za jeho angažovanosť v otázke balíka opatrení v oblasti klímy a energetiky, pretože ide o skutočne dobré riešenie, ktoré môžeme bezvýhradne podporovať.
<P>
Chcel by som však hovoriť o vonkajších vzťahoch a môj prejav budem adresovať novému ministrovi pre európske záležitosti. Rada prijala základnú koncepciu Východného partnerstva. Pán predseda Sarkozy už povedal, že ak chceme uspieť v oblasti Čierneho mora, musíme, prirodzene, spolupracovať s Ruskom. Samozrejme, musí to byť Rusko, ktoré tiež rešpektuje územnú celistvosť a nezávislosť krajín, ktoré sa tam nachádzajú, a je ochotné riešiť problémy v čiernomorskej oblasti.
<P>
Nepochybne potrebujeme tiež Turecko. Skutočne ma udivuje, že Turecko sa vôbec nespomenulo. Ako si môžeme myslieť, že v tomto regióne môžeme niečo vyriešiť bez Turecka? Nedávno som viedol delegáciu tohto Parlamentu v Turecku. Pán Rocard, ktorý bol členom delegácie, sa niekoľkokrát spýtal: "A aký je váš názor na francúzske predsedníctvo? Správa sa objektívne?" Na túto otázku bolo vždy odpovedané kladne, inými slovami, že francúzske predsedníctvo sa naozaj správalo objektívne. Keby sa tak Francúzsko naďalej správalo v tomto duchu - a teraz hovorím o Francúzsku ako o členskom štáte - rokovania s Tureckom by sa uzavreli veľmi rýchlo a dokončili by sa všetky kapitoly.
<P>
Takže čo robíme s Tureckom, ktoré potrebujeme ako partnera v tomto regióne? Nechcem túto odpoveď rozhodnúť za vás, pán minister, ale musíte rozhodnúť, ako máme ďalej postupovať, pretože ak chceme v tomto regióne niečo dosiahnuť, pokiaľ ide o stabilitu a riešenie kríz, musíme spolupracovať s Tureckom a musíme uznať, že Turecko je dôležitým partnerom Európy. Preto nepotrebujeme len francúzske predsedníctvo, ale Francúzsko ako krajinu.
<SPEAKER ID="227" NAME="Jean-Marie Cavada" AFFILIATION="ALDE">
(FR) Vážený pán predsedajúci, keď tanky ohrozovali Tbilisi a Európa pod vedením francúzskeho predsedníctva prebrala úlohu mierotvorcu, úlohu, ktorej sa nikdy nemala vzdať, znovu som si prečítal maďarského autora Sándora Máraia.
<P>
Popisuje príčiny katastrof, ktoré dvakrát postihli Maďarsko, polovicu Európy a nakoniec celú Európu a otriasli celým svetom, totiž nacizmus a stalinizmus. História a násilie, ktoré ju sprevádza, sa teraz vrátili a kríza v Gruzínsku, finančná kríza a sociálne a politické dôsledky, ktoré možno predpokladať, sú, prirodzene, vážnymi základnými prvkami.
<P>
Riešenie týchto udalostí a tohto násilia si od Európy vyžaduje dostatočnú dávku politickej vôle, a preto sme francúzskemu predsedníctvu a všetkým inštitúciám vďační za ich kompetentnosť pri riešení týchto problémov, ktoré predstavujú hrozbu pre našu stabilitu a mier. Samozrejme, finančná kríza nebola definitívne vyriešená a ešte neskončila. Samozrejme, vzťahy so Stredomorím majú nový inštitucionálny rámec. Nemožno však poprieť historickú zmenu smeru, pokiaľ ide o problematiku zmeny klímy. Európa sa nepopierateľne stáva lídrom, aj keď nie so všetkým môžeme byť spokojní.
<P>
Európa potrebuje trvalý významný politický skok presahujúci pravicu, ľavicu a extrémny stred, aby sa mohla postaviť hrozbám, ktoré sa násilne vracajú a ktoré sme už zažili v minulosti.
<P>
Národy, ktoré nepoznajú svoju históriu, sú odsúdené na to, aby ju znovu prežili, hovorí filozof. Táto kríza nám pripomenula, že ľudia robia históriu, nie história ľudí.
<SPEAKER ID="228" NAME="Mogens Camre" AFFILIATION="UEN">
(DA) Vážený pán minister, v túto neskorú nočnú hodinu sa obmedzím len na jeden bod. Určite je vám známe rozhodnutie Európskeho súdneho dvora - alebo skôr Súdu prvého stupňa - zo 4. decembra, keď po tretíkrát zrušilo začlenenie Organizácie mudžahedínov iránskeho ľudu (PMOI) do európskeho zoznamu teroristických organizácií. Chcel by som, aby ste potvrdili, že PMOI už nie je na zozname, a žiadam predsedníctvo, aby rešpektovalo tieto tri rozhodnutia Súdu, aby sa zaistilo, že toto hnutie za slobodu iránskeho ľudu už nikdy neoznačíme za teroristickú organizáciu. To neposlúži záujmu Európy na demokratickej budúcnosti iránskeho ľudu.
<SPEAKER ID="229" NAME="Margie Sudre" AFFILIATION="PPE-DE">
(FR) Vážený pán predsedajúci, toto francúzske predsedníctvo bolo vynikajúce. Proti tomuto záveru sa ozvalo len málo nesúhlasných hlasov. Všetkých 27 členských štátov prekonalo svoje rozdiely a dosiahlo rad príkladných rozhodnutí.
<P>
Pokiaľ ide o balík opatrení v oblasti klímy a energetiky, Európa robí prvý krok a treba povedať, že je to obrovský krok. V súčasnosti má prostriedky na to, aby prebrala svoju zodpovednosť za životné prostredie, avšak bez toho, aby obetovala svoje hospodárstvo. Teraz môže prebrať vedúcu úlohu v tejto oblasti a strhnúť so sebou ostatné kontinenty na cestu trvalo udržateľného rozvoja.
<P>
Okrem toho Írsko ponúka spôsob, ako môže uniknúť zo svojej izolácie. Naši írski priatelia budú znovu rozhodovať o Lisabonskej zmluve, ale tentoraz budú všetky karty v ich rukách, pretože to bude až potom, ako svoje konečné rozhodnutie urobia prakticky všetky ostatné členské štáty.
<P>
Súčasná kríza nám ukazuje, že Európska únia dnes viac ako kedykoľvek predtým potrebuje tie najlepšie inštitucionálne nástroje na to, aby mohla účinne fungovať. Európska rada prijala rozsiahly, koordinovaný plán hospodárskej obnovy založený na dlhodobom investovaní do výroby a podpory najviac postihnutých odvetví priemyslu.
<P>
Pán predseda Sarkozy nastolil otázku zníženia určitých sadzieb DPH a ja s jeho názorom úplne súhlasím. Musíme dúfať, že ministri hospodárstva a financií v marci dosiahnu dohodu, ktorá sa minulý víkend hlavám štátov a vlád zdala nemožná. Problémy, ktorým čelia Európania, ponúkajú EÚ príležitosť občanom ukázať, že je viac jednotná, viac vnímavá a viac sa im snaží pomáhať.
<P>
Sme vďační francúzskemu predsedníctvu za to, že podnietilo túto novú dynamiku. Tak ako pán Sarkozy dúfame, že ešte dlho nezažijeme zasadnutia Rady, aké sa konali v minulosti, ktoré trvali do štvrtej ráno a na ktorých sa aj tak nič nedohodlo. V priebehu posledných šiestich mesiacov sa Európa kompletne zmenila, pokiaľ ide o vyhliadky, rozsah a dôveryhodnosť. Za to by sme mali poďakovať francúzskemu predsedníctvu a všetci vieme, že je to úloha, s ktorou už má určité skúsenosti.
<SPEAKER ID="230" NAME="Robert Goebbels" AFFILIATION="PSE">
(FR) Vážený pán predsedajúci, prezidentovi, ku ktorému sa história nezachovala milo - mám na mysli predsedu Maa, nie pána prezidenta Sarkozyho - možno ponúknuť nasledovnú maximu: "to, že stále padáš, znamená, že si ešte nedosiahol dno." Svetové hospodárstvo ešte nedosiahlo dno. Rozsah finančnej krízy sa rozšíril. Nový finančný škandál odhaľuje neuveriteľnú nezodpovednosť bankárov tvárou v tvár špekulantskému kapitalizmu a sú to tí istí bankári, ktorí znovu objavujú celú svoju povýšeneckú neflexibilnosť pri posudzovaní žiadostí o úver od spotrebiteľov a podnikateľov.
<P>
Kým Európska centrálna banka znižuje úrokové sadzby, banky zvyšujú svoje marže. Štáty, ktoré práve poskytli finančnú pomoc svojim bankám, by ich mali zaviazať k tomu, aby hneď uplatnili významné zníženie základnej sadzby ECB. Bolo by to ozdravné opatrenie a národné rozpočty by nestálo ani cent. Plán hospodárskej obnovy Európy prijatý Európskou radou je neuspokojivý. Okrem dodatočných pôžičiek od Európskej investičnej banky neponúka prakticky žiadne iné peniaze.
<P>
Spojené štáty sa chystajú svojmu hospodárstvu poskytnúť oveľa väčšie finančné injekcie. Môžu to urobiť preto, lebo zvyšok sveta im naďalej ponúka úvery aj napriek kolosálnemu deficitu USA, ich firiem a ich občanov. Európa platí veľmi vysokú cenu za absenciu skutočne jednotnej makroekonomickej politiky. Váhanie ECB a štátov eurozóny nám bráni vo financovaní účinnejšej politiky obnovy prostredníctvom emisie eurodlhopisov, za ktoré by sa zaručila Európska únia, ktorá by bola trvale schopná zabezpečiť dostatočný objem finančných prostriedkov.
<P>
Ďakujem, pán predsedajúci, tu skončím, ale pán predseda Sarkozy hovoril 72 minút, kým my máme na vyjadrenie svojich názorov 90 sekúnd.
<SPEAKER ID="231" NAME="Andrew Duff" AFFILIATION="ALDE">
Vážený pán predsedajúci, balík týkajúci sa Zmluvy by mal stačiť na to, aby Írov presvedčil zmeniť názor. o kvalite rozhodnutí týkajúcich sa hospodárskej politiky nie som až taký presvedčený. K akým záverom sa dospelo, pokiaľ ide o koncepciu "surového keynesianizmu", ktorú sa pokúsil predať pán Steinbrück, stranícky kolega pána Martina Schulza?
<P>
Mám podozrenie, že pán Sarkozy by po skúsenosti s touto finančnou krízou sám seba označil za keynesianistu. Bez prezieravého stimulu v oblasti produktívnej zamestnanosti v Nemecku nemôžeme podľa mňa naisto počítať s tým, že sa dostaneme z hospodárskej recesie.
<SPEAKER ID="232" NAME="Guntars Krasts" AFFILIATION="UEN">
(LV) Ďakujem, pán predsedajúci. Prijatím balíka opatrení v oblasti klímy Radou sa stal rok 2008 najdôležitejším rokom pre boj proti zmene klímy od roku 2001, keď bol prijatý Kjótsky protokol. Prijatie balíka opatrení v oblasti klímy tiež predstavuje posun smerom k novému hospodárskemu mysleniu, vďaka ktorému sa zníži závislosť Európskej únie od dovozu energie a hospodárske a politické riziká spojené s neistotou dodávok. Obdobie hospodárskych ťažkostí, ktorým práve prechádzame, je momentom, keď sme ochotní zásadne prehodnotiť názory, ktoré sme až doteraz zastávali, a zároveň momentom, keď sme najviac otvorení inováciám. Vítame úspech pri dosiahnutí kompromisu v odvetviach, v ktorých prispôsobenie sa novým podmienkam zaberie určitý čas. Je správne, že viac pomoci sa poskytuje tým krajinám, ktoré v období od roku 1990 znížili emisie CO2 o viac ako 20 %. Pokiaľ ide o predsedníctvo, výsledok posledného zasadnutia Európskej rady možno považovať za jeho úspech, tak ako možno za úspech považovať aktívnu úlohu predsedníctva v urovnaní konfliktu medzi Ruskom a Gruzínskom okrem skutočnosti, že Európska únia ponechala Rusku právo vykladať si po svojom plnenie zmluvy uzavretej pod jej záštitou. Predsedníctvo nedokázalo prekonať všetky staré nedostatky. Ďakujem.
<SPEAKER ID="233" NAME="Laima Liucija Andrikien" AFFILIATION="PPE-DE">
(LT) Chcela by som Francúzsku zablahoželať k jeho vynikajúcemu predsedníctvu v posledných šiestich mesiacoch. Svetová finančná kríza, konflikt medzi Gruzínskom a Ruskom a vzťahy medzi EÚ a Čínou boli len niektorými z problémov, ktoré bolo treba riešiť. V tomto kontexte sa nieslo týchto šesť mesiacov a musíme uznať, že Francúzsko splnilo úlohu predsedníctva EÚ účinne a pôsobivo.
<P>
Chcela by som vyjadriť niekoľko myšlienok k európskej susedskej politike, hlavne k Východnému partnerstvu, o ktorom sa hovorilo v októbri a minulý týždeň na zasadnutí Rady EÚ v Bruseli. Udalosti v Gruzínsku sú jasným príkladom toho, ako môže Európska únia konať v epicentre udalostí a ako ich môže pozitívne ovplyvniť. A čo je najdôležitejšie, tiež to ukazuje, ako dokáže byť Európska únia jednotná a prejaviť solidaritu.
<P>
Ďalším príkladom je Bielorusko, ktoré už dlhé roky nedokáže využiť príležitosti, ktoré ponúka Európska susedská politika. Chcela by som zdôrazniť, že túto jeseň došlo aj v Bielorusku k zmenám, ktoré dávajú nádej na zmenu kvality vzťahov medzi EÚ a Bieloruskom; môžu to byť skutočné susedské vzťahy.
<P>
Príležitosti na spoluprácu sú veľmi reálne, ak si vedenie Bieloruska splní svoje záväzky v oblasti slobody tlače, volieb, internetu a v iných oblastiach, ktoré nám boli spomenuté.
<P>
Pán predseda Sarkozy dnes povedal, citujem: "Pokúsil som sa pohnúť Európou, avšak Európa v posledných šiestich mesiacoch v skutočnosti zmenila mňa. Stal som sa tolerantnejším a otvorenejším" (koniec citátu). Dámy a páni, zdá sa mi, že Európa pomáha mnohým ľuďom vrátane nás zmeniť sa, a pokiaľ ide o Bielorusko, zmenila aj vedúceho predstaviteľa tejto krajiny, Alexandra Lukašenka. A to je úžasné.
<SPEAKER ID="234" NAME="Pervenche Berès" AFFILIATION="PSE">
(FR) Vážený pán predsedajúci, vládnuť znamená pozerať sa dopredu. Človek si až praje prepísať históriu a zinscenovať to tak, aby sa kríza začala krachom banky Lehman Brothers 15. septembra 2008. Každý však vie, že varovné svetlá sa rozsvietili v auguste roku 2007 a že vtedy bolo treba urobiť z otázky dozoru finančných trhov a riadenia krízy jednu z priorít francúzskeho predsedníctva.
<P>
Bohužiaľ, museli sme čakať až na pád banky Lehman Brothers, kým sa pán predseda Sarkozy začal tomuto problému venovať a začal lietať z jedného samitu na druhý. Predložené návrhy a riešenia sú vlastne len plánom bezpodmienečnej pomoci bankám s podporou ústretovej menovej politiky.
<P>
Aké sú dôsledky? Také, že banky namiesto toho, aby si robili svoju prácu, ktorou je financovanie reálneho hospodárstva a investícií, obnovujú svoje marže. To Európa nepotrebuje. Potrebujeme európske opatrenia, ktorých cieľom bude zabezpečiť bankový sektor, ktorý bude slúžiť hospodárstvu, a ja si myslím, že v období, ktoré sa blíži, to budeme skutočne potrebovať. Nie som si istá, či v súčasnosti máme dosť pevné základy na to, aby sme situáciu zvládli.
<SPEAKER ID="235" NAME="Marian Harkin" AFFILIATION="ALDE">
Vážený pán predsedajúci, írske "nie" Lisabonskej zmluve nebolo nikdy len írskou záležitosťou: bolo k nemu treba pristupovať ako k európskej záležitosti a práve to sa stalo.
<P>
Jednou z povinností každého politika je hľadať riešenia. Írska vláda venovala pozornosť obavám írskych občanov a v partnerstve so svojimi európskymi kolegami vypracovala množstvo právnych záruk, ktorých cieľom je odstrániť hlavné obavy írskych občanov.
<P>
Na základe uspokojivých záverov usporiada írska vláda druhé referendum a to je podstatou demokracie: politici pracujú, aby dosiahli riešenie, a potom požiadajú ľudí o ich súhlas.
<P>
Pred niečím však musím dôrazne varovať: nesmieme znovu podceniť aktérov zúčastnených na tomto procese. Musíme si dať veľký pozor na tých, ktorí sa pokúšajú ovplyvniť výsledok, a na tých, ktorí financujú kampaň proti Zmluve. Musíme pochopiť, že niektorí účastníci kampane proti Zmluve, ktorí o sebe vyhlasujú, že sú proeurópski, chcú dosiahnuť rozpad EÚ a jej inštitúcií. Írsko bolo a bude miestom, kde sa odohráva boj o srdce a dušu Európy. o to ide - o nič menej - a musíme do toho vložiť všetku našu spoluprácu, všetko naše odhodlanie a všetko naše úsilie.
<P>
Takým ako pán Nigel Farage, ktorí nám dávajú lekcie z demokracie, a ostatným, ktorí hovoria, že keby mali Európania šancu vyjadriť sa v priamom hlasovaní, povedali by Lisabonskej zmluve "nie", chcem povedať: neoverili ste si fakty a čísla. V piatich priamych hlasovaniach - štyri sa týkali ústavy a jedno Lisabonu -27 miliónov občanov EÚ hlasovalo za Zmluvu a 23 miliónov hlasovalo proti Zmluve, takže väčšina občanov EÚ, ktorí hlasovali priamo, hlasovala za Zmluvu.
<P>
A nakoniec, aj keď pán Sarkozy už odišiel, chcem sa mu poďakovať za jeho energiu, jeho angažovanosť za EÚ a jeho úsilie nachádzať riešenia zložitých problémov.
<SPEAKER ID="236" NAME="Jana Hybášková" AFFILIATION="PPE-DE">
(CS) Dovoľte mi v mene predsedníčky Delegácie Európskeho parlamentu pre vzťahy s Izraelom francúzskemu predsedníctvu poďakovať za mimoriadne úsilie v oblasti skvalitnenia vzťahov medzi Izraelom a Európskou úniou. Jedným z dôsledkov vojny v Iraku bolo, že Izrael pochopil, že prestáva byť jediným spojencom USA na Blízkom východe. Izrael sa preto rozhodol diverzifikovať svoju bezpečnostnú politiku a užšie sa naviazať na Európu.
<P>
Dňa 14. júna tohto roku sme boli milo prekvapení, keď Asociačná rada zohľadnila výsledky reflexnej skupiny a vyjadrila ochotu skvalitniť vzťahy. Bolo len na francúzskom predsedníctve, ako naloží s prípravou nového akčného plánu EÚ - Izrael, ale predovšetkým s dosiahnutím politického konsenzu v Rade. Závery Rady vo vzťahu k Stredomoriu, Maroku a Izraelu sú ohromujúce. Od konania samitu vyjadrujú skutočnú politickú vôľu k spolupráci, stretávaniu ministrov zahraničných vecí, spolupráci v Politickom a bezpečnostnom výbore (COPS), možnej účasti Izraela v misiách EBOP a ad hoc politickým konzultáciám. Skvalitnenie vzťahov dáva Európe možnosť väčšieho vplyvu na hodnotu za peniaze a možnosť priamejšie ovplyvňovať blízkovýchodný mierový proces.
<P>
Vážený pán predsedajúci, pevne verím, že aj náš Parlament v najbližšej dobe potvrdí svoj súhlas s možnou účasťou Izraela na programoch Spoločenstva. Podmienka zlepšenia situácie v Gaze je absurdná a ukazuje na nepochopenie zodpovednosti a úlohy Európy. Dúfam, že to čoskoro napravíme a svojím dôstojným konaním podporíme konsenzus Rady, ako aj prácu Komisie. Dúfam, že české predsedníctvo bude schopné na základe spoločnej politickej práce dospieť k európsko-izraelskému samitu, prvému samitu v dejinách medzi Európou a Izraelom od druhej svetovej vojny.
<SPEAKER ID="237" NAME="Libor Rouček" AFFILIATION="PSE">
(CS) Dovoľte, aby som aj ja francúzskemu predsedníctvu zablahoželal k veľmi dobre vykonanej práci. Európska únia pod vedením Francúzska spoločne a efektívne zvládla gruzínsku krízu, koordinovane a solidárne rieši ťažkú finančnú a hospodársku krízu. Podarilo sa jej uzatvoriť dobrý a vyvážený kompromis v otázkach balíka opatrení v oblasti klímy a energetiky a podarilo sa jej tiež spoločne s írskou vládou nájsť riešenie problému ratifikácie Lisabonskej zmluvy v Írsku.
<P>
Avšak Lisabonská zmluva ešte nie je v suchu. Krajina, ktorá sa o 14 dní ujme predsedníctva Únie, Česká republika, ju ešte neratifikovala. Český premiér Topolánek, o ktorom sa predseda Sarkozy vyjadril ako o odvážnom mužovi, nesplnil sľub, ktorý dal, a dal ho aj pánovi predsedovi Sarkozymu, totiž, že Praha ratifikuje Lisabonskú zmluvu do konca tohto roka. Praha ju neratifikovala a s ratifikáciou má obrovské problémy. Poslanci a senátori Občianskej demokratickej strany, ktorí sú tiež členmi Skupiny Európskej ľudovej strany (kresťanských demokratov) a európskych demokratov (PPE-DE), Zmluvu odmietajú. Toto bude pre české predsedníctvo veľký problém. Francúzskemu predsedníctvu by som však chcel ešte raz poďakovať.
<SPEAKER ID="238" NAME="Werner Langen" AFFILIATION="PPE-DE">
(DE) Vážený pán predsedajúci, pán minister, dámy a páni, pokiaľ ide o francúzske predsedníctvo, musíme podľa mňa dospieť k záveru, že išlo o skutočne úspešné predsedníctvo. Pán minister Borloo, spomínam si, že na začiatku som bol veľmi skeptický, či je možné uskutočniť taký ambiciózny program. Aj keď nesúhlasím so všetkým, výsledok je skutočne veľmi dobrý. Francúzski činitelia a ministri vykonali vynikajúcu prácu a týka sa to nielen osoby prezidenta, ale všetkých zúčastnených osôb. Ide o skutočne chvályhodný výkon.
<P>
Viedli sme tu skutočné diskusie. Pán Rasmussen sa pustil do pani Angely Merkelovej. Všetci vieme, že konvenčné balíky hospodárskych stimulov nefungujú, zvyšujú zadlženosť štátu a nemajú dlhodobý účinok. Pán Rasmussen tu otvoril volebnú kampaň, len zabudol, že nemecký minister financií je pán Steinbrück, socialista. Je to pán Steinbrück, ktorý vehementne trvá na tom, aby sa nateraz neprijímali žiadne balíky hospodárskych stimulov, pretože ešte stále sme ďaleko od toho, aby sme videli skutočný rozsah krízy.
<P>
Práve naopak, krajiny musia udržať finančnú disciplínu a držať sa v hraniciach Paktu stability a rastu. Preto som nepochopil návrhy francúzskeho prezidenta, aby bol Pakt stability a rastu jednoducho zrušený, len aby bolo vidieť, že aktívne niečo robí. Preto je úplne správne, že jednotlivé hlavy štátov alebo vlád pribrzdili a vniesli perspektívu do nadmernej chuti k činom zo strany francúzskeho prezidenta. Našou silou je to, že v Európe dávame nohu preč z plynu - čas krízy je časom, keď má vláda konať - že tu v Európskom parlamente o veciach diskutujeme, že nekonáme unáhlene a že plne a bezvýhradne akceptujeme identitu jednotlivých členských štátov, ich dejiny a ich rôznu politickú štruktúru. Je to aj náš úspech.
<P>
V globále je balík dobrý a slová vďaky adresované francúzskemu predsedníctvu sú absolútne a úplne oprávnené. Môžem vás poprosiť, pán minister, aby ste odovzdali tieto poďakovania všetkým inštitúciám? Veľmi pekne vám ďakujem.
<SPEAKER ID="239" NAME="Enrique Barón Crespo" AFFILIATION="PSE">
(ES) Vážený pán predsedajúci, pán úradujúci predseda Rady, dámy a páni, hovoríme "bravó" francúzskemu predsedníctvu. Pán predseda Sarkozy bol pre Európu mušketierom v zmysle tej najlepšej francúzskej tradície a zaktualizoval mušketierske motto, keď povedal, že svet potrebuje silnú Európu a že Európa nebude silná, ak nebude jednotná. Ja by som k tomu ešte niečo dodal, a to, že Európa funguje lepšie s použitím metódy Spoločenstva a pán predseda Sarkozy to podľa mňa pochopil a prijal.
<P>
V Európskom parlamente som už 22 rokov, pán predsedajúci. Toto bolo po prvýkrát, kedy som videl, ako predsedovia všetkých troch inštitúcií - Rady, Komisie a Parlamentu - nastupujúce predsedníctvo vážne varovali. Česká vláda odložila ratifikáciu Lisabonskej zmluvy. Ja k tomu ešte musím niečo dodať: až do roku 2010 nebude Únii predsedať krajina, ktorá má euro.
<P>
Aby mali výsledky francúzskeho predsedníctva budúcnosť, je podľa mňa potrebná kontinuita, a preto apelujem na zmysel pre zodpovednosť českej vlády v tomto smere.
<SPEAKER ID="240" NAME="Colm Burke" AFFILIATION="PPE-DE">
Vážený pán predsedajúci, írskej vláde sa podarilo zosnovať príbeh o tom, ako na nedávnom samite Európskej rady statočne bránila práva írskych voličov. Presadzovala v Bruseli vôľu občanov Írska a dosiahla právne záväzné záruky vo všetkých pre Írsko citlivých otázkach.
<P>
V podstate ide o toto: Obavy vyjadrené počas referenda o Lisabone týkajúce sa daní, vojenskej neutrality a interrupcie boli do značnej miery založené na dezinformáciách. Skutočnosťou je, že Lisabonská zmluva v týchto oblastiach buď nič nemení, alebo sú k Zmluve už teraz pripojené protokoly chrániace Írsku pozíciu. Protokol 35 k súčasnej Lisabonskej zmluve napríklad chráni postoj Írska k interrupcii.
<P>
Naša strana Fine Gael predložila po nedávnej správe podvýboru o jeho analýze írskeho "nie" niekoľko konkrétnych návrhov. Týmito návrhmi sa strana Fine Gael pokúša riešiť hlavné príčiny írskeho "nie". Právne záruky nebudú stačiť na to, aby Íri na jeseň budúceho roku hlasovali za Zmluvu. Tiež musí dôjsť k rozumnému zaobchádzaniu s írskym ľudom s cieľom znovu vybudovať porozumenie a podporu pre európsky proces.
<P>
Volebný prieskum uskutočnený po referende odhalil, že verejnosť má veľmi chabé vedomosti o úlohe a funkciách Európskej únie. Táto nezasvätenosť je závažným problémom tak pre samotnú Európsku úniu, ako aj pre národný politický systém a írska vláda by ju nemala znovu podceniť.
<P>
Jedným z našich návrhov je návrh zmeny ústavy, ktorý by umožnil, aby boli medzinárodné zmluvy po ich prijatí predložené írskemu najvyššiemu súdu, ktorý by určil, ktoré ustanovenia treba predložiť írskym občanom na schválenie. Takýto mechanizmus by pomohol určiť témy, o ktorých by bolo potrebné v Írsku diskutovať, umožnil by írskym voličom vyjadriť sa a v konečnom dôsledku by Írsku umožnil ratifikovať celkovú podstatu zmlúv bez toho, aby brzdilo ostatné zúčastnené strany.
<P>
Tiež navrhujeme zriadenie novej funkcie Úradníka občanov Európskej únie. Vymenovaný úradník by bol nezávislým poradcom pre všetky aspekty právnych predpisov EÚ vrátane ich transpozície do írskeho práva. Tento človek by bol zodpovedný za poskytovanie nestranných informácií o faktoch o otázkach týkajúcich sa Európskej únie, a to aj v prípade objavenia sa protichodných názorov.
<SPEAKER ID="241" NAME="Richard Corbett" AFFILIATION="PSE">
Vážený pán predsedajúci, pokiaľ ide o írsku dohodu dosiahnutú na zasadnutí Európskej rady, musím povedať, že je to pre írsku diplomaciu obrovský úspech. Musím úprimne povedať, že som bol prekvapený, že ostatné členské štáty tak rýchlo ustúpili v otázke veľkosti Komisie a nakoniec akceptovali princíp jeden komisár na krajinu. Viem, že veľa členských štátov malo k tomu výhrady. Ale to, že to urobili, ukazuje ochotu ostatných členských štátov reagovať na obavy, ktoré boli vyjadrené v írskej kampani proti Zmluve a v hlasovaní proti Zmluve. Toto nie je pokus ignorovať írske hlasovanie proti Zmluve. Je to pokus reagovať na hlasovanie proti Zmluve, pokúsiť sa na polceste nájsť spoločnú reč a pokúsiť sa nájsť riešenie, ktoré je prijateľné pre všetkých 27 krajín.
<P>
Keď sa v Únii objavia takéto rozpory, pokúšame sa takúto medzeru zaplniť. Ostatné členské štáty preukázali ochotu pokúsiť sa upokojiť obavy Írov. Pevne dúfam, že to bude stačiť na dosiahnutie pozitívneho výsledku v novom referende, ktoré sa má konať budúci rok, a je len na írskych občanoch, ako sa rozhodnú.
<SPEAKER ID="242" NAME="Mario Mauro" AFFILIATION="PPE-DE">
(IT) Vážený pán predsedajúci, dámy a páni, aj ja by som chcel zablahoželať francúzskemu predsedníctvu, respektíve tým posledným členom Rady, ktorý prežili našu dlhú rozpravu, ako aj nášmu pánovi komisárovi, ktorý preukázal veľkú výdrž.
<P>
Musím povedať, že počas týchto šiestich mesiacov sme zakúsili atmosféru, aká vládla v čase otcov zakladateľov. Hlboké presvedčenie nám ukázalo, že to, čo nás spája, je silnejšie ako to, čo nás rozdeľuje. Podľa mňa je to veľmi dôležité ponaučenie, ktoré vyplynulo z francúzskeho predsedníctva, ktoré tiež otvorilo veľmi sľubný horizont: ide o to, že nám pomohlo pochopiť, že európsky extrémizmus nie je cestou vpred. Navyše vyvážený spôsob prístupu k balíku opatrení v oblasti klímy nám vlastne ukázal, že integrácia nie je cieľom sama osebe, ale poskytuje víziu, ktorá nás dokáže priviesť späť k našim spoločným cieľom.
<P>
Chcel by som v tejto súvislosti jednoducho poznamenať, že ak sú tieto ponaučenia také dôležité, stojí za to svedomite si ich osvojiť a riadiť sa nimi. Pokiaľ ide o hospodársku a finančnú krízu, mali by sme byť odvážnejší, a preto opatrenia, ktoré sme doteraz prijali, by mali sprevádzať rozhodnejšie iniciatívy, ako napríklad prijatie eurodlhopisov, čo by bol podľa mňa najlepší spôsob, ako prirodzene realizovať perspektívu, ktorú vytýčilo francúzske predsedníctvo.
<SPEAKER ID="243" NAME="Proinsias De Rossa" AFFILIATION="PSE">
Vážený pán predsedajúci, vítam rozhodnutia Európskej rady v súvislosti s Lisabonskou zmluvou. Neprekvapuje, že eurofóbni bojovníci proti Lisabonu ďalej omieľajú svoje chabé argumenty, ktoré tu odzneli aj dnes prostredníctvom vystúpení pani de Brúnovej, pani Sinnottovej a pána Faragea.
<P>
Právo každého členského štátu vymenovať komisára bolo zaručené; boli dojednané záruky s cieľom odstrániť aj ostatné obavy, ktorých obsah a povaha ešte len musia byť dojednané. Komplexne sa treba zaoberať problémami v oblasti práv zamestnancov vyplývajúcimi z rozsudkov vo veci Laval a z iných rozsudkov. Tieto rozsudky Európskeho súdneho dvora sa však týkajú smernice o vysielaní zamestnancov, nie Lisabonskej zmluvy; teda smernice, ktorú treba nielen pozmeniť a doplniť, ale musia ju tiež komplexne vykonávať členské štáty.
<P>
Obsah záruk musí uspokojiť drvivú väčšinu írskych a európskych občanov. Nesmú sa zneužiť na zmrazenie spoločenského pokroku v Írsku alebo v Európe alebo na to, aby boli komukoľvek z nás odopreté výhody vyplývajúce z uplatňovania Charty základných práv. Tento Parlament a všetci politici v Írsku majú povinnosť podieľať sa na formovaní obsahu týchto záruk a zabezpečiť, aby výsledok nebol krokom späť.
<SPEAKER ID="244" NAME="Simon Busuttil" AFFILIATION="PPE-DE">
(MT) Chcel by som francúzskemu predsedníctvu zablahoželať hlavne k jeho úspechu v súvislosti s Lisabonskou zmluvou. Mám na mysli otázku počtu komisárov. Jednoznačne vítam rozhodnutie, podľa ktorého bude mať každý členský štát jedného komisára, a to, že to bude do Zmluvy zahrnuté ako zásada. Po prvé, mali by sme si pripomenúť, že zníženie počtu Komisárov bolo dohodnuté už v roku 2000 v rámci Zmluvy z Nice, takže to nebolo niečo, čo prvýkrát zaviedla Lisabonská zmluva. V každom prípade si myslím, že ide o významnú dohodu a že by ju mal privítať každý, pretože je dôležité, aby každá krajina vedela, že je v Komisii zastúpená. Prečo? Predovšetkým ide o dôveru, ktorú musia ľudia voči Komisii pociťovať. Po druhé, odráža to prínos, akým by mala byť pre Komisiu každá krajina, nech už je akokoľvek veľká alebo malá. Nie preto, lebo člen Komisie zastupuje záujmy svojej krajiny, ale preto, lebo člen Komisie musí zaručiť, že žiadna krajina nebude odsunutá na okraj. A nakoniec preto, lebo efektivita Komisie nezávisí ani tak od počtu Komisárov, ale skôr od vnútornej organizácie. Podľa mňa sa v súčasnosti uplatňované zloženie Komisie z 27 členov osvedčilo ako efektívny organizačný systém. Preto si myslím, že všetko zlé je na niečo dobré. Vlastne vďaka írskemu obyvateľstvu máme teraz dohodu o zásade jeden komisár na každý členský štát. Skutočne dúfam, že teraz túto zásadu podporí aj írske obyvateľstvo.
<SPEAKER ID="245" NAME="Jo Leinen" AFFILIATION="PSE">
(DE) Vážený pán predsedajúci, dobrou správou je, že proces ratifikácie Lisabonskej zmluvy pokračuje druhým referendom a že teraz, v roku 2009, po osemročnom čakaní túto zmluvu možno konečne dosiahneme. Zlou správou je, že za to platíme vysokú cenu a v jednej oblasti až príliš vysokú cenu, myslím si.
<P>
Reforma Komisie je v súčasnosti na mŕtvom bode. Reformovanie Komisie bolo súčasťou balíka inštitucionálnych reforiem. Myslím si, že rozhodnutie, ktoré tu bolo prijaté, sa nám jedného dňa vráti ako bumerang. Keď sa všetkých sedem štátov bývalej Juhoslávie stane členmi EÚ, bude mať bývalá Juhoslávia viac komisárov ako šesť veľkých členských štátov v Únii. To je porušenie rovnováhy. Problém sa len odložil, nevyriešil sa.
<P>
Tiež cítim nedostatok vodcovstva v tejto otázke. Predsedníctvo Rady - ako aj predsedníctvo Komisie - nestanovilo v správny čas hranice. Jasne vidíme, že tábor odporcov Zmluvy nie je uspokojený, nájdu si ďalšie kamene úrazu.
<P>
Musíme hneď spustiť agresívnu kampaň a nenechať referendum napospas populistom. Presne to musíme teraz urobiť.
<SPEAKER ID="246" NAME="José Manuel García-Margallo y Marfil" AFFILIATION="PPE-DE">
(ES) Vážený pán predsedajúci, všetci súhlasíme, že súčasná kríza je oveľa vážnejšia a oveľa hlbšia, než sa predpovedalo. Toto sú mimoriadne časy, ktoré si vyžadujú mimoriadne opatrenia, a francúzske predsedníctvo si s touto úlohou poradilo.
<P>
Je teraz na nás - hlavne na Parlamente a Komisii - aby sme zabezpečili, že všetky tieto mimoriadne podporné opatrenia nespôsobia architektúre Európy nenapraviteľné vedľajšie škody.
<P>
Prvou ohrozenou oblasťou je politika hospodárskej súťaže. Nachádzame sa vo vojnovom stave. Vo väčšine oblastí sa uplatňujú vojnové pravidlá, ale aj v čase vojny platí Ženevský dohovor a ten bankám, ktoré rekapitalizoval štát, samozrejme, nedovoľuje, aby túto pomoc používali na kúpu iných bánk. Pán minister vie, na čo narážam.
<P>
Druhou oblasťou je Pakt stability a rastu, ktorý pokladám za základný kameň architektúry Európy. Tlieskam práve prijímaným opatreniam v oblastí daní, ale netlieskam myšlienke, že verejné prostriedky treba považovať za akési prasiatko, ktoré môžeme rozbiť so zatvorenými očami, aby sa peniaze rozkotúľali, kam sa im chce. Toto nie je Marshallov plán, za ktorý platí strýčko Sam. Je to plán hospodárskej obnovy, ktorý budú musieť financovať zajtrajší daňoví poplatníci.
<P>
Preto nezabúdajme, že dnešné dlhy sú zajtrajšími daňami. Víťazom tu nebude ten, kto minie najviac, ale ten kto minie najrozumnejšie. Jediným kritériom na to, aby sme určili, či míňame dobre alebo zle, je to, či nám to pomôže dostať sa z hospodárskej krízy a hlavne vytvoriť pracovné miesta.
<P>
Preto nemôžem súhlasiť s názorom pána Rasmussena, že najmúdrejšími žiakmi v triede sú tí, ktorí hneď začali míňať najviac.
<P>
A nakoniec, ide o finančnú stabilitu, o ktorej sa zmienil pán Sarkozy. Súhlasím, že sú potrebné reformy, že treba revidovať regulačný rámec a že musíme vyvinúť nesmierne úsilie, aby sme dosiahli väčší stupeň spolupráce medzi európskymi regulačnými orgánmi, pokiaľ nemáme jeden spoločný európsky hospodársky regulačný orgán.
<SPEAKER ID="247" NAME="Gary Titley" AFFILIATION="PSE">
Vážený pán predsedajúci, podobne ako pána Schulza, aj mňa na začiatku tohto predsedníctva znepokojovalo pomalé reagovanie na blížiacu sa finančnú krízu. Vinu za to nesie celá Európa, pretože sme si spokojne mysleli, že to nie je náš problém, ale problém Američanov.
<P>
Som však spokojný s reakciou, ktorá nasledovala po tom, ako táto finančná cunami zasiahla aj nás; som spokojný s našimi predstaviteľmi, ktorí nás viedli, konkrétne s mojím vlastným premiérom Gordonom Brownom a s pánom prezidentom Sarkozym.
<P>
Naučili sme sa, že Európa stojí a padá spoločne. Ak konáme každý sám za seba, sme stratení a udalosti to potvrdili. Nachádzame sa v situácii, v akej sme dosiaľ nikdy neboli, a preto som spokojný s dynamickým politickým vedením, ktoré sme mali a ktoré kontrastuje so stranou pána Kirkhopa, ktorej členovia si myslia, ako králiky paralyzované reflektormi, že nerobiť nič je jediným riešením na našu veľkú krízu.
<P>
Všimol som si, že pán predseda Sarkozy hovoril o "našich priateľoch Američanoch". Západ ako celok čelí obrovskej kríze. Dostať sa z nej môžeme jedine tak, že zo spolupráce urobíme našu prioritu. Preto musíme zdôrazňovať dôležitosť spolupráce medzi Európou a novou americkou vládou, ktorá nastúpi v januári, aby sme boli jednotným frontom čeliacim veľkým problémom ako zmena klímy a finančná kríza.
<SPEAKER ID="248" NAME="Elmar Brok" AFFILIATION="PPE-DE">
(DE) Vážený pán predsedajúci, pán podpredseda Rady, pán úradujúci predseda Rady, dve udalosti ukázali, že Európa môže hrať dôležitú úlohu a mať vplyv. V Gruzínsku to boli Európania, ktorí zastavili vojnu, a pri finančnej kríze to boli Európania, ktorí ostatných vo svete prinútili, prostredníctvom samitov G8 a G20, aby súhlasili s prijatím opatrení a rokovali, aby sa v budúcnosti niečo také už nemohlo zopakovať.
<P>
Môžeme však nechať na náhodu, že aj nabudúce bude Rade predsedať jeden z väčších členských štátov? Hovorím to preto, lebo Francúzsko a pán predseda Sarkozy si počínali vynikajúco. Podľa mňa potrebujeme stabilnejší inštitucionálny rámec, ktorý by zabezpečil, že to tak bude fungovať aj v budúcnosti. Preto je ratifikácia Lisabonskej zmluvy z mnohých dôvodov taká dôležitá a to je tretia udalosť, za ktorú chcem francúzskemu predsedníctvu vyjadriť pochvalu, pretože sa mu podarilo dosiahnuť dohodu na základe toho, čo vypracoval írsky parlament, a to, že sa navrhnú riešenia týkajúce sa vysvetlení - alebo nech tomu už hovoríme akokoľvek - v otázke komisárov a v mnohých iných oblastiach.
<P>
Myslím, že teraz je na Írsku, aby na toto pozitívne odpovedalo. Ako už mnohí z nás povedali, mnohí ľudia tieto veci, hlavne pokiaľ ide o otázku komisárov, neprijímali ľahko. Napriek tomu si však myslím, že efektivitu možno dosiahnuť aj iným spôsobom.
<P>
V tejto súvislosti treba upozorniť na jednu dôležitú vec. Reakcia odporcov Lisabonskej zmluvy ukazuje, že teraz, keď prišli o svoje argumenty z prvého referenda, si musia vymyslieť nové. Z toho je jasné, že nie sú priateľmi Európy, že nie sú ľuďmi, ktorí chcú lepšiu Európu, práve naopak, snažia sa európsku integráciu zničiť a vždy hľadajú nové argumenty, len aby dosiahli svoj cieľ.
<P>
To by nás malo motivovať k tomu, aby sme sa snažili túto záležitosť čo najskôr ukončiť. Som si istý, že české predsedníctvo - prvé predsedníctvo bývalej krajiny Varšavskej zmluvy - bude k tejto otázke pristupovať s čo najväčšou zodpovednosťou a v spolupráci so svojimi francúzskymi a švédskymi kolegami privedie túto záležitosť k úspešnému koncu.
<SPEAKER ID="249" NAME="Adrian Severin" AFFILIATION="PSE">
(FR) Vážený pán predsedajúci, dámy a páni, aké ponaučenia vyplývajú z francúzskeho predsedníctva? Tu sú tri.
<P>
Prvým ponaučením je to, že Európska únia potrebuje silné predsedníctvo vykonávané dlhšie než procesy, ktoré má predsedníctvo riadiť, a vykonávané dynamickou, kompetentnou osobnosťou, ktorá sa bude môcť plne venovať európskym záujmom a záležitostiam. Preto ako minimum potrebujeme Lisabonskú zmluvu. Je pravda, že Európu netreba individualizovať, niekto by ju mal však stelesňovať.
<P>
Druhým ponaučením je to, že Európska únia potrebuje predsedníctvo schopné za podpory predstaviteľov európskych občanov priviesť predstaviteľov štátov ku kompromisom. Preto potrebujeme silnejší Parlament, pretože zjednotená Európa nepredstavuje pre národné štáty žiadnu hrozbu. Nevyhnutnou alternatívou procesu európskej integrácie sú anarchia a neofeudálne štiepenie, ktoré predstavujú hrozbu pre integritu národov.
<P>
Tretím ponaučením je to, že Európska únia potrebuje hospodárske riadenie schopné skĺbiť trvalo udržateľný rast so sociálnou solidaritou a súdržnosťou. Ak sa preukáže, že mnohorýchlostná Európa, aj keď si ju nebudeme želať, je nevyhnutná, potom štruktúra takej Európy musí vychádzať z rozdielu medzi aktívnymi politikami, nie z rozdielu v úrovni hospodárskeho rozvoja.
<P>
A nakoniec by som chcel zablahoželať a poďakovať sa. Pochváľme tých, ktorí si to zaslúžia.
<SPEAKER ID="250" NAME="Andrzej Jan Szejna" AFFILIATION="PSE">
(PL) Vážený pán predsedajúci, posledný európsky samit bude považovaný za kľúčový obrat v histórii. Čo sa týka nových členských štátov, jeho dôležitosť je porovnateľná s prístupovými rokovaniami a zmluvami. Je to pre dôležitosť balíka opatrení v oblasti klímy a energetiky.
<P>
Potešila ma správa o jednote Únie a jej schopnosti dosiahnuť zložitý kompromis v otázke balíka opatrení v oblasti klímy a energetiky. Chcel by som však Parlament varovať, že tento kompromis je len začiatkom dlhej cesty. Až v roku 2020 zistíme, či sme v oblasti klímy a energetiky dosiahli úspech. Inými slovami, až vtedy zistíme, či bol dosiahnutý cieľ "trikrát 20" a či boli hospodárstva nových členských štátov, hlavne Poľska, efektívne zmodernizované bez príliš vážnych sociálnych a hospodárskych dôsledkov.
<P>
Rozhodnutia týkajúce sa ratifikácie Lisabonskej zmluvy sú dôvodom na optimizmus. Návrhy týkajúce sa spoločných krokov na boj proti finančnej kríze sú, naopak, sklamaním. Sklamaním je aj prehlbujúca sa hospodárska kríza v Európskej únii, ktorá sa medzi občanmi začína prejavovať čoraz citeľnejšie. Preto Komisiu a nastupujúce predsedníctvo vyzývam, aby predložili skutočný program spoločných krokov, ktoré zabránia rastu nezamestnanosti v Európe a pádu hospodárskeho rastu v Únii.
<SPEAKER ID="251" NAME="Véronique De Keyser" AFFILIATION="PSE">
(FR) Vážený pán predsedajúci, pán predseda Sarkozy, toto je predsedníctvo, na ktoré sa bude spomínať. Dosiahnuť, aby Európa hovorila jedným hlasom, je skutočný úspech, ale v oblasti ľudských práv ste nás sklamali a šokovali.
<P>
Posledným sklamaním je skvalitnenie politických vzťahov s Izraelom, ktoré plnou rýchlosťou prebieha v Rade. Ako viete, do Gazy sa už nedostáva ani pomoc z Európy. Viete, že pán komisár Michel hovorí o kolektívnom trestaní. Európskemu parlamentu boli zaslané stovky e-mailov žiadajúcich, aby bolo toto skvalitnenie podmienené dodržiavaním medzinárodného práva. My naše hlasovanie odkladáme, ale čo robíte vy? Presadzujete bezpodmienečné "áno" s odôvodnením, že to bude znamenať, že budeme mať na Izrael väčší vplyv. Vari snívam? Prakticky od júla má Izrael dohodu a okrem toho je podpredsedníckou krajinou Únie pre Stredomorie.
<P>
Zastavil výstavbu osád, znížil počet kontrolných bodov alebo uvoľnil zovretie Gazy? Nie. A preto, aby ste posilnili šance pani Livniovej na zvolenie, odmietate o ľudských právach vôbec diskutovať, čím podporujete tie sily v obidvoch táboroch, ktoré si myslia, že len zločiny a násilie sa vyplatia, a hľadajú len konfrontáciu. To už nie je realpolitik, pán Sarkozy, ale buď slepota, alebo neprijateľný cynizmus.
<SPEAKER ID="252" NAME="Tunne Kelam" AFFILIATION="PPE-DE">
Vážený pán predsedajúci, vzdávam hold francúzskemu predsedníctvu za jeho odhodlané vodcovstvo. To potrebujeme aj v boji proti snahám vojenského iránskeho režimu, ktorý už roky terorizuje vlastný národ a vo veľkej miere šíri terorizmus aj za hranicami - a obávam sa, že v budúcnosti pôjde aj o zbrane hromadného ničenia. Rada EÚ paradoxne naďalej vedie na zozname podozrivých teroristických organizácií jedinú vážnu opozičnú silu. Ide o organizáciu PMOI, ktorej cieľom je vybudovať sekulárny a demokratický Irán bez použitia násilia.
<P>
Dňa 4. decembra 2008 vyniesol Európsky súdny dvor tretí rozsudok, ktorým vyhlasuje rozhodnutie Európskej rady z júla viesť organizáciu PMOI na tomto zozname za neplatné a neodôvodnené. Spolieham sa na štátnické schopnosti francúzskeho predsedníctva a verím, že bude rešpektovať rozsudky európskeho súdnictva a poskytne iránskej opozícii šancu priniesť skutočné zmeny.
<SPEAKER ID="253" NAME="Avril Doyle" AFFILIATION="PPE-DE">
Vážený pán predsedajúci, plne podporujem posledný výrok pána Tunneho Kelama.
<P>
Samit i jeho program mali veľký význam. Chcela by som oceniť francúzske predsedníctvo a poďakovať mu za neúnavnú prácu v súvislosti s plánom na ozdravenie a balíkom opatrení v oblasti klímy a energetiky. Teraz by som sa však chcela venovať tretiemu dôležitému bodu programu.
<P>
Počas samitu, ktorý sa uskutočnil minulý týždeň, sa náš predseda vlády a minister zahraničných vecí stretli s pozitívnou reakciou zo strany všetkých ostatných predsedov vlád v súvislosti s obavami, ktoré 12. júna 2008 vyjadrila väčšina írskych voličov vyslovením nesúhlasu v otázke ratifikácie Lisabonskej zmluvy. Pokiaľ ide o členské štáty, ktoré, ako povedal náš minister pán Martin, pochybovali o našich snahách, chcem vám poďakovať za to, že ste sa nám s komisárom snažili vyjsť v ústrety a poskytnúť nám právne záruky v oblasti daní, neutrality, práva na život, vzdelávania a rodiny. Vždy sa nájdu takí, ktorí budú mať voči druhému referendu námietky. Väčšina Írov však naďalej uznáva a plne podporuje naše členstvo v EÚ, najmä v čase, keď svet čelí bezprecedentným hospodárskym problémom, keď marginalizácia a strata vplyvu neprichádzajú do úvahy, keď írsky vývoz - vrátane nášho kvalitného bravčového mäsa - nevyhnutne potrebuje na oživenie nášho obchodu neobmedzený prístup k jednotnému trhu, ktorého súčasťou je 500 miliónov spotrebiteľov.
<P>
Problém je v tom, že naša čoraz bezmocnejšia a neschopnejšia vláda bude musieť urobiť to, čo sa jej v júni nepodarilo, čiže prispieť spoločnými silami k objasneniu Zmluvy, jej cieľov a výhod. V opačnom prípade si členovia vlády možno uvedomia, že budú musieť odísť a pochopia vážnosť situácie.
<SPEAKER ID="254" NAME="Csaba Sándor Tabajdi" AFFILIATION="PSE">
(FR) Vážený pán predsedajúci, chcel by som zablahoželať veľmi ambicióznemu, dôslednému a úspešnému francúzskemu predsedníctvu.
<P>
Predovšetkým veľmi vítam vaše kroky v snahe dostať finančnú a hospodársku krízu pod kontrolu. Chcel by som v mene maďarských občanov osobne poďakovať pánovi Sarkozymu a pánovi Barrosovi za pomoc, ktorú poskytli našej krajine.
<P>
Ďalej by som vám chcel zablahoželať k prístupu v oblasti poľnohospodárstva. Prijatie kontroly stavu a začatie hodnotiaceho obdobia považujeme za veľmi pozitívne iniciatívy. S podporou Francúzska by sa v nich malo naďalej pokračovať.
<P>
Po tretie, balík opatrení v oblasti klímy a energetiky je výsledkom historického kompromisu. Napriek tomu, že novým členským štátom boli poskytnuté kompenzácie, stále máme pocit diskriminácie.
<P>
A napokon, veľmi pozitívnym prvkom bolo zvládnutie krízy medzi Gruzínskom a Ruskom, ktoré zabránilo ochladeniu vzťahov medzi Ruskom a Európskou úniou.
<SPEAKER ID="255" NAME="Carlo Fatuzzo" AFFILIATION="PPE-DE">
(IT) Vážený pán predsedajúci, dámy a páni, odkážte, prosím, prezidentovi Sarkozymu, že francúzske predsedníctvo má stopercentnú podporu Carla Fatuzza vo všetkom, čo za posledných šesť mesiacov urobilo.
<P>
Povedzte mu, prosím aj to, že som prišiel do Parlamentu práve vo chvíli, keď hovoril, že záväzky týkajúce sa veľkých projektov podporujú dohodu a uľahčujú ich realizáciu. Chcel by som mu poďakovať za to, že ma povzbudil k realizácii vlastného veľkého projektu. V tomto Parlamente zastupujem dôchodcov už druhé volebné obdobie a mojím cieľom je dosiahnuť, aby sa európski občania - dôchodcovia a starší ľudia mali lepšie ako počas aktívneho pracovného života. Dôchodcovia by mali mať viac peňazí a mali by sme im prejavovať väčší rešpekt a úctu. Ide o veľký projekt a slová pána prezidenta Sarkozyho, ktoré tu dnes zazneli, mi dodali odvahu.
<SPEAKER ID="256" NAME="Mairead McGuinness" AFFILIATION="PPE-DE">
Vážený pán predsedajúci, chcela by som povedať, že prezidenta Sarkozyho čaká množstvo otázok, pretože denník Irish Times dnes píše, že neľahké šesťmesačné obdobie vo funkcii prezidenta EÚ sa končí a diplomati a novinári nutne potrebujú dovolenku. Chcela by som dodať, že sa blížia Vianoce a dovolenku potrebujeme všetci, nielen tí, ktorí sa pripravujú na európske voľby a druhé referendum o Lisabonskej zmluve. O tejto problematike budeme hovoriť v budúcnosti.
<P>
Írsko nevidí až taký problém v obsahu Zmluvy - to vieme od prvého hlasovania - ide skôr o riešenie otázok spojených s obavami ľudí, a tie Rada vyriešila. Nie je však v silách Rady presviedčať írsku verejnosť, ktorá v čase, keď je potrebné Zmluvu podporiť, nedôveruje vláde. Táto úloha preto zostáva na nás, ktorí plne podporujeme Zmluvu a právne úpravy, ktoré sa, dúfajme, budú všeobecne vzťahovať na hodnoty uvedené v Zmluve a budú rozlišovať medzi oblasťami národného záujmu a oblasťami záujmu na európskej úrovni. Všetci si uvedomujeme, že to nebude ľahká úloha, ale s podporou tohto Parlamentu ju môžeme zvládnuť.
<SPEAKER ID="257" NAME="Gábor Harangozó" AFFILIATION="PSE">
(HU) Predovšetkým by som chcel zablahoželať francúzskemu predsedníctvu k vykonanej práci, ktorá má historický význam. Plán na oživenie hospodárstva vo výške 200 miliárd EUR, zjednodušenie nariadení a inštitucionálneho systému považujeme za účinné zmeny. Tieto úspechy môžu prispieť k oživeniu európskeho hospodárstva.
<P>
Vážnym problémom v Európe však zostáva nedostatočná sociálna rovnováha. V mnohých krajinách vplyv krízy posúva sociálne nerovnosti na hranicu únosnosti. Je potrebné prijať primerané a účinné opatrenia v prospech najzraniteľnejších občanov, riešiť rastúce sociálne napätie a zabrániť šíreniu agresivity. Som rád, že renovácia sociálnych bytov pre ľudí s nízkymi príjmami sa začala realizovať aj vo výškových budovách, ale nemali by sme zabúdať, že sú aj chudobné vidiecke obydlia, ktoré nemá význam modernizovať, preto by sme mali umožniť, aby sa tieto segregované obydlia zrušili. Musíme zastaviť extrémnu chudobu, v opačnom prípade môže mať hospodárska kríza nebezpečné sociálne dôsledky.
<SPEAKER ID="258" NAME="Bruno Le Maire" LANGUAGE="FR">
Vážený pán predsedajúci, vážená pani Wallströmová, dámy a páni, je pre mňa veľkou cťou prvýkrát sa prihovoriť Európskemu parlamentu. Ako viete, prichádzam z francúzskeho národného parlamentu, chrámu francúzskej demokracie, a preto je pre mňa veľkou cťou, že môžem prehovoriť v chráme európskej demokracie.
<P>
Ako ste, pán predsedajúci, povedali, je už neskoro, preto svoj príhovor skrátim na štyri body k štyrom hlavným poznatkom v oblasti hospodárstva, balíka opatrení v oblasti klímy, politických otázok a napokon Zmluvy.
<P>
Pokiaľ ide o oblasť hospodárstva, myslím si, že Európska únia dokázala, že je schopná prevziať zodpovednosť a čeliť vážnej hospodárskej kríze, ktorá postihuje všetkých našich občanov. Zaviedla plán obnovy, ktorý chráni zamestnancov a priemysel a pomáha nám prekonať krízu.
<P>
(DE) Rád by som adresoval niekoľko slov pani Kochovej-Mehrinovej: musíme podporovať európsky priemysel a rovnako musíme preukázať solidaritu medzi európskymi štátmi. To je veľmi dôležité.
<P>
(FR) Pokiaľ ide o finančnú krízu, pán Goebbels veľmi správne uviedol, že potrebujeme lepšiu hospodársku koordináciu, ale aj bezpečnejšie pravidlá bankovej regulácie. Myslím si, že budúci rok budeme musieť v tejto oblasti urobiť pokrok.
<P>
Zazneli tu slová kritiky, konkrétne od pani Berèsovej a teraz aj od pána Schulza. Otázka znie: "Bolo príliš neskoro?"
<P>
Pokiaľ ide o mňa, za najdôležitejšie považujem to, že sme boli schopní reagovať. Niektorí pozorovatelia vedeli už v roku 2007, že príde kríza. Možno by bolo lepšie, keby sme začali konať skôr. Napriek tomu považujem za dôležité, pani Berèsová, že sme začali konať.
<P>
Na otázku týkajúcu sa financií, ktorú predložili pán Titley a pán Duff chcem odpovedať, že s nimi plne súhlasím.
<P>
Finančná kríza stále trvá a my nesmieme zabúdať, že kým nevyriešime všetko, nevyriešime vlastne nič.
<P>
(FR) Myslím si, že v budúcom roku by sme mali byť veľmi opatrní, iniciatívni a mali by sme zavádzať potrebné finančné pravidlá.
<P>
Pokiaľ ide o balíka opatrení v oblasti klímy, nebudem sa ním bližšie zaoberať, pretože k tejto téme sa dnes vyjadrí francúzsky štátny minister pán Jean-Louis Borloo, ktorý sa spolu so štátnou tajomníčkou pani Nathalie Kosciuskovou-Morizetovou výraznou mierou podieľal na riešení tejto problematiky. Chcel by som však poďakovať aj pani Sudreovej, pánovi Krastsovi, pánovi Langenovi, pánovi Szejnovi a pani Doylovej, ktorí výrazne prispeli k vytvoreniu tohto klimatického plánu. Chcel by som im poďakovať za pozitívnu spätnú väzbu v súvislosti s plánom.
<P>
Myslím si, že tento klimatický plán je od čias Kjótskeho protokolu najdôležitejší a zabezpečí predovšetkým to, že európsky kontinent pôjde pred konferenciou v Kodani jasným príkladom.
<P>
Je pravda, že v politickej oblasti, najmä v otázke vzťahov medzi Ruskom a Gruzínskom, sa nepodarilo vyriešiť všetky problémy. Podľa mňa sa však od Európskej únie žiada veľa a nemôžeme čakať, že EÚ vyrieši všetky problémy Kaukazu, ktorý je jedným z najkomplikovanejších regiónov sveta. Zásadný problém sa vyriešil. Najdôležitejší je mier. Mier je základnou hodnotou nielen pre tento región, ale aj pre Európsku úniu, keďže mier je raison d'être Európskej únie.
<P>
Musím tiež zdôrazniť, že ako európsky občan som veľmi hrdý, že prezident republiky a francúzske predsedníctvo spolu so všetkými európskymi krajinami prevzali iniciatívu v snahe zabezpečiť mier v oblastiach, kde hrozil vojnový konflikt. K tomu, čo hovorili pán Cavada a pani Andrikienėová, chcem povedať, že túto otázku považujem za veľmi dôležitú a rovnako dôležité je dosiahnuť, aby európske stabilizačné sily v Gruzínsku svoju prácu vykonávali naplno a nedovolili zasahovať do svojich kompetencií.
<P>
Tým sa dostávam k druhému bodu, ktorý už spomínal aj pán Saryusz-Wolski, a to k otázke európskej obrany. Myslím si, že pokiaľ ide o európsku obranu, dosiahli sme dobré výsledky, a to z dvoch dôvodov. Po prvé, tieto výsledky sú konkrétne. Nehovoríme o výsledkoch na papieri, ale o vojakoch, ktorí zabezpečujú stabilizáciu tohto územia priamo na mieste.
<P>
Tieto úspechy sa nám podarilo dosiahnuť aj vďaka úzkej spolupráci s NATO. Európsku obranu nesmieme stavať proti NATO. Európska obrana a NATO sa navzájom dopĺňajú: potrebujeme samostatnú európsku obranu a zároveň potrebujeme, aby svoju úlohu plnilo aj NATO.
<P>
K otázke Turecka, ktorú vzniesol pán Swoboda, chcem povedať, že proces sa uberá prirodzenou cestou v súlade s európskymi pravidlami. V piatok sa k tejto problematike uskutoční stretnutie Rady pre všeobecné záležitosti, na ktorom preskúmame predmetné kapitoly. Som presvedčený, že všetko sa uberá správnym smerom v súlade s tým, čo bolo prijaté vo všetkých európskych krajinách.
<P>
Niektorí rečníci, konkrétne pani Hybášková a pani De Keyserová otvorili problematiku Blízkeho východu. Ide o vážny konflikt, ktorý je pravdepodobne príčinou všetkého násilia na Blízkom východe, a Európska únia má povinnosť zasiahnuť, keďže je hlavným darcom, hlavným dodávateľom pomoci pre palestínske územia a v dôsledku toho sa jej kompetencie musia akceptovať.
<P>
Som presvedčený, že ak budeme spolu so všetkými európskymi krajinami napredovať týmto smerom, splníme všetko, čo od nás Blízky východ, Izrael a palestínske územia očakávajú. Ak sa nám podarí nastoliť mier a stabilitu na miestach, kde vládne násilie, môžeme úlohu Európy považovať za splnenú.
<P>
Pokiaľ ide o Zmluvu, na záver by som poznamenal, že pani Sinnottová má pravdu: Írsko v Európe potrebujeme. Musíme však rešpektovať demokratickú voľbu írskych občanov a poskytnúť im ďalšiu príležitosť, aby sa mohli demokraticky vyjadriť. Iba tak môžeme zmluvu prijať. Pán Brok povedal, že Lisabonskú zmluvu potrebujeme.
<P>
"Lisabonskú zmluvu potrebujeme. O tom niet pochýb."
<P>
Som o tom pevne presvedčený.
<P>
Okrem toho musíme postupovať metodicky, veľmi otvorene a musíme viesť intenzívny dialóg s cieľom umožniť írskym občanom dospieť k rozhodnutiu. To považujem za absolútne nevyhnutné. V tejto otázke ste, pán Corbett a pán Burke, vyjadrili určité pochybnosti, čo považujem za prirodzené. Referendum je vždy lotériou.
<P>
Máte pravdu: politické problémy by sme nemali podceňovať. Na druhej strane by sme však nemali podceňovať ani našu ochotu pomôcť írskym občanom, pretože rozhodnutie je v konečnom dôsledku v ich rukách.
<P>
(FR) Pokiaľ ide o počet komisárov, tému, ktorú okrem iného spomínal aj pán Leinen, dnes popoludní sa stretneme a táto otázka bude znovu predmetom rokovania. Tento problém však nepovažujem za najdôležitejší.
<P>
Najdôležitejší problém má dve stránky. Predovšetkým ide o to, aby každý národ mal pocit, že má v Komisii primerané zastúpenie, a ak si myslíme, že by sme mali urobiť isté zmeny v snahe dosiahnuť tento cieľ, tak ich urobme. Myslím si, že sme urobili správne rozhodnutie.
<P>
Druhý dôležitý aspekt súvisí so skutočnosťou, ako už pán prezident republiky niekoľkokrát povedal, že Komisiu treba riadiť s primeranou vážnosťou a je potrebné, aby Komisia mala v pozícii predsedu silnú osobnosť, ktorá bude garantovať legitímnosť Komisie.
<P>
"Presne to musíme teraz urobiť."
<P>
Myslím, že to povedal aj pán Burke. Musíme teda napredovať týmto smerom.
<P>
To je všetko, čo som chcel povedať v reakcii na prejavy, ktoré tu zazneli. Rád by som využil túto príležitosť a chcel by som zdôrazniť, že je pre mňa veľkou cťou niesť zodpovednosť, ktorú mi zveril prezident republiky. Chcel by som dodať, že som vám k dispozícii ktorúkoľvek hodinu a som pripravený spolupracovať s Európskym parlamentom, ktorý má významné miesto nielen v našich inštitúciách, ale aj v srdciach našich spoluobčanov. Spolu vybudujeme európsku demokraciu.
<P>
(potlesk)
<SPEAKER ID="261" NAME="Margot Wallström">
podpredsedníčka Komisie. - Vážený pán predsedajúci, rada by som vám poďakovala za veľmi zaujímavú rozpravu - aspoň väčšinu času bola pre mňa veľmi zaujímavá - myslím si, že tu zazneli veľmi dôležité názory. Len v krátkosti uvediem niekoľko stručných poznámok a spomeniem aj niektoré skutočnosti, o ktorých sa v rozprave nehovorilo.
<P>
Predovšetkým by som chcela zdôrazniť, že Komisia nie je sekretariát Rady. To odmietam. Nemýľme si tento fakt so skutočnosťou, že sme veľmi úzko spolupracovali s francúzskym predsedníctvom - naša spolupráca bola dobrá - ale nie sme jeho sekretariát. Predloženie balíka opatrení v oblasti klímy a energetiky a plánu hospodárskej obnovy svedčí o našej ambicióznosti a iniciatívach, a tým sme dokázali, že nie sme sekretariát, ale Komisia s právom na podnet, a tak sa budeme správať aj naďalej.
<P>
Pokiaľ ide o Lisabonskú zmluvu: k názorom, ktoré tu zazneli, môžem dodať len toľko, že Rade - a, samozrejme, aj Komisii - bol predložený dlhý zoznam problémov, ktorých sa írski občania obávajú, takže obavy írskych občanov môžeme brať do úvahy. Tento zoznam sme si podrobne preštudovali. Spoločne sme hľadali riešenia a Rada, ako viete, sa teraz dohodla na prijatí rozhodnutia o počte komisárov. Vždy som zastávala názor, že každý členský štát by mal mať jedného komisára, hoci pokiaľ ide o stanovisko Komisie, som lojálna. Jednoducho si myslím, že to, čo stratíte vo vzťahu k efektívnosti - a nemyslím si, že by k tomu naozaj došlo, veď napríklad francúzska vláda má asi 33 členov - získate v legitímnosti. Legitímnosť potrebujeme viac ako kedykoľvek predtým a je veľmi dôležité, aby každý členský štát mal svojho komisára. Toto rozhodnutie vítam. Hovorili sme aj o ďalších obavách a vieme nájsť spôsob, ako ich vyriešiť.
<P>
Môžeme vás ubezpečiť, že s írskou vládou podpíšeme v čo najkratšom čase memorandum o porozumení týkajúce sa lepšej informovanosti. Zabezpečíme, aby mladí ľudia a ženy v Írsku mohli vyjadriť vlastný názor a aby mohli povedať, že mali prinajmenšom možnosť získať všetky potrebné informácie. Na tom budeme pracovať v blízkej budúcnosti.
<P>
Nezazneli tu žiadne argumenty vo vzťahu k energetickému balíku, ktorý tiež ponúka Európe množstvo príležitostí. Myslím si, že investície do energeticky účinnejších oblastí priemyslu alebo elektrických sietí nám dávajú vynikajúcu príležitosť nielen na vytvorenie pracovných miest a prekonanie recesie, ale aj na trvalo udržateľný rozvoj. Podľa mňa treba túto skutočnosť neustále pripomínať. Práve my by sme mali zdôrazňovať európsku pridanú hodnotu spoločných krokov.
<P>
Niektorí z vás spomenuli chudobné rozvojové krajiny, pretože nesmieme zabúdať, že tieto krajiny sú prvými obeťami a kríza ich postihla najviac. Nesmieme sa vzdať úsilia plniť rozvojové ciele tisícročia a v čase boja s recesiou a problémami spôsobenými hospodárskou krízou nesmieme zabúdať na zvyšok sveta.
<P>
Dovolím si povedať, že počas francúzskeho predsedníctva sa podarilo dosiahnuť historický pokrok. Za účasti podpredsedov pána Vidala-Quadrasa a pána Jouyeta sme uzatvorili partnerstvo o komunikácii, dohodu o komunikácii v partnerstve s členskými štátmi, Európskym parlamentom a Komisiou. Dohoda bude cenným nástrojom a musíme ju využiť najmä na mobilizáciu voličov pred blížiacimi sa parlamentnými voľbami. Musím zdôrazniť, že s pánom Vidalom-Quadrasom a s pánom Joyuetom sa mi spolupracovalo veľmi dobre a dúfam, že táto spolupráca bude pokračovať aj naďalej.
<P>
Som presvedčená, že prácu francúzskeho predsedníctva sme ocenili najmä preto, že si vážime skutočné, zanietené vodcovstvo. Hoci nepatríme k rovnakej politickej skupine, uprednostňujeme ľudí, ktorí majú vo svojich hodnotách jasno, takých, ktorí sú ochotní dať do diskusií o Európe veľa energie a vlastných nápadov, ľudí, ktorí Európu obhajujú. To si skutočne vážime a ceníme.
<P>
Na záver mi dovoľte zaželať vám veselé Vianoce a šťastný nový rok.
<SPEAKER ID="262" NAME="Predsedajúci">
Rozprava sa skončila.
<P>
Písomné vyhlásenia (článok 142)
<SPEAKER ID="979" NAME="Jean-Pierre Audy" AFFILIATION="PPE-DE">
písomne. - (FR) Pri príležitosti ukončenia mandátu francúzskeho predsedníctva Európskej únie, ktoré za Francúzsko vykonával prezident Nicolas Sarkozy by som chcel povedať, že som veľmi hrdý na to, že som Francúz. Euro-stredomorské vzťahy, vojna na Kaukaze, snaha prekonať svetovú finančnú a hospodársku krízu alebo dôležité otázky (balíka opatrení v oblasti energetiky /klímy), ktorých cieľom je, aby sme v 21. storočí mali hospodárstvo bez emisií uhlíka, prisťahovalectvo, poľnohospodárstvo atď. - to všetko svedčí o kvalitách francúzskeho predsedníctva na čele Únie, o dobrom riadení a významných krokoch ministrov, ktorí predsedali Rade, najmä pána Jeana-Pierra Jouyeta. Toto predsedníctvo ukázalo, aké potrebné je stabilné predsedníctvo Európskej únie vzhľadom na globálne problémy súčasnosti a ako veľmi potrebujeme ratifikovať Lisabonskú zmluvu. Vítam uvážlivý prístup vedúcich predstaviteľov štátov a vlád, ktorí spolu s našimi írskymi priateľmi dospeli k prijateľnému kompromisu. Úprimne dúfam, že české predsedníctvo bude pristupovať k riešeniu problémov Európy rovnakým spôsobom a prejaví svoju zodpovednosť voči Únii tým, že v prvom rade bude plne ratifikovať Lisabonskú zmluvu v Českej republike.
<SPEAKER ID="978" NAME="Sebastian Valentin Bodu  " LANGUAGE="RO">
Súčasná hospodárska kríza si vyžaduje prijatie mimoriadnych opatrení v čase, keď stále viac Európanov čelí hrozbám nezamestnanosti a finančnej recesie. Zvýšenie hornej hranice ochrany vkladov bežných občanov, ktoré pomôže udržať dôveryhodnosť bankového systému, je pozitívnym opatrením. Pôvodná horná hranica vo výške 50 000 EUR a ďalšia vo výške 100 000 EUR je pre štáty, ktorých bankové systémy nemajú dlhú tradíciu, viac než dostatočná. Je to aj prípad Rumunska a ďalších postkomunistických štátov. V súčasnosti je dôležité, aby každý štát prijal takéto opatrenie, pretože v opačnom prípade by hrozilo, že medzi obyvateľstvom sa začne šíriť panika. V Rumunsku nie je veľa vkladov, ktoré by presahovali sumu 50 000 EUR. Z psychologického hľadiska by však zvýšenie hranice ochrany vkladov malo len pozitívny vplyv, keďže vklady obyvateľstva sa v porovnaní so septembrom znížili. Len v Bukurešti toto zníženie predstavuje 6 percent. Znamená to, že v priebehu niekoľkých týždňov sa vybralo približne 600 miliónov EUR, čo je v za posledné bezprecedentná situácia.
<P>
Na druhej strane by som ako poslanec Európskeho parlamentu chcel upriamiť vašu pozornosť na skutočnosť, že toto opatrenie musíme doplniť o preskúmanie postupov v oblasti poskytovania úverov a úrovne preberaného rizika.
<SPEAKER ID="263" NAME="Dragoş Florin David  " LANGUAGE="RO">
Na úvod by som chcel zablahoželať francúzskemu predsedníctvu k tomu, že sa mu podarilo zvládnuť ťažké obdobie, ktorým Európska únia prechádza. Model, ktorý ste zaviedli, bude východiskom pre ďalšie predsedníctva Európskej únie. Tento model je založený na rýchlej reakcii, pružnosti a prispôsobení sa zložitým vnútorným i vonkajším situáciám. Riešenie vnútorných problémov v oblasti dynamiky európskej integrácie, trvalo udržateľný hospodársky a sociálny rozvoj EÚ a vonkajšia politika vychádzajúca zo základnej hodnoty Európskej únie, ktorou je podpora mieru - to všetko má pre budúcnosť Európy veľký význam. Zároveň sú tieto prvky v súlade so základnými zásadami európskej integrácie.
<P>
Po druhé, rád by som zdôraznil význam troch prvkov, ktorými sú komunikácia, spolupráca a kompromis. Ide o pomocné prvky európskej politiky. Počas francúzskeho predsedníctva sa tieto prvky využívali v maximálnej miere, pričom sme nezabúdali na to, že čelíme zložitému obdobiu z hľadiska vzťahov s najdemokratickejšími inštitúciami EÚ, ktorými sú Európsky parlament a národné parlamenty.
<SPEAKER ID="264" NAME="Genowefa Grabowska  " AFFILIATION="PSE">
písomne. - (PL) Vážený pán predsedajúci, pán úradujúci predseda Rady, dámy a páni, chcela by som pánovi prezidentovi poďakovať za úspechy, ktoré francúzske predsedníctvo dosiahlo. Mám na mysli úspech na medzinárodnej scéne, najmä krízu v Gruzínsku a úspešné riešenie otázok, ktoré sú pre bežného občana veľmi dôležité. Mňa osobne teší najmä skutočnosť, že francúzske predsedníctvo dokončilo nariadenie týkajúce sa cezhraničných platieb výživného v Európskej únii. Aj ja som na tomto nariadení dlho a intenzívne pracovala. Preto som rada, že v súlade so schválením Rady budeme môcť deťom, na ktoré rodič žijúci v zahraničí jednoducho zabudol, konečne zabezpečiť riadnu finančnú podporu.
<P>
Na druhej strane chcem ako členka Výboru pre ústavné veci vyjadriť obavy vzhľadom na ústupky a inštitucionálne sľuby vo vzťahu k Írsku. To by znamenalo návrat k zásade, podľa ktorej by každá krajina mala mať svojho komisára. Očakávame, že Európska únia sa bude naďalej rozširovať a bude mať viac ako 30 členských štátov. Rovnaký počet komisárov by viedol k ďalšej byrokratizácii práce Európskej komisie. Kompetencie vymenovaných komisárov by sa rozdelili. Výsledkom by bolo zvýšenie nákladov Komisie, zníženie efektívnosti a problematickejšie riadenie. Dúfam, že rozprava, ktorá sa uskutoční pred ďalším referendom v Írsku, bude prebiehať v duchu európskej solidarity a bude brať do úvahy dôležitý obsah Lisabonskej zmluvy, ktorú je potrebné jasne vysvetliť. To sa týka aj inštitucionálnych zmien. Tieto otázky sú dôležité nielen pre občanov Írska, ale aj pre fungovanie celej Európskej únie.
<SPEAKER ID="265" NAME="Pedro Guerreiro  " LANGUAGE="PT">
Rozhodnutia Európskej rady - pokiaľ si nebudeme všímať reči a demagógiu, ktoré ich neustále sprevádzajú - odhaľujú skutočné ciele a politiky EÚ.
<P>
Najskôr bránili ľuďom vyjadriť svoj názor v referende, teraz vyhlasujú nové referendum pre tých, ktorí navrhovanú Zmluvu suverénne a demokraticky odmietli.
<P>
Navyše, ľudia v Írsku budú konfrontovaní s referendom o tej istej Zmluve (obsahu) doplnenej o termín prijatia Chorvátska v roku 2010 alebo 2011, aby sa oficiálne splnil "politický záväzok".
<P>
Týmto spôsobom sa snažia o kvalitatívny skok smerom k neoliberalizmu, federalizmu a militarizmu, ktoré navrhovaná Zmluva reprezentuje v záujme veľkých podnikov a hlavných mocností.
<P>
Tá istá Európska rada smeruje k novej etape militarizácie EÚ a medzinárodných vzťahov, keďže sa pripravuje na ďalší samit NATO (v apríli 2009) a buduje z EÚ jeho európsky pilier.
<P>
Ako sme už zdôraznili, takéto rozhodnutia jasne svedčia o protidemokratickom charaktere EÚ, ktorý sa ničím nelíši od postavenia imperialistického bloku.
<P>
Pokiaľ ide o "plán obnovy európskeho hospodárstva", ten je postavený na úplne rovnakej politike, keďže jeho prioritou je vychádzať v ústrety záujmom hlavných mocností a finančného kapitálu.
<SPEAKER ID="977" NAME="Anneli Jäätteenmäki" AFFILIATION="ALDE">
písomne. - (FI) Som veľmi rada, že vedúci predstavitelia štátov a vlád dospeli v otázke počtu komisárov k rozumnému a v podstate jedinému správnemu riešeniu. Náš komisár predstavuje kontaktné spojenie s Komisiou, čo je najmä pre menšie členské štáty veľmi dôležité.
<P>
Vo Francúzsku žije minimálne 60 miliónov ľudí, francúzska vláda má 38 ministrov. V EÚ žije takmer 500 miliónov ľudí. Ako je možné, že Komisia nemá kancelárie pre komisárov zastupujúcich všetky krajiny, nehovoriac o tom, že možno pribudnú ďalšie členské štáty?
<P>
Ďakujem.
<SPEAKER ID="266" NAME="Lívia Járóka  " LANGUAGE="HU">
V decembri 2007 Európska rada vyzvala Európsku komisiu, aby zhodnotila dostupné nástroje v oblasti sociálnej integrácie Rómov. V rozpore s očakávaniami sa zverejnený pracovný dokument zaoberal hodnotením existujúcich politík Spoločenstva. V septembri sa uskutočnil prvý európsky samit o Rómoch, ktorý nepriniesol žiadne konkrétne odporúčania ani časový plán. Dňa 8. decembra Rada pre všeobecné záležitosti vyzvala Komisiu, aby do roku 2010 predložila správu o dosiahnutom pokroku.
<P>
Formovanie progresívnej stratégie Spoločenstva by malo vychádzať z čo najširšieho fóra, z iniciatív smerovaných k rómskej i nerómskej občianskej spoločnosti, z vedeckých poznatkov a zo spolupráce so zástupcami cirkví a hospodárskeho života. Potrebujeme oveľa viac ako len zavedenie osvedčených postupov, ktoré sa hodnotili príliš pozitívne. Potrebujeme globálnu stratégiu, ktorá sa bude zaoberať všetkými aspektmi vo vzťahu k Rómom súčasne, a ktorá nám dá lepšiu predstavu o tom, ako sa iniciatívy Spoločenstva uplatňujú v praxi, ako pomáhajú podnecovať a podporovať miestnu politiku, ktorá je pre sociálne začleňovanie najdôležitejšia. Musíme poskytnúť členským štátom strategický plán, ktorý bude založený na vymožiteľnom právnom základe a ktorý bude garantovať plnenie jasných a merateľných cieľov, v prípade potreby aj formou sankcií. Stratégia musí okrem toho riešiť otázky, ktoré sú úzko spojené so sociálnym začleňovaním Rómov, ako sú ochrana životného prostredia, zdravotná starostlivosť, rôzne formy diskriminácie alebo protirómske postoje vyjadrené v médiách a v iných oblastiach spoločnosti.
<SPEAKER ID="267" NAME="Thomas Mann  " LANGUAGE="DE">
Vážený pán predsedajúci, "Európa preukázala jednotu". To bol hlavný odkaz prezidenta Sarkozyho v hodnotení činnosti francúzskeho predsedníctva, ktoré sme práve počuli. Pán prezident nepochybne nasadil dynamické tempo, čo výrazne prispelo k dosiahnutiu úspechu tohto šesťmesačného obdobia.
<P>
Vítam skutočnosť, že na stretnutí nositeľov Nobelovej ceny za mier v poľskom Gdansku sa pán Sarkozy ako úradujúci predseda Rady stretol s dalajlámom. V Európskom parlamente sme mali tú česť privítať Jeho Svätosť dalajlámu pred dvomi týždňami počas zasadania v Bruseli, kde predniesol prejav k plénu. Dodržaním pôstu, do ktorého sa zapojilo viac ako 500 ľudí, a tibetskými šálmi sme prejavili solidaritu s dalajlámom a tibetským ľudom. Podporili sme jeho myšlienku "strednej cesty", ocenili sme jeho ochotu viesť dialóg a skutočnosť, že neochvejne obhajuje nenásilnú cestu. Ako tvrdia Číňania, vždy bol skôr za tibetskú autonómiu, ako za separatizmus.
<P>
Posledné mesiace ukázali, že Rada, Komisia a Parlament sa zhodujú na tom, že toto je jediný spôsob. Zaujímalo by ma však, čo bude Európa robiť po zrušení oficiálnych rozhovorov medzi EÚ a Čínou v Pekingu. Akým spôsobom Rada konečne dosiahne, aby sa ľudské práva v Číne stali realitou? Vláda v Pekingu sa v skutočnosti snaží odmietať ľudské práva, ktoré považuje za "západné hodnoty" a nechce, aby sa stali súčasťou jej politiky.
<SPEAKER ID="268" NAME="Zdzisław Zbigniew Podkański  " LANGUAGE="PL">
V dnešnej rozprave o hodnotení činnosti francúzskeho predsedníctva môžeme rečníkov rozdeliť do troch skupín. Prvá skupina vyjadrila iba nekritickú chválu predsedníctva. Druhá skupina predsedníctvo kritizuje a tretia mlčí. Bez ohľadu na to, do ktorej z týchto skupín sa dnes zaraďujeme, my všetci budeme niesť zodpovednosť za ďalší osud národov v Európe.
<P>
Sme preto zodpovední aj za francúzske predsedníctvo. Napriek intenzívnej činnosti a širokej publicite predsedníctvo v podstate nedosiahlo žiadne pozitívne výsledky. Čo je horšie, prezident Sarkozy šiel bezohľadne proti duchu demokracie, ktorú chce obhajovať. Dôkazom toho je vyvíjanie nátlaku na írske orgány a vedúcich predstaviteľov ďalších suverénnych štátov a národov, ako aj skutočnosť, že trval na uznaní Lisabonskej zmluvy, ktorú ľudia v Írsku odmietli.
<P>
Demokratický deficit Európskej únie má zreteľný negatívny vplyv aj na balík opatrení v oblasti klímy. Tento balík stavia rozvíjajúce sa hospodárstva, vrátane poľského, na druhú koľaj, a to v záujme ochrany hospodárstiev starších členských štátov, ktoré sa cítia ohrozené súčasnou krízou. Prezident Sarkozy cynicky zabudol spomenúť, že ľudské bytosti sú zodpovedné len za veľmi malé percento emisií CO2 a Európa sama zodpovedá za 10 až 20 % týchto emisií. Preto je jasné, že ak do riešenia tejto problematiky nezapojíme aj ďalšie krajiny a kontinenty vrátane Číny a Indie, nedosiahneme žiadne výsledky. Jediným výsledkom bude ďalšia daň. Pre nové členské štáty vrátane Poľska to bude pokuta za to, že sa stali členmi Únie.
<P>
Na záver by som chcel zdôrazniť, že demokracia je založená na prijímaní rozumných rozhodnutí. Vnucovanie negatívnych riešení slobodnej krajine hraničí s totalitou a to nikam nevedie.
<SPEAKER ID="269" NAME="Nicolae Vlad Popa  " LANGUAGE="RO">
Pokiaľ ide o naše hodnotenie mandátu francúzskeho predsedníctva, môžeme bez váhania potvrdiť, že bol veľmi úspešný. Akčný program predsedníctva úspešne spojil politické odhodlanie, pragmatizmus a taktnú diplomaciu, ktoré sú na prekonanie kríz absolútne nevyhnutné.
<P>
Smernice predsedníctva boli vysoko ambiciózne a umožnili nám prijať niektoré dôležité rozhodnutia na úrovni EÚ: európsky pakt o prisťahovalectve a azyle, dohodu o balíku opatrení v oblasti klímy a energetiky, Úniu pre Stredomorie a novú dohodu o spoločnej poľnohospodárskej politike. Vyskytli sa tri nečakané udalosti, ktoré mali v programe prednosť, no tieto udalosti potvrdili význam pracovných skupín, ktoré je možné v mene EÚ zriadiť: odmietnutie Lisabonskej zmluvy občanmi Írska, konflikt v Gruzínsku (8. augusta) a krach banky Lehman Brothers, ktorý znamenal začiatok súčasného finančného a hospodárskeho prepadu (15. septembra).
<P>
Blahoželám francúzskemu predsedníctvu k úspešnému vykonávaniu mandátu. Predsedníctvo úspešne zvládlo dôsledky hlasovania proti Zmluve v Írsku (na zasadnutí Európskej rady v dňoch 11. - 12. decembra sa Írsko zaviazalo, že do konca roku 2009 znovu predloží Lisabonskú zmluvu na ratifikáciu), zorganizovalo sprostredkovateľskú misiu medzi Moskvou a Tbilisi, ktorá mala diplomatický úspech a znovu upozornilo na potrebu účinnej, koherentnej spoločnej zahraničnej a bezpečnostnej politiky na úrovni EÚ. Predsedníctvo v neposlednom rade dosiahlo dohodu medzi členskými štátmi o sérii veľmi dôležitých projektov Spoločenstva, napríklad v oblasti ochrany životného prostredia a prisťahovalectva.
<SPEAKER ID="270" NAME="Czesław Adam Siekierski" AFFILIATION="PPE-DE">
(PL) Pokiaľ ide o hospodárstvo, Európska únia počas francúzskeho predsedníctva čelila najmä problémom súvisiacim s balíkom opatrení v oblasti klímy a energetiky a finančnou krízou.
<P>
Po výraznom rozšírení Európskej únie je Európa rozmanitejšia, jej súčasťou sa stali mnohé územia, ktoré sa od seba líšia a vyznačujú sa vlastnými špecifickými črtami. Rozdiely sa netýkajú len úrovne hospodárskeho rozvoja členských štátov. Preto je veľmi ťažké nájsť jednotné nástroje na riešenie rozmanitej škály problémov, ktorým jednotlivé hospodárstva členských štátov čelia.
<P>
Preto musí byť súčasťou opatrení na boj proti kríze balík rôznych nástrojov, ktoré bude možné počas krízy využiť. Mám na mysli napríklad zníženie sadzby DHP alebo zrušenie niektorých podmienok stanovených v Pakte stability a rastu.
<P>
Balík opatrení v oblasti klímy a energetiky by sa mal prispôsobiť podmienkam a špecifickému charakteru jednotlivých hospodárstiev a ich sektorov. Myslím si, že rozsah opatrení balíka je v súčasnej situácii nepostačujúci.
<P>
Ústupky a výhody vo vzťahu k jednotlivým štátom sa v zmenách vývoja neprejavia zo dňa na deň, pretože východiskové body sú veľmi rozdielne. Preto podporujem systematické hodnotenie tohto balíka a analýzu jeho stavu a dosiahnutého pokroku. Toto by malo slúžiť ako základ pre ďalšie nevyhnutné zmeny a doplnky.
<SPEAKER ID="976" NAME="Silvia-Adriana Ţicău  " LANGUAGE="RO">
Chcela by som zablahoželať francúzskemu predsedníctvu k dobre vykonanej práci, čo nám umožnilo v súvislosti s balíkom opatrení v oblasti klímy a energetiky dosiahnuť prijateľný kompromis. Prijatím tohto balíka sa Európska únia stala vedúcou silou v boji proti zmene klímy, pričom vychádzala z vlastného príkladu a prijatého záväzku. V Kodani Európska únia predloží argumenty, ktoré môže využiť aj pri rokovaniach s ďalšími štátmi sveta, aby sme mohli spoločnými silami prispieť k zníženiu emisií skleníkových plynov na globálnej úrovni.
<P>
Blahoželám francúzskemu predsedníctvu aj k prijatiu tretieho balíka námornej bezpečnosti "Erika III" prostredníctvom zmierovacieho konania. EÚ sa poučila z nehôd v námornej doprave, ktoré sa stali v posledných rokoch, a na základe toho sprísnila nariadenia o bezpečnosti námornej dopravy, zaviedla konkrétne opatrenia a navrhla jasné riešenia, ako postupovať pri námorných nehodách. Určitý, i keď nedostatočný pokrok sa podarilo dosiahnuť aj v oblastiach trvalo udržateľnej dopravy, a to jednotnú európsku bezpečnosť leteckej a cestnej dopravy. Uvítala by som, keby sa počas francúzskeho predsedníctva dosiahol pokrok aj v oblasti cestného, energetického a telekomunikačného balíka.
<P>
Okrem toho komplexné rozpravy v Parlamente a Rade o vplyve zvýšenia cien energie a potravín občanom Európy potvrdili, že sociálny program patrí k najvyšším prioritám Európskej únie.
<SPEAKER ID="271" NAME="Andrzej Tomasz Zapałowski  " AFFILIATION="UEN">
písomne. - (PL) Vážený pán predsedajúci, keďže hodnotíme úspechy francúzskeho predsedníctva, rád by som upozornil na niektoré témy, ktoré ovplyvnia celkové hodnotenie tohto obdobia. Je pravda, že intervencia prezidenta Sarkozyho v auguste v súvislosti so situáciou v Gruzínsku viedla k zastaveniu vojenskej operácie. V skutočnosti však za zastavenie vojenskej operácie vďačíme skôr hospodárskym záujmom Ruska a jeho vzťahom s Francúzskom, nie úprimnej túžbe riešiť problémy, ktoré viedli k vojne.
<P>
Ďalšia otázka, ktorú by som chcel spomenúť sa týka rozvoja a riadenia Európskej únie v budúcnosti. Mám na mysli prístup k ratifikácii Lisabonskej zmluvy. V Írsku referendá nebudú úspešné, ak ich výsledky majú slúžiť záujmom veľkých členských štátov Únie. To dokazuje, že záujmy Nemecka, Francúzska a niektorých ďalších krajín môžu zvíťaziť nad prijatými zásadami a demokratickými diskusiami. Okrem toho skutočnosť, že írsku verejnosť podplácame poskytnutím trvalých výnimiek zo Zmluvy svedčí o tom, že v Európskej únii môžeme s každou krajinou zaobchádzať inak a každú krajinu môžeme jednoducho podplatiť. Toto rozhodnutie potvrdzuje, že manipulácia s právom sa v inštitúciách Spoločenstva čoraz častejšie stáva bežnou praxou.
<P>
Chcel by som Parlamentu pripomenúť, že počas tohto predsedníctva bolo prijaté rozhodnutie, podľa ktorého má Európska únia zrušiť niektoré poľské lodenice. Toto rozhodnutie bolo prijaté v čase renacionalizácie priemyslu a bánk Spoločenstva, ktorá sa, vážený pane, týka aj vašej krajiny. Pod vaším vedením predsedníctvo taktiež nesúhlasilo so zvýšením poľnohospodárskych dotácií s cieľom dosiahnuť ich rovnakú úroveň. Francúzske predsedníctvo ich udržiavalo na úrovni, ktorá je pre nové členské štáty neprijateľná.
<P>
Pán prezident, zameriavali ste sa viac na presadzovanie záujmov Francúzska, ako na záujmy všetkých členských štátov Európskej únie.
<P>
(Rokovanie bolo prerušené o 14.10 hod. a pokračovalo o 15.05 hod.)
