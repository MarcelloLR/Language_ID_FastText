<CHAPTER ID="018">
Uplatňovanie ustanovení schengenského acquis týkajúcich sa Schengenského informačného systému v Bulharskej republike a Rumunsku (rozprava)
<SPEAKER ID="647" NAME="Predsedajúci">
Ďalším bodom programu je správa o návrhu rozhodnutia Rady o uplatňovaní ustanovení schengenského acquis týkajúcich sa Schengenského informačného systému v Bulharskej republike a Rumunsku, ktorú v mene Výboru pre občianske slobody, spravodlivosť a vnútorné veci predkladá pán Coelho (06714/2010 - C7-0067/2010 - 2010/0814(NLE)).
<SPEAKER ID="648" NAME="Carlos Coelho" LANGUAGE="PT">
Vážený pán predsedajúci, pani komisárka Malmströmová, dámy a páni, chcel by som spomenúť štyri základné body. Po prvé, hodnotiaci postup. Od svojho vstupu do Európskej únie v roku 2007 sa Rumunsko a Bulharsko začali snažiť o plnú integráciu do schengenského priestoru. Ak má Rada rozhodnúť o zrušení vnútorných hraníc, hodnotiace postupy musia potvrdiť, že boli splnené všetky podmienky potrebné na implementáciu príslušných častí acquis communaitaire, a to konkrétne častí týkajúcich sa ochrany údajov, Schengenského informačného systému, vzdušných, pozemných a morských hraníc, policajnej spolupráce a vízovej politiky.
<P>
Hodnotiace postupy sa začali časťou týkajúcou sa ochrany údajov. To znamená, že sa overovalo, či je každý z týchto členských štátov dostatočne pripravený vykonávať všetky ustanovenia v súvislosti s ochranou údajov. Výsledky overovania sú preto základnou podmienkou hodnotiaceho postupu pre Schengenský informačný systém, ktorý zahŕňa prenos údajov do týchto krajín. Schválenie tohto rozhodnutia je teda prvým krokom k zrušeniu kontrol na vnútorných hraniciach s Bulharskom a Rumunskom.
<P>
Po druhé, prístup k dokumentom. Rada predložila Parlamentu tento návrh rozhodnutia. Neposlala však hodnotiacu správu a správu o následných opatreniach, ktoré by Parlamentu umožnili prístup ku všetkým informáciám potrebným na vypracovanie odôvodneného a oprávneného stanoviska. Rada tieto dokumenty poslala až po naliehaní Parlamentu.
<P>
Vítam úsilie rumunského veľvyslanca, s pomocou ktorého bolo možné nájsť riešenie tejto situácie tým, že sa dôverné dokumenty odtajnili a označili za dokumenty s obmedzeným prístupom. Vďaka tomu sme dodržali harmonogram, ale rovnaký problém nastane, keď bude mať Parlament poskytnúť stanovisko k ďalším aspektom schengenského acquis. Je preto nesmierne dôležité, aby sa čo najskôr uzavrela dohoda týkajúca sa prenosu dôverných dokumentov medzi Parlamentom a Radou.
<P>
Po tretie, hodnotenie Rumunska a Bulharska. V prípade Bulharska boli zistené určité nedostatky v súvislosti s prijímaním, vykonávaním a uplatňovaním odporúčania Rady Európy 85/15, ktoré sa týka používania osobných údajov v oblasti polície, a tiež nedostatky vo fungovaní vnútroštátnej komisie pre ochranu údajov. Bulharsko na základe týchto odporúčaní urobilo potrebné opatrenia a Rada 26. apríla dospela k záveru, že nevyhnutné podmienky v oblasti získavania údajov boli splnené.
<P>
V prípade Rumunska boli zistené nedostatky v prijímaní dvoch zákonov, ktoré upravujú spracovanie osobných údajov a ktoré sa tiež týkajú priestorov a zdrojov na ochranu údajov národného úradu, ako aj zavedenia pravidelných hodnotení v súvislosti so schengenskými údajmi. Vo všeobecnosti Rumunsko vzhľadom na odporúčania urobilo potrebné opatrenia a tie, ktoré ešte neurobilo, nebránia tejto krajine aplikovať všetky potrebné požiadavky v súvislosti s ochranou údajov tam, kde je to potrebné. Podmienky na to, aby Rumunsko a Bulharsko dostali zelenú v oblasti ochrany údajov, boli teda splnené.
<P>
A nakoniec, pán predsedajúci, preskúmanie schengenského hodnotiaceho mechanizmu. Chcel by som využiť túto príležitosť a pripomenúť potrebu čo najskôr zaviesť európsky hodnotiaci mechanizmus v oblasti schengenského hodnotenia, ktorý by bol jednoduchý, použiteľný, účinný a transparentný. Parlament v októbri minulého roku zamietol návrhy, ktoré mu boli predložené. Chcem požiadať Komisiu, aby čo najskôr uplatnila svoje právo iniciatívy.
<SPEAKER ID="649" NAME="Cecilia Malmström">
členka Komisie. - Vážený pán predsedajúci, som si istá, že Bulharsko a Rumunsko urobia všetko pre to, aby dosiahli zrušenie kontrol na vnútorných hraniciach v cieľovom termíne, ktorým je marec 2011. Komisia v rámci svojich kompetencií bude plne podporovať obe krajiny, aby úspešne splnili kritériá schengenského hodnotenia.
<P>
Je zodpovednosťou Rady uskutočniť schengenské hodnotenia a na základe týchto hodnotení Rada rozhodne o zrušení kontrol na vnútorných hraniciach. Tieto hodnotenia stále prebiehajú, takže je príliš skoro na posudzovanie stavu príprav. Prvé kroky však boli úspešné, čo potvrdilo pozitívne hodnotenie ochrany údajov, ktoré teraz umožňuje Bulharsku a Rumunsku získať prístup do Schengenského informačného systému.
<P>
Európsky parlament a pán Coelho navrhujú, aby Bulharsko a Rumunsko informovali Radu a Parlament o následných odporúčaniach. V súčasnom schengenskom hodnotení sa naozaj postupuje tak, že príslušné členské štáty predkladajú Rade správu o opatreniach prijatých v súlade s odporúčaniami, keďže hodnotiaci mechanizmus je teraz plne v kompetencii Rady. Na základe toho a v súlade s platnou legislatívou je povinnosťou Rady následne informovať Parlament.
<P>
V tejto súvislosti by som chcela prijať váš návrh a potvrdiť, že čoskoro - na jeseň - navrhnem nový hodnotiaci mechanizmus v súvislosti s nadobudnutím platnosti Lisabonskej zmluvy z dôvodov, ktoré ste uviedli, pán Coelho.
<P>
Myslím si, že obidva členské štáty aj Parlament by sa mali zapojiť do vytvárania tohto mechanizmu. Členské štáty, samozrejme, budú zapojené, aby si medzi sebou udržali vzájomnú dôveru, pokiaľ ide o ich schopnosť uplatňovať sprievodné opatrenia umožňujúce zrušenie kontrol na vnútorných hraniciach, najmä v oblasti vonkajších hraníc, víz a policajnej spolupráce.
<P>
Európsky parlament by mal byť podrobne informovaný o záveroch týchto výsledkov hodnotenia. Pomocou tohto nového mechanizmu chce Komisia napraviť súčasné nedostatky, o ktorých hovoril pán spravodajca. V súčasnosti sa po ukončených hodnoteniach neaplikujú žiadne následné opatrenia v pravom zmysle a odporúčania sa nie vždy realizujú. Podpora Parlamentu v tomto procese je skutočne veľmi vítaná.
<SPEAKER ID="650" NAME="Mariya Nedelcheva" LANGUAGE="BG">
Blahoželám pánovi Coelhovi a vítam pokrok Bulharska a Rumunska, o ktorom hovorí táto správa. Pozitívne výsledky a závery auditu ochrany osobných údajov umožnili, aby sa stanovil dátum zavedenia Schengenského informačného systému aj v Bulharsku.
<P>
Pristúpenie Bulharska k Európskej únii, ako aj jeho pristúpenie k schengenskému priestoru vyvolávajú nadšenie medzi všetkými občanmi Bulharska. V skutočnosti je to viac ako nadšenie, pretože to znamená príležitosť zrušiť hraničné kontroly a uplatňovať právo na voľný pohyb v rámci celej Európskej únie. Tento úspech možno pripísať enormnému úsiliu a rozhodným krokom súčasnej bulharskej vlády, ktorá urobila všetko, čo bolo v jej silách, aby dobehla omeškanie z predchádzajúcich rokov, keď zaostávala v plnení podmienok a vykonávaní potrebných príprav pre zavedenie schengenského acquis.
<P>
Schengenský priestor neznamená len slobodu pohybu. Znamená aj posilnenie spolupráce polície a colných úradov, najmä v súvislosti s bojom proti nezákonnému obchodovaniu s ľuďmi a tovarom a proti organizovanému zločinu všeobecne. Pristúpenie Bulharska a Rumunska k schengenskému priestoru je súčasťou cesty k uskutočneniu nášho sna o Európe občanov. Na dosiahnutie toho je potrebné, aby vlády krajín vynakladali neustále úsilie a zároveň plnili požiadavky schengenského acquis, nehovoriac o stálej podpore od európskych inštitúcií.
<P>
Prístup Európskeho parlamentu k odporúčaniam v hodnotiacich správach a k dokumentom o následných opatreniach, ktoré sa majú prijať, poskytuje záruku toho, že medzi nami všetkými bude pokračovať konštruktívny dialóg. Tento transparentný dialóg tiež zaručuje občanom Bulharska a Rumunska, že sa budú naozaj uplatňovať základné práva zakotvené v zmluvách.
<SPEAKER ID="651" NAME="Ioan Enciu" LANGUAGE="RO">
Včera sme oslávili 25. výročie dňa, keď občania Európy po prvýkrát mohli využiť slobodu cestovania bez obmedzení v rámci Európskej únie. Pri príležitosti tohto výročia pani komisárka Malmströmová povedala, že Schengen sa stal jedným z najvýraznejších symbolov schopnosti EÚ zlepšovať životy svojich občanov. Martin Schulz, predseda Skupiny progresívnej aliancie socialistov a demokratov v Európskom parlamente, zas povedal, že Schengen je pravdepodobne najúspešnejším a najhmatateľnejším výsledkom, ktorý Európska únia dosiahla za posledných 30 rokov. Práve pri tejto príležitosti by som aj ja chcel len povedať: všetko najlepšie Schengen a sloboda! Rumunsko a Bulharsko by mohli byť darčekom k výročiu pre schengenský priestor.
<P>
Rada po ukončení hodnotení dospela k záveru, že obidva členské štáty poskytujú dostatočné záruky, aby mohli urobiť prvý krok k pripojeniu sa k schengenskému priestoru. My potvrdíme tento krok, keď zajtra vyjadríme naše súhlasné stanovisko. Nebudú to len občania Rumunska a Bulharska, ktorí budú mať osoh z toho, že sa konečne budú môcť pripojiť, ale aj celá Európska únia. Zlepšenie spolupráce v hospodárskej, sociálnej a administratívnej oblasti posilní EÚ. Vlády oboch členských štátov musia splniť požiadavky schengenského časového plánu, ktorý je súčasťou prístupového procesu.
<P>
Som rád, že Európsky parlament úspešne splnil svoju úlohu ručiteľa európskej demokracie. Pozmeňujúci a doplňujúci návrh, ktorý predložil pán spravodajca, slúži iba na naštartovanie transparentného spôsobu spolupráce medzi európskymi inštitúciami. Je jediný, ktorý môže priniesť rýchle, konkrétne výsledky v procese rokovaní a schvaľovania európskych právnych predpisov. Medziinštitucionálne nezhody v Európskej únii nesmú obmedzovať alebo ohrozovať práva, slobody a blahobyt európskych občanov, ktorým majú všetky európske inštitúcie slúžiť.
<P>
Zavedenie nového hodnotiaceho systému, ako to navrhol pán Coelho, umožní zaručiť bezpečnosť a posilniť zásadu vzájomnej dôvery, ktorá je nevyhnutná na zachovanie schengenského priestoru. Podporujem návrhy pána Coelha.
<SPEAKER ID="652" NAME="Nathalie Griesbeck" LANGUAGE="FR">
Vážený pán predsedajúci, pani komisárka, dámy a páni, pred pár dňami sme spolu s predsedami Buzekom a Barrosom oslávili výročie schengenských dohôd. V tento neskorý večer kladieme konkrétny nový kameň v základoch pre návrh rozhodnutia Rady.
<P>
Prechádzame od slov k činom a k spolupráci, k predbežným a nevyhnutným podmienkam na zrušenie hraničných kontrol s Bulharskom a Rumunskom, ktorých plnenie, podľa predbežných hodnotení, práve prebieha. Tieto dve krajiny by v skutočnosti mali byť čoskoro schopné zaručiť ochranu a spracovanie osobných údajov.
<P>
To je dobrá správa a bude mať za následok úplnú integráciu týchto dvoch krajín v rámci schengenského priestoru, čo prispeje k posilneniu bezpečnosti a prosperity nielen týchto krajín, ale aj celého európskeho kontinentu. Som presvedčená, že to umožní bojovať proti problémom s nezákonnou migráciou a prisťahovalectvom, medzinárodnej kriminalite a všetkým možným pohromám. Umožní to znížiť riziká.
<P>
Dve stručné poznámky...
<P>
(Predsedajúci prerušil rečníčku.)
<SPEAKER ID="653" NAME="Tatjana Ždanoka">
v mene skupiny Verts/ALE. - Vážený pán predsedajúci, keďže Schengenský informačný systém (SIS) je neoddeliteľnou súčasťou schengenského priestoru, otázka, ktorú riešime, je mimoriadne dôležitá. Ja sama pochádzam z nového členského štátu. Pamätám sa, ako sa Lotyšsko chcelo pripojiť k schengenskému priestoru. Z tohto pohľadu veľmi vítam pristúpenie Bulharska a Rumunska.
<P>
Musím však zdôrazniť, že boli zistené viaceré nedostatky. Naša skupina sa plne stotožňuje so stanoviskom spravodajcu, že sú potrebné následné opatrenia. Inými slovami, Parlament musí byť informovaný o tom, ako boli vyriešené problémy, pričom treba brať do úvahy naše znepokojenie v súvislosti s ochranou údajov. Dúfam tiež, že nedostatok voľných miest na pripojenie nebude prekážkou vstupu do systému SISOne4ALL.
<P>
Na záver chcem povedať, že sa plne stotožňujeme s pánom spravodajcom v jeho obavách o nový schengenský hodnotiaci mechanizmus. Sme presvedčení, že Parlament by mal mať možnosť uplatňovať demokratickú kontrolu, a jednoznačne vítam vyhlásenie pani Malmströmovej, že sa tak stane.
<SPEAKER ID="654" NAME="Zbigniew Ziobro" LANGUAGE="PL">
Rumunsko a Bulharsko prijali schengenské acquis, keď vstúpili do Európskej únie v roku 2007. Teraz však máme to potešenie diskutovať o návrhu rozhodnutia Rady o uplatňovaní schengenského acquis v týchto dvoch najnovších členských štátoch Európskej únie, čo je jedným z posledných krokov k zrušeniu kontrol na vnútorných hraniciach s Bulharskom a Rumunskom. Obidve krajiny dostali od výboru odborníkov priaznivé hodnotenie, pokiaľ ide o ich pripravenosť na zrušenie kontrol na vnútorných hraniciach EÚ, a zistené nedostatky by mali byť a určite budú rýchlo odstránené. Ak sa tak stane, možno očakávať, že Bulharsko a Rumunsko budú po technickej stránke pripravené na pripojenie do systému SIS II do októbra 2010, čo je v súlade so súčasným časovým plánom. Vďaka tomu bude možné otvoriť schengenský priestor pre dve nové krajiny a zároveň zachovať potrebnú úroveň ochrany bezpečnosti občanov a ich záujmov.
<SPEAKER ID="655" NAME="John Bufton">
v mene skupiny EFD. - Vážený pán predsedajúci, Schengen bol kompromisom medzi slobodou pohybu ľudí a tovaru a dôverou v členov zainteresovaných na vykonávaní príslušných opatrení, že zaistia spoľahlivosť a bezpečnosť na ich vlastnom území. Aj keď Spojené kráľovstvo nie je súčasťou formálneho schengenského acquis, využívame súčasti Schengenského informačného systému v boji proti kriminalite. Avšak súčasne tiež tento systém a schengenské acquis všeobecne poskytujú šikovnejšiemu zločincovi širší priestor pre medzinárodný zločin a korupciu.
<P>
Po pristúpení Bulharska a Rumunska k systému SIS musí byť základnou otázkou to, či sú tieto členské štáty schopné zabezpečiť takú úroveň kontroly na vlastnom území, aby mohli zaručiť voľný pohyb na celom kontinente. Existuje značný nesúhlas s presunom smerom k druhej generácii Schengenského informačného systému, najmä pokiaľ ide o rovnováhu medzi nákladmi a efektívnosťou. Spojené kráľovstvo vykonáva nezávislé prísne kontroly a nepodieľa sa na cestovaní bez potreby pasových kontrol. Budeme nútení poskytnúť finančnú podporu na rozvoj systémov na zhromažďovanie informácií v krajinách, ktoré sa chcú pripojiť k schengenskému priestoru, aby sme zmiernili potenciálny nárast kriminality súvisiacej s politikou otvorených hraníc?
<P>
Schengen so sebou priniesol zvýšenú možnosť nezákonného obchodovania s ľuďmi a tovarom bez obmedzenia hranicami. Bezpečnosť cestovania bez hraničných kontrol spočíva vo veľkej miere na dôvere v schopnosť jednotlivých členských štátov vykonávať kontroly na potrebnej úrovni.
<P>
Rozšírenie Schengenského informačného systému zvyšuje možnosti korupcie a vytvára oveľa väčší súbor informácií pre zločincov, ktorí chcú preniknúť do tejto siete. Podobne si môže užšia integrácia spolu s narastajúcou zainteresovanosťou členského štátu vyžadovať rozšírenie opatrení používaných v Schengenskom informačnom systéme, najmä s blížiacim sa spustením systému SIS II. Kedy bude napríklad uchovávanie biometrických údajov prinášať úžitok?
<P>
Kritici sa tiež obávajú, že systém sa môže využívať na monitorovanie občanov s určitými politickými názormi a takto získané informácie môžu byť zneužívané na politické ciele. So zväčšujúcim sa počtom štátov, ktoré sa pripoja k acquis, je riziko vyššie. V súčasnosti má možnosť prístupu do Schengenského informačného systému približne 500 000 počítačov. Nedá sa povedať, koľko z týchto systémov neobsahuje škodlivý softvér. Vo všeobecnosti je každý druhý počítač napadnutý infikovaným softvérom. Spyware umožňuje tretej strane prístup k rovnakým údajom ako používateľovi. Čím rozsiahlejší je systém, tým viac je prístupných údajov a tým väčší je počet zločincov, ktorí sa pokúšajú tento systém zneužiť.
<P>
Členské štáty musia preukázať, že majú mimoriadne moderné zabezpečenie a dokonca aj pri maximálnej snahe a odhodlaní sa nedá vylúčiť možnosť narušenia systému, ktoré by potom spôsobilo problémy všetkým zainteresovaným.
<SPEAKER ID="656" NAME="Elena Oana Antonescu" AFFILIATION="PPE">
(RO) Chcela by som veľmi srdečne poďakovať pánovi spravodajcovi Coelhovi za spôsob, akým pristupoval k tejto problematike, a zablahoželať mu ku všetkej práci, ktorú vykonal. Jednoznačne podporujem to, čo pred chvíľou povedal nielen o súčasnom hodnotení založenom na ochrane údajov, ale aj o ďalších správach, ktoré majú byť vypracované v oblastiach, ktoré sa ešte budú hodnotiť.
<P>
Rada musí byť schopná zaručiť, že poskytne poslancom EP všetky potrebné informácie, aby Parlament mohol prijať vhodné a primerané rozhodnutie. Úprimne dúfam, že nájdeme riešenie, aby sme mohli pokračovať v práci za normálnych podmienok a robiť múdre rozhodnutia.
<SPEAKER ID="657" NAME="Elena Băsescu" AFFILIATION="PPE">
(RO) V prvom rade by som chcela zablahoželať pánovi Coelhovi k jeho vynikajúcej práci na tejto správe, ktorá je pre Rumunsko a Bulharsko veľmi dôležitá, a tiež objasniť niektoré veci. To, že Rumunsko prijalo zákon, ktorého cieľom je regulácia spracovania osobných údajov, je dôležitým krokom k splneniu všetkých podmienok pre pripojenie sa k schengenskému priestoru.
<P>
Ministerstvo verejnej správy a vnútra dosiahlo v poslednom čase značný pokrok, takže Rumunsko je na ceste k pripojeniu sa k schengenskému priestoru do určeného termínu v marci 2011. Rumunsko bolo uvedené ako príklad v mnohých správach vypracovaných európskymi odborníkmi, najmä pre jeho systém dozoru nad námornými hranicami SCOMAR. Zároveň budú iné opatrenia zahŕňať zriadenie nových územných služieb hraničnej polície, zlepšenie spolupráce s agentúrou Frontex a ďalšie investície do zabezpečenia pozemnej hranice.
<P>
Na záver by som chcela zdôrazniť, že bezpečnosť hraníc...
<P>
(Predsedajúci prerušil rečníčku.)
<SPEAKER ID="658" NAME="Petru Constantin Luhan" AFFILIATION="PPE">
(RO) Aj ja by som sa chcel najskôr pripojiť k zoznamu tých, ktorí blahoželali pánovi spravodajcovi Coelhovi. Vykonal skutočne vynikajúcu prácu pre Rumunsko a Bulharsko.
<P>
Najskôr by som chcel upriamiť vašu pozornosť na skutočnosť, že Rumunsko tu bolo prezentované ako príklad osvedčených postupov, pokiaľ ide o bezpečnosť námornej dopravy. Okrem toho som presvedčený, že Rumunsko rovnako ako Bulharsko spĺňa podmienky pre začlenenie sa do systému SIS. Preto si myslím, že Komisia sa tiež musí zapojiť do podpory obidvoch krajín s cieľom ukončiť aj ďalšie hodnotenia, aby sme sa mohli úspešne pripojiť k spoločnému priestoru Európskej únie.
<P>
Hovoríme tu o rozširovaní Európskej únie ako celku vrátane jej hodnôt. Jednou z týchto hodnôt je sloboda a právo na voľný pohyb.
<SPEAKER ID="659" NAME="Czesław Adam Siekierski" AFFILIATION="PPE">
(PL) Vážený pán predsedajúci, Európania si užívajú výhody Schengenskej dohody. Táto dohoda uľahčuje aktívny a voľný pohyb ľudí, rozvoj cestovného ruchu a rast obchodnej výmeny. Je to naša zásluha a tiež veľký úspech Európskej únie. Aby to však tak mohlo byť, je nevyhnutné, aby sme mali potrebnú technickú infraštruktúru, ktorá nám umožní dohliadať na tieto procesy. Z vlastnej skúsenosti vieme, že úlohou a zodpovednosťou krajín pristupujúcich k Schengenskej dohode je splniť požiadavky týkajúce sa Schengenského informačného systému. Je to pre naše spoločné dobro a pre našu spoločnú bezpečnosť. Normy v tejto oblasti sa musia dodržiavať.
<SPEAKER ID="660" NAME="Piotr Borys" AFFILIATION="PPE">
(PL) Chcel by som sa poďakovať pánovi Coelhovi, ktorý je odborníkom na Schengen v Parlamente a ktorý v tejto oblasti skutočne vykonal obrovský kus práce.
<P>
Po prvé, som veľmi rád, že pracovná skupina pre schengenské hodnotenie v rámci Rady hodnotila žiadosti Bulharska a Rumunska pozitívne a že tieto krajiny odstránili všetky problémy, ktoré boli prekážkou pri dosiahnutí tohto veľkého úspechu. Myslím si, že najdôležitejšou otázkou je, samozrejme, ochrana vnútorných hraníc a že budeme tiež pokračovať v práci na systéme SIS II a biometrických údajoch, ktoré sa používajú. To sa, samozrejme, týka budúcnosti, ale nezabúdajme, že tento proces je pred nami.
<P>
Želám našim priateľom z Bulharska a Rumunska to, čo sme zažili spolu s Českom a ďalšími krajinami pred dvoma rokmi, aj v našej krajine, v Poľsku, kde sme symbolicky odstránili prekážky a Schengen sa stal skutočnosťou. Naozaj to mení súdržnosť Únie a historické priblíženie sa k zjednoteniu starej a novej Únie. Dúfam tiež, že Bulharsko a Rumunsko splnia všetky nevyhnutné požiadavky v ďalšej fáze a želám pani Malmströmovej urýchlenie tejto práce...
<P>
(Predsedajúci prerušil rečníka.)
<SPEAKER ID="661" NAME="Cecilia Malmström">
členka Komisie. - Vážený pán predsedajúci, nemám k tomu veľmi čo dodať, pretože sa zdá, že je tu veľmi silný konsenzus. Plne súhlasím s tými, ktorí vyjadrili názor, že sme tento týždeň naozaj mali dôvod na oslavu. Schengenský priestor je úspechom Európskej únie. Môžeme naň byť nesmierne hrdí. Predstavuje voľný pohyb ľudí v Európe bez hraníc a ja dúfam, že schengenský priestor sa čoskoro rozrastie o dvoch ďalších členov. Zatiaľ je prístup k Schengenskému informačnému systému, samozrejme, veľmi dôležitým prvým krokom.
<P>
V týchto krajinách je ešte potrebné vykonať určité kroky v oblasti víz, policajnej spolupráce, súdneho procesu, organizovaného zločinu a tak ďalej a my na to budeme, samozrejme, pozorne dohliadať. Ja sama plánujem navštíviť obidve krajiny do konca roku ako prejav mojej podpory a tiež preto, aby som sa na mieste presvedčila o dosiahnutom pokroku. Chcem sa skutočne poďakovať týmto krajinám za pokrok, ktorý v súčasnosti dosahujú.
<P>
Ako povedali niektorí z vás, dôvera je veľmi dôležitá, ak chceme zabezpečiť, aby ostatné členské štáty videli, že dosahujeme konkrétne výsledky, a aby mal tento príbeh šťastný koniec. V tejto súvislosti je zlepšenie transparentnosti systému a väčšia zainteresovanosť Európskeho parlamentu v pomoci pri hodnotení a realizácii veľmi dôležitým krokom.
<P>
Preto dúfam, že budeme spolupracovať na tomto novom hodnotiacom mechanizme. Tiež by som chcela poďakovať pánovi Coelhovi za prácu, ktorú vykonal v súvislosti s týmito dvomi krajinami, a teším sa na ďalšiu spoluprácu s vami.
<SPEAKER ID="662" NAME="Carlos Coelho" LANGUAGE="PT">
Vážený pán predsedajúci, ešte štyri poznámky na záver. Po prvé chcem vyjadriť vďaku za láskavé slová mojich kolegov poslancov a za vynikajúcu spoluprácu s mojimi tieňovými spravodajcami a po druhé zdôrazniť, že máme široký konsenzus na podporu týchto iniciatív, ale chcem tiež požiadať, aby bol Parlament do šiestich mesiacov informovaný o následných opatreniach k odporúčaniam, ktoré zatiaľ neboli úplne zrealizované.
<P>
Po tretie by som vám chcel pripomenúť, že toto je iba prvý krok. Je ešte potrebné urobiť ďalšie kroky, ako nám správne pripomenula pani komisárka Malmströmová. Po štvrté a na záver by som chcel poďakovať pani komisárke Malmströmovej za jej ubezpečenie, že legislatívnu iniciatívu o hodnotiacom systéme predloží túto jeseň.
<P>
Tieto dve krajiny hodnotí výlučne Rada. Ako povedala pani komisárka Malmströmová, potrebujeme európsky hodnotiaci systém, ktorý zahŕňa všetky európske inštitúcie, Európsku komisiu a Radu, ale aj Parlament. Predovšetkým to však musí byť európsky systém hodnotenia, ktorý nebude fungovať na základe dvojakých kritérií. To znamená, že nemôžeme vonkajšie štáty, ktoré sa chcú pripojiť k schengenskému priestoru, podrobiť prísnejším hodnotiacim kritériám, ako sú tie, ktoré uplatňujeme voči členským štátom, ktoré už sú súčasťou schengenského priestoru. Všetky krajiny, či už ide o tie, ktoré sa chcú pripojiť, alebo tie, ktoré už sú súčasťou schengenského priestoru, musia dokázať, že prísne uplatňujú schengenské acquis a preukázať, že ich kontrola vonkajších hraníc je taká spoľahlivá, ako má byť. To je jediný spôsob, ako môžeme zaistiť bezpečnosť nášho priestoru voľného pohybu a tým poskytnúť našim občanom ubezpečenie, že môžu voľne cestovať.
<SPEAKER ID="663" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 149)
<SPEAKER ID="664" NAME="Kinga Gál  " LANGUAGE="HU">
Ďalšie rozšírenie schengenského priestoru je pozitívnym vývojom a malo by sa čo najviac podporovať, keďže sprístupní voľný pohyb - základný prvok acquis communautaire - pre všetkých občanov. Znamená konkrétne výhody, ktoré Únia poskytuje občanom v ich každodennom živote. Schengenské acquis je mimoriadne dôležité pre nás občanov nových členských štátov, keďže sme boli desiatky rokov od Európy oddelení. Pre mňa znamená veľa to, že v blízkej budúcnosti má zaniknúť ďalšia hranica, tentoraz rumunská časť maďarských vonkajších hraníc schengenského priestoru. To umožní občanom z obidvoch strán hranice vrátane 1,5 milióna etnických Maďarov žijúcich v Sedmohradsku využívať cestovanie v Európe bez hraníc. Podľa predbežného harmonogramu sa budú môcť Rumunsko a Bulharsko pripojiť k schengenskému priestoru v prvej polovici roku 2011, to znamená počas maďarského predsedníctva.
<P>
Je potrebné dodržiavať tento harmonogram, aby sa zabezpečila aj úspešnosť medzníkov predbežných hodnotení. Podľa súčasného (predbežného) hodnotenia nebudú existovať ani žiadne právne prekážky v tom, aby Rumunsko a Bulharsko začali s technickými prípravami na integráciu do tohto priestoru v druhej polovici tohto roka. Podporujem hodnotenie a zistenia spravodajcu, najmä to, že Európsky parlament a hlavne Výbor pre občianske slobody, spravodlivosť a vnútorné veci musia mať prístup k hodnotiacim správam a príslušným informáciám skôr, ako poskytnú kvalifikované stanovisko.
<SPEAKER ID="665" NAME="Kinga Göncz  " LANGUAGE="HU">
Pristúpenie Bulharska a Rumunska k schengenskému priestoru na budúci rok by mohlo byť hlavným úspechom maďarského predsedníctva EÚ, ktoré sa začne v januári budúceho roku. Toto rozhodnutie zvýši bezpečnosť v tomto regióne a umožní slobodne cestovať v Európe bez hraničných kontrol mnohým ďalším miliónom občanov vrátane Maďarov. Vítam pozitívne hodnotenie v poslednej správe pracovnej skupiny pre schengenské hodnotenie o pripravenosti týchto dvoch členských štátov a to, že bolo schválené Radou zloženou zo zástupcov členských štátov. Následne sa očakáva, že Bulharsko a Rumunsko budú po technickej stránke pripravené pripojiť sa k Schengenskému informačnému systému v októbri 2010. Po poslednom hodnotení naplánovanom na december je veľmi pravdepodobné, že tieto dve krajiny sa stanú plnoprávnymi členmi Európy bez hraníc na jar budúceho roka. Omeškanie spôsobené zmenami v Schengenskom informačnom systéme nemôžu mať nepriaznivý vplyv na prístupový proces krajín očakávajúcich integráciu. Pre Maďarsko je nesmierne dôležité zabezpečiť, aby občania jeho susedných krajín vrátane členov maďarských komunít žijúcich mimo Maďarska mohli využívať slobodu cestovania bez hraníc v celej Európskej únii.
<SPEAKER ID="666" NAME="Csaba Sógor  " LANGUAGE="HU">
Som rád, že Európska rada dospela k záveru, že Rumunsko a Bulharsko, dvaja najnovší členovia Európskej únie, splnili príslušné kritériá a že teda možno aj v týchto krajinách uplatňovať schengenské acquis. Pre občanov Európy je jedným z najhmatateľnejších dôsledkov európskej integrácie vytvorenie schengenského priestoru, ktorého výsledkom je neobmedzený pohyb cez hranice. Táto príležitosť je oveľa významnejšia pre občanov bývalých komunistických krajín, pretože železná opona uzatvárala ich priestor fyzicky aj v prenesenom význame a prakticky im znemožňovala cestovanie do západoeurópskych krajín. Teraz, dvadsať rokov po páde komunizmu, sa to všetko zdá iba ako zlý sen. Pristúpením k schengenskému priestoru urobia Rumunsko a Bulharsko ďalší krok na ceste k integrácii do zjednotenej Európy. Postupným rušením kontrol na vnútorných hraniciach získa pojem "hranica" nový význam a hranice medzi členskými štátmi budú mať novú funkciu. Hranice už nebudú administratívnymi obmedzeniami, ale namiesto toho sa stanú mostmi a budú spájať národy a krajiny Európy. To, že sa Rumunsko a Bulharsko stanú plnoprávnymi členmi schengenského priestoru, priestoru, ktorý je pretkaný toľkými mostmi a otvorenými hranicami, je vítanou zmenou.
