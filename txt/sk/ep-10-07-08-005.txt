<CHAPTER ID="005">
Režim dovozu produktov rybolovu a akvakultúry do EÚ z hľadiska reformy spoločnej politiky rybného hospodárstva (rozprava)
<SPEAKER ID="116" NAME="Predsedajúci">
Ďalším bodom programu je správa Alaina Cadeca v mene Výboru pre rybné hospodárstvo o režime dovozu produktov rybolovu a akvakultúry do EÚ z hľadiska reformy spoločnej politiky rybného hospodárstva (SPRH).
<SPEAKER ID="117" NAME="Alain Cadec" LANGUAGE="FR">
Vážený pán predsedajúci, pani komisárka, pán komisár, dámy a páni, jednou z nosných myšlienok tejto správy je potreba vytvoriť veľmi dôležité prepojenie medzi spoločnou obchodnou politikou a spoločnou politikou rybného hospodárstva.
<P>
Vzhľadom na to môžeme len privítať to, že komisárka pre námorné záležitosti a rybné hospodárstvo pani Damanakiová, s ktorou sme v pravidelnom kontakte, a komisár pre obchod pán De Gucht, sa stretli na mieste vyhradenom pre Komisiu. Dvaja komisári na jednu správu, aká česť! Musím povedať, že toto dvojité zastúpenie Komisie je prekvapivé, lichotivé a okrem toho aj dosť nezvyčajné.
<P>
Vráťme sa však k samotnej správe. Dovoz produktov rybolovu a akvakultúry z tretích krajín predstavuje viac ako 60 % spotreby EÚ. Táto znepokojivá úroveň závislosti EÚ od dovozu je výsledkom dvoch vecí: po prvé, produkcia v EÚ poklesla a po druhé, trh EÚ je čoraz otvorenejší dovozu v dôsledku obchodných politík vykonávaných Komisiou v poslednom desaťročí.
<P>
Tento vývoj komplikuje život rybárom v EÚ, ktorí paradoxne majú ťažkosti s predajom úlovku za dostatočne výnosné ceny, hoci dopyt po väčšine druhov prevyšuje ponuku. Európski rybári akceptujú environmentálne, sociálne a zdravotné obmedzenia, ktoré im boli uložené, ale zle znášajú to, že tieto obmedzenia sa rovnakým spôsobom neuplatňujú na produkty dovážané v obrovskom množstve z tretích krajín.
<P>
V stávke je jednoducho prežitie hospodársky životaschopného európskeho odvetvia rybného hospodárstva, ktoré poskytuje pracovné miesta vo všetkých oblastiach priemyslu, ako aj bezpečné a kvalitné potraviny, pričom prispieva k ochrane kultúrnej identity našich pobrežných regiónov.
<P>
Dámy a páni, o prežití európskeho rybného hospodárstva nebudeme vyjednávať. V podstate požadujeme toto: po prvé, Európska únia by mala zachovať významnú colnú ochranu produktov rybolovu a akvakultúry, aby preferencie udelené niektorým tretím krajinám, predovšetkým rozvojových krajinám, mali naďalej význam a aby mechanizmy WTO naďalej účinne zabezpečovali dodávky pre náš spracovateľský priemysel. Tieto produkty musíme chrániť pred colným mínovým poľom prostredníctvom tzv. švajčiarskeho vzorca a musíme požadovať, aby sa k nim pristupovalo ako k citlivým produktom.
<P>
Po druhé, obchodné preferencie udelené niektorým tretím krajinám musia závisieť prinajmenšom od toho, ako dodržiavajú prísne environmentálne, sociálne a zdravotné normy.
<P>
Po tretie, žiadame, aby sa zodpovednosť za vedenie obchodných rokovaní o produktoch rybolovu a akvakultúry preniesla z komisára zodpovedného za obchod na komisárku zodpovednú za námorné záležitosti a rybné hospodárstvo. To bude znamenať, že sa lepšie zohľadnia špecifické vlastnosti produktov rybolovu a akvakultúry. Myslím si, že je výborný čas na preskúmanie podmienok tejto zásadnej rozpravy. Naozaj stojíme pred dôležitou reformou SPRH.
<P>
Okrem toho sme si všimli, že kolo rokovaní WTO v Dauhe uviazlo na mŕtvom bode, a to nám dáva príležitosť prehodnotiť niektoré zle načasované ústupky, ktoré sa Komisia chystala urobiť v mene Európskej únie. Európska komisia navyše z iniciatívy komisára De Guchta, ktorý je tu s nami, začala verejné konzultačné obdobie so zámerom vytvoriť nové usmernenia pre spoločnú obchodnú politiku v rámci stratégie Európa 2020. Európsky parlament má odteraz spolurozhodovaciu právomoc vo vzťahu k obchodnej politike aj k politike rybného hospodárstva a má pevný zámer nechať sa počuť a zabezpečiť, že jeho stanovisko sa bude v týchto záležitostiach rešpektovať.
<P>
Podľa môjho názoru by malo byť prvým dôkazom to, že Komisia a Rada skutočne vezmú do úvahy odporúčania, ktoré obsahuje táto správa. V každom prípade budeme v nadchádzajúcich mesiacoch mimoriadne ostražití a ja osobne sa chystám pokračovať v práci na týchto veciach.
<SPEAKER ID="118" NAME="Maria Damanaki">
členka Komisie. - Vážený pán predsedajúci, najprv by som chcela poďakovať pánovi Cadecovi a výborom EP, ktoré podporovali túto správu z vlastnej iniciatívy. Vyslovili ste poľutovanie, že zelená kniha o reforme SPRH nevenuje patričnú pozornosť otázkam, na ktoré tu upozorňujete. Mojím dnešným cieľom je ubezpečiť vás, že Komisii na tejto práci záleží a berie do úvahy všetky politiky, ktoré by mohli mať vplyv na reformu SPRH. Ako som už povedala, účelom reformy je zvrátiť negatívnu špirálu, v ktorej sa nachádzame. Máme odvetvie rybného hospodárstva, ktoré nie je ani ekologicky udržateľné, ani sa mu hospodársky nedarí. Potrebujeme silné rybné hospodárstvo, ktoré zabezpečí udržateľné využívanie zdrojov, pričom našim rybárom, ich rodinám a dotknutým spoločenstvám umožní z ich činností slušne žiť.
<P>
Potrebujeme rybné hospodárstvo, ktoré bude pripravené prijať výzvy trhu: vnútroštátneho a medzinárodného, v súčasnosti aj v budúcnosti. Počujem vaše obavy v súvislosti s nespravodlivou hospodárskou súťažou zo strany tretích krajín a s absenciou rovnakých pravidiel hry, pokiaľ ide o sociálne podmienky, požiadavky životného prostredia a udržateľnosti a právne predpisy o ochrane zdravia. Dovoľte mi povedať, že tú istú obavu vyjadrili všetky členské štáty, ktoré vystúpili na poslednom zasadnutí Rady pre poľnohospodárstvo a rybné hospodárstvo. Takže tu potrebujeme odpoveď.
<P>
Zatiaľ čo budeme meniť pravidlá pre európske rybné hospodárstvo v súvislosti s našou reformou SPRH, jednou z našich najväčších úloh bude práve vynaložiť maximálne úsilie, aby sme zabezpečili rovnaké podmienky pre všetky produkty umiestnené na trhu EÚ. V tejto súvislosti by sme napríklad mali všetci spolupracovať, aby sme úplne a účinne vykonávali naše právne predpisy proti nezákonnému, neregulovanému a nehlásenému rybolovu.
<P>
Chcela by som tiež povedať, že nám naďalej bude záležať na presadzovaní dodržiavania všetkých medzinárodných zásad a opatrení dobrého riadenia námorných záležitostí a rybného hospodárstva zo strany našich partnerov, ako aj na ich zodpovednom správaní, pokiaľ ide o ochranu životného prostredia a sociálne podmienky.
<P>
Rozhodne podporujem vašu výzvu na vyššiu súdržnosť našich politík. Musíme spolupracovať s globálnou a integrovanou víziou. Ako sme už spomínali, dve tretiny rýb skonzumovaných v Európe sa dovážajú, aby sa zabezpečili stabilné dodávky surovín pre náš spracovateľský priemysel a spravodlivé ceny pre spotrebiteľov. Aj tak však jednu tretinu trhu EÚ zásobuje odvetvie EÚ, ktoré predstavuje pracovné miesta tvoriace sociálny systém mnohých regiónov Európy. Takže kým sme uprostred závažnej reformy našej spoločnej politiky rybného hospodárstva, obchodná politika EÚ by mala naďalej zohľadňovať komplexnú povahu odvetvia rybného hospodárstva EÚ a jeho hospodársku a sociálnu situáciu. Teším sa na úzku spoluprácu s kolegom pánom De Guchtom s cieľom zabezpečiť potrebný čas na nutné úpravy, pričom zohľadníme tempo prebiehajúcej reformy SPRH.
<P>
S ohľadom na rokovania WTO venujeme osobitnú pozornosť prebiehajúcej diskusii o dotáciách. Domnievame sa, že by sme stále mali mať možnosť podporovať iniciatívy našich členských štátov šetrné k životnému prostrediu a zamerané na inovácie. Pokiaľ ide o revíziu trhovej politiky, súhlasím s návrhom správy, že nová trhová politika SPRH by mala prehodnotiť nástroje súčasnej organizácie spoločného trhu. Táto revízia by sa mala zamerať na posilnenie schopnosti organizácií producentov lepšie prepojiť ponuku a dopyt z hľadiska kvality a objemu. Podporí tiež ponuku na trhu a stabilitu a prehodnotí podmienky marketingových noriem a informácií pre spotrebiteľov.
<P>
To nás vedie k označovaniu. Spotrebitelia chcú vedieť viac o plodoch mora, ktoré kupujú. Chcú vedieť, kde boli ryby chytené alebo chované; chcú tiež vedieť, či produkty berú ohľad na životné prostredie a či boli ulovené udržateľným spôsobom. Komisia je pripravená pracovať na legislatívnych iniciatívach zameraných na to, aby spotrebitelia dostali informácie, ktoré potrebujú.
<P>
Na záver pár slov o akvakultúre. Komisii veľmi záleží na dosiahnutí cieľov stratégie pre udržateľný rozvoj akvakultúry, ako sme to už uviedli v správe EP. Stotožňujeme sa tiež s názorom, že rozvoj akvakultúry v EÚ môže viesť k menšej závislosti od dovozu a lepšie reagovať na neustále rastúci dopyt spotrebiteľov.
<P>
Predtým než skončím, by som chcela zdôrazniť, že dnešná rozprava bude dôležitým príspevkom k príprave reformy SPRH. Vyšle tiež dôležitý politický signál - pozitívny signál - mužom a ženám v európskom odvetví rybného hospodárstva, ktorí sú pripravení na prísnejšiu disciplínu, ale ktorí tiež očakávajú posolstvo nádeje do budúcnosti.
<SPEAKER ID="119" NAME="Karel De Gucht">
člen Komisie. - Vážený pán predsedajúci, Komisia víta rozhodnutie Európskeho parlamentu pripraviť správu z vlastnej iniciatívy o režime dovozu produktov rybolovu a akvakultúry. Diskusia, ktorú otvoril Európsky parlament, poskytuje dobrý základ na začatie uvažovania o tom, ako riešiť obchodné rokovania v súvislosti s reformovanou spoločnou politikou rybného hospodárstva.
<P>
Chcel by som poslancov Európskeho parlamentu vyzvať, aby vzali do úvahy nasledujúce poznámky k otázkam nastoleným v návrhu správy EP.
<P>
Komisia si uvedomuje osobitnú povahu odvetvia rybného hospodárstva a jeho význam predovšetkým pre pobrežné spoločenstvá. Táto citlivá otázka sa zohľadňuje pri vykonávaní spoločnej obchodnej politiky.
<P>
Chcel by som zdôrazniť, že obchodná politika EÚ musí zosúladiť rôznorodé záujmy rozličných častí odvetvia rybného hospodárstva ovplyvnené touto politikou vrátane producentov, spracovateľov a spotrebiteľov. Cieľom Komisie pri vykonávaní svojej obchodnej politiky pre produkty rybolovu a akvakultúry je dosiahnuť rovnováhu okrem iného medzi primeranou dodávateľskou politikou, situáciou a záujmami producentov EÚ a požiadavkami spotrebiteľov, pričom berie do úvahy potenciálne ciele rozvojovej politiky.
<P>
Všetci uznávame, že EÚ je veľmi závislá od dovážaných produktov rybolovu a akvakultúry, aby mohla uspokojiť požiadavky svojho trhu, ktorý nepredstavujú len spotrebitelia, ale aj spracovateľský priemysel. Vzhľadom na súčasné trendy a potenciálne zvýšenie závislosti je táto reforma spoločnej politiky rybného hospodárstva pre EÚ dobrou príležitosťou na posilnenie hospodárskej výkonnosti tohto odvetvia a jeho globálnej konkurencieschopnosti.
<P>
Nemali by sme zabúdať na to, že širšia globalizácia bude pravdepodobne v budúcnosti pokračovať vzhľadom na celosvetové trendy v medzinárodnom obchode na mnohostrannej aj dvojstrannej či regionálnej úrovni. V súvislosti s rokovaniami o dohode o voľnom obchode Komisia zohľadnila, zohľadňuje a mala by zohľadňovať celkový charakter odvetvia rybného hospodárstva EÚ v priebehu rokovaní o prístupe na trh a zabezpečiť vyváženosť medzi rôznorodými záujmami ovplyvnenými obchodnou politikou, ktorú som práve spomenul. V rámci celosvetových trendov v medzinárodnom obchode sa Komisia bude snažiť zabezpečiť čas potrebný na úpravy, ktoré sa budú musieť uskutočniť, a zohľadniť pritom tempo prebiehajúcej reformy spoločnej politiky rybného hospodárstva.
<P>
Dovoľte mi stručne sa zmieniť o jednom z hlavných návrhov uvedených v správe, ktorým je možnosť vyčleniť produkty rybného hospodárstva z pravidiel prístupu na trh s nepoľnohospodárskymi výrobkami (NAMA) v rámci kola rokovaní v Dauhe. V tejto veci k vám budem veľmi otvorený. V tejto etape rokovaní okrem toho, že je veľmi zložité vyčleniť výrobky rybného hospodárstva z pravidiel NAMA, by iné prístupy ako vytvorenie osobitnej rokovacej skupiny mohli spôsobiť to, že na EÚ sa bude vyvíjať nadmerný tlak s cieľom ďalšej liberalizácie tohto trhu.
<P>
Komisia náležite zohľadňuje výzvu uvedenú v návrhu správy, aby sa zodpovednosť za vedenie rokovaní o produktoch rybolovu a akvakultúry preniesla z komisára zodpovedného za obchod na komisárku zodpovednú za rybné hospodárstvo. Podľa zásady kolegiality, ktorou sa riadi práca Komisie, všetci členovia Komisie spoločne zodpovedajú za prijaté rozhodnutia a opatrenia. Znamená to tiež, že komisár zodpovedný za obchod a Generálne riaditeľstvo pre obchod, ktorí sú zodpovední za rokovania o produktoch rybolovu a akvakultúry, nekonajú samostatne, ale v spolupráci s komisárkou zodpovednou za námorné záležitosti a rybné hospodárstvo a s Generálnym riaditeľstvom pre námorné záležitosti a rybné hospodárstvo, ktorí sú priamo zapojení do všetkých etáp rokovaní.
<P>
Komisia chce EP ubezpečiť, že v priebehu obchodných rokovaní sa primerane zohľadnia osobitné potreby odvetvia rybného hospodárstva. Komisia v obchodných rokovaniach skutočne obhajuje záujmy odvetvia rybného hospodárstva EÚ a čo najviac zohľadňuje citlivosť tohto odvetvia aj vtedy, keď musí čeliť silnému tlaku zo strany našich partnerov.
<P>
Komisia sa pri obrane záujmov odvetvia rybného hospodárstva EÚ v obchodných rokovaniach snaží odstrániť všetky obchodné prekážky, ktoré udržiavajú naši obchodní partneri a ktoré by mohli ohroziť vývozný potenciál tohto odvetvia EÚ s cieľom zabezpečiť rovnaké podmienky v dvojstrannom a mnohostrannom obchode s produktmi rybného hospodárstva.
<P>
A nakoniec, správa vyjadruje obavy zúčastnených strán týkajúce sa zabezpečenia rovnakých podmienok pre produkty EÚ a dovoz z tretích krajín. EÚ je v rámci obchodných rokovaní s tretími krajinami pevne odhodlaná podporovať pracovné aj environmentálne normy súčasne s otvorením trhu - napríklad v rámci kapitoly udržateľného rozvoja zahrnutej do našich obchodných dohôd alebo na medzinárodných fórach, ako sú OSN, FAO a regionálne organizácie pre riadenie rybolovu, na ktorých sa riešia tieto otázky a na ktorých sa EÚ aktívne zúčastňuje.
<P>
Na záver by som chcel povedať, že som ochotný a pripravený ďalej diskutovať s váženými poslancami Európskeho parlamentu o úlohe Komisie v obchodných rokovaniach, pokiaľ ide o produkty rybolovu a akvakultúry.
<SPEAKER ID="120" NAME="Yannick Jadot" LANGUAGE="FR">
Vážený pán predsedajúci, pani komisárka, pán komisár, myslím si, že musíme vziať na vedomie konvergenciu Výboru pre rybné hospodárstvo a Výboru pre medzinárodný obchod Európskeho parlamentu týkajúcu sa tejto veci, ako aj návrhov, ktoré boli v súvislosti s tým predložené.
<P>
Bolo povedané, že rybárstvo je mimoriadne dôležité odvetvie z hľadiska územného plánovania, zamestnanosti a kultúrnej identity v Európe. Toto odvetvie má tiež mimoriadne silný vplyv na zdroje rybného hospodárstva a dnes je väčšina populácie rýb ohrozená nadmerným výlovom. Ľudia by nás chceli príliš často presvedčiť, že hlavným cieľom spoločnej európskej politiky rybného hospodárstva je prispôsobenie odvetvia rybolovu globalizovanému obchodu s produktmi rybolovu, ktorého mimoriadne nepriaznivé účinky, či už sociálne, hospodárske, alebo environmentálne, dnes môžeme vidieť.
<P>
Preto sa aktívne zasadzujeme za oveľa výraznejšie začlenenie sociálnych a environmentálnych kritérií do obchodných zmlúv v súvislosti s produktmi rybolovu. Podporujeme myšlienku, aby produkty rybolovu už nepodliehali pravidlám prístupu na trh s nepoľnohospodárskymi výrobkami (NAMA), pretože ryby nie sú ponožky alebo práčky; je to absolútne nevyhnutné pre bezpečnosť potravín a biodiverzitu. Musíme sa však jasne vyjadriť. Keďže túto vec predkladáme na medzinárodných rokovaniach, naša európska politika musí byť príkladná a musíme sa posunúť tak, aby sme mali viac a lepšie platených rybárov, od ktorých populáciám rýb nehrozí nadmerný výlov, či už v našich teritoriálnych vodách, alebo vo vodách, v ktorých si práva na rybolov musíme kupovať.
<SPEAKER ID="121" NAME="Antonello Antinoro" LANGUAGE="IT">
Vážený pán predsedajúci, dámy a páni, chcem poďakovať pánovi Cadecovi za prácu - vynikajúcu prácu -, ktorú vykonal v súvislosti s takou významnou otázkou, ako je režim dovozu produktov rybolovu a akvakultúry do EÚ.
<P>
Pripravil som si prejav o potrebe zamerať sa napríklad na zabezpečenie toho, aby boli dovážané výrobky v súlade s rovnakými zdravotnými predpismi a rovnakými požiadavkami, ale zistil som, že ostatní už o tom hovorili, a preto by nemalo zmysel, aby sme strácali čas a znovu sa tým zaoberali. Musím však spomenúť základný aspekt, ktorý som, zdá sa, pochopil z prejavu pána komisára De Guchta a o ktorom hovorili poslanci predo mnou; konkrétne to, že dnes sú určité menšie konflikty medzi právomocami dvoch komisárov alebo medzi právomocami, ktoré by títo dvaja komisári mali mať.
<P>
Bez akéhokoľvek pokrytectva verím, že je dôležité to zdôrazniť, lebo, ako už bolo povedané, odvetvie rybolovu musí zohrávať zásadnú úlohu, ak chceme zabezpečiť, aby naši rybári neznižovali svoje úlovky, pretože sme ich prinútili urobiť to v záujme našich morí. Ak chceme zabezpečiť, aby ľudia viac nepovažovali našich rybárov za takpovediac popolušky Európy, potom musíme venovať tejto veci viac pozornosti.
<P>
Komisárka Damanakiová a komisár De Gucht vyjadrili svoj zámer plne sa venovať celej tejto otázke, ale ja sa domnievam, že je dôležité mať len jeden zosúladený prístup. Takisto sa domnievam, že aspekt týkajúci sa komisárky zodpovednej za rybné hospodárstvo so všetkým, čo to bude následne znamenať v rámci Parlamentu, je veľmi dôležitý, aby sa zabezpečilo vyriešenie tohto problému a aby sa táto správa stala dôležitou budúcou perspektívou.
<SPEAKER ID="122" NAME="Luis Manuel Capoulas Santos">
v mene skupiny S&D. - (PT) Vážený pán predsedajúci, pani komisárka, pán komisár, dámy a páni, ako všetci vieme, produkty rybolovu a akvakultúry sú dôležitou súčasťou európskej stravy, čo znamená, ako správne povedala pani komisárka Damanakiová, že na uspokojenie našich potrieb potrebujeme doviezť viac ako 60 % týchto produktov. Tento jednoduchý fakt dokazuje význam správy predloženej pánom Cadecom, s ktorým som ako tieňový spravodajca mal česť pracovať na hľadaní čo najširšieho konsenzu týkajúceho sa ochrany tohto odvetvia, pracovných príležitostí, ktoré poskytuje, a predovšetkým európskych spotrebiteľov.
<P>
Preto Skupina progresívnej aliancie socialistov a demokratov v Európskom parlamente podporuje kľúčové predpoklady a hlavné závery správy, a to najmä vzhľadom na obavy a odporúčania týkajúce sa potreby zaručiť zdravotné a bezpečnostné normy dovážaných produktov rybolovu a akvakultúry, ako aj environmentálne kritériá, ktorých splnenie musí byť požiadavkou na výlov, produkciu a spracovanie týchto produktov.
<P>
Správa sa správne zaoberá aj inými otázkami, ktoré si taktiež vyžadujú podporu, ale pre nedostatok času ich tu nemôžem vysvetliť. Z týchto dôvodov naša skupina bude, samozrejme, hlasovať za správu. Okrem toho chcem poďakovať pánovi Cadecovi za vynikajúcu prácu, ktorú vykonal.
<SPEAKER ID="123" NAME="Pat the Cope Gallagher">
v mene skupiny ALDE. - Vážený pán predsedajúci, najskôr chcem zablahoželať pánovi Cadecovi k vypracovaniu tejto správy. Zníženie cien rýb v posledných rokoch priamo a výrazne ovplyvnila konkurencia dovozu voľne žijúcich a chovaných druhov rýb. Producenti týchto produktov nepodliehajú náročným režimom, ktoré musia dodržiavať hospodárske subjekty EÚ v takých oblastiach, ako sú ochrana druhov a hygienické normy. Vstupujú na európsky trh s cenami, ktoré nie sú pre európskych producentov ekonomicky výhodné.
<P>
Táto otázka sa musí riešiť v rámci reformy spoločnej politiky rybného hospodárstva a som presvedčený, že pani komisárka Damanakiová sa tým bude zaberať. Ako zdôraznili pani komisárka aj pán komisár, veľmi sa spoliehame na dovoz tovaru, ale keď sa pozriem na našu krajinu, v ktorej dovoz predstavuje ročne 46 000 ton v hodnote 181 miliónov EUR, zdá sa, že spotrebitelia nemajú dostatočné povedomie o tom, koľko rýb je dovezených a koľko ich je voľne žijúcich.
<P>
Ak máme vyriešiť tento problém, musíme sa zamerať na náhradu dovozu, aby sme ho povedzme za 10 rokov znížili zo 66 % na 50 %. Aby sme to však mohli urobiť, musíme zabezpečiť zjednodušenie byrokracie, ktorá v súčasnosti brzdí toto odvetvie, ako aj to, aby všetky generálne riaditeľstvá, ministerstvá a jednotlivé členské štáty skutočne úzko spolupracovali v najlepšom záujme tohto odvetvia.
<SPEAKER ID="124" NAME="Isabella Lövin">
v mene skupiny Verts/ALE. - (SV) Vážený pán predsedajúci, dámy a páni, vítam správu pána Cadeca o dovoze rýb do EÚ. Vlastné výlovy v Európe sa alarmujúco znížili - len od roku 1997 klesli o 26 %. Dnes sa dováža viac ako 60 % všetkých rýb spotrebovaných v Európe. Nemalo by to však tak byť. Ak sa nám podarí dosiahnuť, aby naše zdroje rybolovu mali úroveň, ktorá by bola aspoň zlučiteľná s maximálnym udržateľným výnosom, výlov v Európe by sa mohol dvojnásobne zvýšiť v porovnaní so súčasnou úrovňou, pričom by sme zároveň mali silné a životaschopné zásoby.
<P>
S ohľadom na tento cieľ musíme teraz zabezpečiť, aby sme svoje problémy s nadmerným rybolovom neprenášali na iné krajiny. V správe pána Cadeca je uvedených niekoľko dôležitých nástrojov, ktoré EÚ môže použiť. Prvým z nich je nariadenie týkajúce sa neregulovaného, nezákonného a nehláseného rybolovu. Všetky ryby, ktoré sa dostanú na trh EÚ, musia mať schválené doklady, v ktorých je uvedené, kde, kedy a kým boli ryby ulovené. To je prvý krok, ale nestačí to. V mnohých častiach sveta nemajú chudobné krajiny zdroje na riešenie problémov nezákonného rybolovu. V krajinách s rozšírenou korupciou nie je pre vývozcu rýb ťažké získať príslušné doklady. EÚ ako najväčší svetový dovozca rýb musí preto niesť zodpovednosť za poskytnutie konkrétnej technickej a finančnej podpory a prispieť zdrojmi, ktoré sú potrebné na uľahčenie dodržiavania právnych predpisov a kontroly v rozvojových krajinách.
<P>
Druhý nástroj je už zavedený v Organizácii Spojených národov. Máme dobré medzinárodné dohody, ale musíme ich aj vykonávať. EÚ sa v roku 2006 v OSN zaoberala otázkou týkajúcou sa okrem iného vykonávania dohody o Kódexe správania pre zodpovedný rybolov Organizácie OSN pre výživu a poľnohospodárstvo (FAO). Musíme sa tým naďalej zaoberať.
<SPEAKER ID="125" NAME="Marek Józef Gróbarczyk" LANGUAGE="PL">
Vážený pán predsedajúci, chcel by som úprimne poďakovať pánovi Cadecovi za túto odvážnu správu, ktorá je nesmierne dôležitá pre spoločnú politiku rybného hospodárstva, ktorá sa v súčasnosti vytvára. Aj počas prípravy tejto správy bolo možné zistiť, že mnohé oblasti spoločnej politiky rybného hospodárstva sa z nášho pohľadu významne líšia od názoru Komisie, a to, bohužiaľ, znamená, že aj od konečnej podoby správy. Podľa názoru rybárov by táto veľmi dôležitá správa mala obrovský vplyv na štruktúru budúcej spoločnej politiky rybného hospodárstva z hľadiska organizácie trhu.
<P>
Pani Damanakiová, na rôznych stretnutiach ste zopakovali, že namiesto kritiky diskusie o jednotlivých prevoditeľných kvótach by sme mali predložiť návrhy riešení v rámci budúcej politiky. Som presvedčený, že využitie predstáv uvedených v tejto správe je alternatívou koncepcie, ktorú nám nanucuje Komisia.
<SPEAKER ID="126" NAME="Diane Dodds" AFFILIATION="NI">
Vážený pán predsedajúci, pani komisárka, pán komisár, v prvom rade chcem poďakovať spravodajcovi za správu. Rada pre rybné hospodárstvo EÚ na svojom zasadnutí 24. júla 2008 v reakcii na hospodársku krízu, ktorej čelila európska rybárska flotila, schválila prechodné a konkrétne opatrenia zamerané na podporu a reštrukturalizáciu flotily. Práve vtedy, keď sa mnohí rybári snažili využiť tieto opatrenia, boli zasiahnutí dôsledkami globálnej recesie. Hodnota homárov či langúst, ktoré predávajú naši rybári v Severnom Írsku do iných častí Európy, prudko poklesla. A to v tom istom čase, keď sa dovoz mäkkýšov a rýb stáva stále dostupnejším.
<P>
Európa ryby potrebuje. Musíme ryby dovážať, ale som presvedčená, že nie za každú cenu. Na jednej strane moji kolegovia chcú zrušiť všetky dotácie pre našich rybárov. Vyplýva však z toho rozpor, že tým, že sa snažíme zrušiť dotácie, európska politika umožní dovoz produktov rybolovu a akvakultúry, ktorý oslabí udržateľný a hospodársky životaschopný rybársky priemysel, ktorý sa snažíme dosiahnuť.
<P>
Európa nemôže mať naraz obidve veci. Je tu nedostatočná súdržnosť a podporím správu pána Cadeca, aby sa to zmenilo.
<SPEAKER ID="127" NAME="Carmen Fraga Estévez" AFFILIATION="PPE">
(ES) Vážený pán predsedajúci, táto správa vznikla ako reakcia na frustráciu a nedostatočnú ochranu odvetvia rybárstva EÚ.
<P>
Pán komisár, toto odvetvie nežiada o protekcionizmus; vzhľadom na dlhodobú ignoranciu zo strany vedenia Generálneho riaditeľstva pre obchod v tejto etape požaduje, aby už viac nebolo ignorované.
<P>
V tejto súvislosti podporujeme najmä požiadavku v správe pána Cadeca, aby boli rokovania o kapitolách týkajúcich sa rybolovu presunuté z pôsobnosti Generálneho riaditeľstva pre obchod do pôsobnosti Generálneho riaditeľstva pre námorné záležitosti a rybné hospodárstvo tak ako poľnohospodárstvo, pretože tu sa tiež zaoberáme produktmi, ktoré sú osobitne citlivé, a klasickým prípadom je tuniak.
<P>
V prípade tuniakov máme škandalózny príklad porušovania predpisov označovania pôvodu bez toho, aby sa zohľadnili podmienky uvedené v dohodách s krajinami ako Papua-Nová Guinea a Fidži, ktoré sú iba v prospech našich hlavných konkurentov: Thajska a Filipín.
<P>
Pán komisár, uvedomujete si, že vďaka vašej politike sa Papua-Nová Guinea okrem utlmovania odvetvia EÚ dostáva do etapy vytvárania pracovných príležitostí s veľmi nízkou kvalitou a nulovým udržateľným rozvojom? Ste informovaný o správach mimovládnych organizácií pôsobiacich v oblasti, ktoré sa týkajú detskej práce, nezdravých podmienok a nedostatočnej hygieny v továrňach, katastrofálneho vplyvu na životné prostredie na pobreží v Madangu a nezákonného rybolovu? Nie je vašou povinnosťou tomu zabrániť?
<SPEAKER ID="128" NAME="Pat the Cope Gallagher" AFFILIATION="ALDE">
Vážený pán predsedajúci, dnešné správanie poslancov tohto Parlamentu je nehanebné. V žiadnom inom parlamente na svete by sa to nestalo. Ak sa nerešpektuje predsedníčka Výboru pre rybné hospodárstvo a rybné hospodárstvo vo všeobecnosti, navrhujem, aby ste prerušili zasadnutie dovtedy, kým ľudia začnú rešpektovať tento Parlament a nebudú pokračovať v takýchto stretnutiach.
<P>
(potlesk)
<SPEAKER ID="129" NAME="Predsedajúci">
Pán Gallagher, musíme pokračovať. Chcel by som požiadať všetkých kolegov o zachovanie ticha, aby sme mohli pracovať ešte 10 minút a dokončiť túto dôležitú správu a dôležitú prácu.
<SPEAKER ID="130" NAME="Ulrike Rodust" AFFILIATION="S&amp;D">
(DE) Vážený pán predsedajúci, pani Damanakiová, európska politika rybného hospodárstva má obrovské problémy. Naši rybári sa musia vyrovnať s problémom znižujúcej sa populácie rýb a zároveň musia obstáť v hospodárskej súťaži na celosvetovom trhu, ktorá nie je vždy spravodlivá. Okamžite musíme zaviesť radikálne reformy, aby sme zabránili nadmernému výlovu v európskych vodách a zabezpečili prežitie európskeho rybného hospodárstva.
<P>
Súhlasím s pani komisárkou Damanakiovou, že by sme nemali priveľa žiadať od našich rybárov tým, že na jednej strane požadujeme, aby zaviedli radikálne reformy, pričom na druhej strane liberalizujeme obchod. Súčasné zavádzanie týchto dvoch vecí spôsobí našim rybárom príliš vysoké zaťaženie. Najlepší spôsob, ako zvýšiť konkurencieschopnosť, je umožniť obnovu populácie rýb. Ďalším spôsobom, ako umožniť prežitie európskych rybárov, by bolo zlepšenie marketingu. Za určitých okolností sú európski spotrebitelia pripravení zaplatiť za európske ryby viac, ak budú lepšie informovaní o ich pôvode.
<SPEAKER ID="131" NAME="Britta Reimers" AFFILIATION="ALDE">
(DE) Vážený pán predsedajúci, pani komisárka, pán komisár, chcela by som zablahoželať pánovi Cadecovi k úspešnej a vyváženej správe. Chcela by som mu tiež poďakovať za jeho spoluprácu.
<P>
S reguláciou dovozu produktov rybolovu a akvakultúry do EÚ súvisia náročné úlohy. Obchod EÚ s produktmi rybného hospodárstva s objemom 12 miliónov ton a hodnotou 55 miliárd EUR je najväčší na svete. Tento trh rýchlo rastie a stále sa zvyšuje jeho závislosť od dovozu z tretích krajín. Preto je dôležité, aby sme kontrolovali, za akých podmienok sa produkty z tretích krajín vyrábajú a dovážajú.
<P>
Na schôdzi sme teraz predložili dva pozmeňujúce a doplňujúce návrhy. Týkajú sa potreby uznať osobitnú hospodársku situáciu v okrajových regiónoch Európy. Zodpovednosť za tieto ťažkosti však nepripisujeme jedine liberalizácii trhu. Ani uvedenie veľkého množstva produktov z rýb na trh EÚ, ktoré bolo opísané ako nespravodlivé, nemá priamy účinok na...
<P>
(Predsedajúci prerušil rečníčku.)
<SPEAKER ID="132" NAME="Jarosław Leszek Wałęsa" AFFILIATION="PPE">
(PL) Vážený pán predsedajúci, nemám veľa času, preto by som chcel len zdôrazniť jednu z tém správy pána Cadeca. Ryby by sa nemali považovať za priemyselné výrobky, ale mali by podliehať pravidlám obchodu WTO, ktoré sa uplatňujú na citlivé produkty. Obchodná politika EÚ venuje málo pozornosti špecifickému charakteru tohto citlivého odvetvia a záujmom producentov EÚ. Preto by bolo dobré zhodnotiť vhodnosť návrhu, aby produkty rybolovu nepodliehali pravidlám prístupu na trh s priemyselnými nepoľnohospodárskymi výrobkami, s cieľom zjednodušiť zosúladenie obchodu s produktmi rybolovu s požiadavkami, ktoré sa uplatňujú na potraviny a citlivé produkty.
<SPEAKER ID="133" NAME="Catherine Trautmann" AFFILIATION="S&amp;D">
(FR) Vážený pán predsedajúci, chcem poďakovať kolegovi poslancovi pánovi Cadecovi za vynikajúcu prácu.
<P>
Text, o ktorom sa má dnes hlasovať, naznačuje určitú zmenu v spôsobe, akým sa na koncepciu voľného obchodu pozerá naša inštitúcia. Bez toho, aby som bola zástancom protekcionizmu, smer, ktorý sa tu dnes obhajuje, by sa mohol označiť za menej naivný.
<P>
Všetci súhlasíme s tým, že európska produkcia nestačí, a skôr, než sa ihneď uchýlime k dovozu, musíme zintenzívniť úsilie o ochranu a obnovu populácie rýb vrátane využitia akvakultúry na zabezpečenie udržateľnosti tohto odvetvia a jeho pracovných miest v Únii, ako aj európskeho rybného hospodárstva, ktoré bude menej závislé od tretích krajín.
<P>
Pokiaľ ide o dovoz, musíme zabezpečiť, aby európsky trh s produktmi rybolovu a akvakultúry negatívne neovplyvnila nespravodlivá hospodárska súťaž v dôsledku menej prísnych zdravotných a sociálnych podmienok a absurdne nízkeho cla. Preto v súlade s našimi environmentálnymi aj sociálnymi normami podporujem európsku značku.
<SPEAKER ID="134" NAME="Maria do Céu Patrão Neves" AFFILIATION="PPE">
(PT) Vážený pán predsedajúci, pani komisárka, Európa je v súčasnosti najväčším trhom s produktmi rybolovu a akvakultúry a dováža približne 60 % rýb na spotrebu. Produkcia rýb v Spoločenstve nie je a ani nemôže byť v blízkej budúcnosti dostatočná na uspokojenie dopytu po tomto druhu produktov a ich dovoz sa stal nevyhnutnosťou.
<P>
V tejto súvislosti je dôležité zabezpečiť dva základné aspekty: po prvé, vytvoriť podmienky potrebné na zabezpečenie toho, aby spotrebitelia EÚ mali prístup ku kvalitným dovážaným produktom rybolovu a akvakultúry; a po druhé, zaviesť rámec spravodlivej súťaže ako pre dovážané produkty, tak aj pre tie, ktoré sú vylovené a vyprodukované v rámci odvetví rybného hospodárstva a akvakultúry v Európe.
<P>
Preto je potrebné, aby produkty rybolovu a akvakultúry, ktoré Európska únia dováža, spĺňali tie isté environmentálne, sociálne, zdravotné normy a normy kvality, ktoré sú zavedené pre produkty EÚ. Potrebná je tiež reforma spoločného trhu s produktmi rybolovu a akvakultúry, najmä revízia mechanizmov používaných v odstraňovaní takých javov, ako sú postupné rušenie ciel a zvyšujúca sa konkurencieschopnosť dovozu.
<P>
Táto správa Parlamentu pod obdivuhodným vedením pána Cadeca bola vypracovaná včas a berie do úvahy veľa dôležitých návrhov na udržateľný rozvoj odvetvia rybolovu, ako aj odvetví, ktoré s ním súvisia, vrátane marketingu.
<SPEAKER ID="135" NAME="Josefa Andrés Barea" AFFILIATION="S&amp;D">
(ES) Vážený pán predsedajúci, pani komisárka Damanakiová, pán komisár de Gucht, ďakujem, že ste sa zúčastnili na tejto rozprave o veľmi dôležitej správe týkajúcej sa režimu dovozu.
<P>
Rybolov je veľmi dôležitá otázka a v súvislosti s ňou treba zdôrazniť dve podstatné veci: skutočnosť, že nie sme sebestační, a skutočnosť, že sa dlho uskutočňuje nespravodlivá hospodárska súťaž, v dôsledku čoho musíme zabezpečiť rybolov v Európe a zabrániť nespravodlivej súťaži.
<P>
Komisárovi zodpovednému za obchod by som chcela povedať toto: Nemôžete ďalej považovať rybolov za "necitlivý produkt"; nemal by sa ďalej riadiť pravidlami pre vstup na trh s nepoľnohospodárskymi výrobkami; nemôže sa považovať za priemyselný výrobok; musí to byť "citlivý produkt" a musí sa riadiť pravidlami Svetovej obchodnej organizácie a Organizácie OSN pre výživu a poľnohospodárstvo.
<P>
Preto ak nebudeme považovať ryby za "citlivý produkt", nemôžeme postupovať udržateľným spôsobom, nemôžeme zabezpečiť zachovanie druhov a nemôžeme sa zapojiť do skutočnej trhovej činnosti.
<SPEAKER ID="136" NAME="Robert Atkins" AFFILIATION="ECR">
Vážený pán predsedajúci, ešte raz chcem prostredníctvom vás odkázať Konferencii predsedov, že je potrebné, aby niekto zladil ich postup. Pôvodne nám povedali, že hlasovanie sa uskutoční o 12.00 hod. To sa každých päť minút o päť minút posunulo. Ľudia musia stihnúť lietadlá; spôsobuje to komplikácie a je to výsmech Parlamentu. Niekto by to mal dať do poriadku!
<P>
(potlesk)
<SPEAKER ID="137" NAME="Predsedajúci">
Oznámili sme, že hlasovanie sa posunie na 12.15 hod. alebo 12.20 hod., takže dovoľte, aby sme pokračovali s odpoveďami od našich komisárov. Som si istý, že sa nám podarí začať hlasovanie o 12.20 hod.
<SPEAKER ID="138" NAME="Maria Damanaki">
členka Komisie. - Vážený pán predsedajúci, ja to nemôžem vyriešiť, ale čo môžem urobiť, je, že budem veľmi stručná.
<P>
Chcela by som povedať, že sa zaoberáme všetkými problémami, ktoré uviedli poslanci. Ako sme už s pánom De Guchtom povedali, snažíme sa dosiahnuť vyváženosť. Potrebujeme životaschopné rybné hospodárstvo a máme určité záväzky voči WTO a iným medzinárodným organizáciám. Chcela by som každého ubezpečiť, že robíme všetko, čo je v našich silách, aby sme prispeli k tomu, aby naša reforma SPP bola čo najviac v prospech budúcnosti našich rybárov.
<SPEAKER ID="139" NAME="Alain Cadec" LANGUAGE="FR">
Vážený pán predsedajúci, považujem správanie našich kolegov poslancov za absolútne neslušné a neprijateľné v parlamente, ako je ten náš. To, čo tu robíte, je škandalózne. Musím sa za to hanbiť. Jediné, čo vás znepokojuje, je, aby ste odhlasovali a išli domov. Pracujeme na dôležitej správe, tak majte aspoň toľko slušnosti, aby ste ľudí počúvali, alebo opustite rokovaciu sálu.
<P>
Dámy a páni, napriek svojej menšej emotívnej reakcii nepochybujem, že o pár minút budete väčšinou hlasovať v prospech tejto správy, a keďže mám túto príležitosť, musím poďakovať našim kolegom vo Výbore pre rybné hospodárstvo, predovšetkým pani predsedníčke Fragovej Estévezovej, ktorá súhlasila, aby sme sa zaoberali touto záležitosťou, a poverila ma vypracovaním tejto správy.
<P>
Rád by som tiež poďakoval tieňovým spravodajcom pánovi Capoulasovi Santosovi, pani Reimersovej, pánovi Gróbarczykovi a pani Lövinovej za príspevky do všetkých diskusií a pozmeňujúcich a doplňujúcich návrhov.
<P>
Tiež by som rád poďakoval všetkým, ktorí prispeli k tejto správe, ako aj zástupcom jednotlivých odvetví, ktorí mi umožnili vykonať výskumnú prácu. Osobitne ďakujem pracovníkom Generálneho riaditeľstva pre obchod (GR pre obchod) a Generálneho riaditeľstva pre námorné záležitosti a rybné hospodárstvo (GR pre námorné záležitosti a rybné hospodárstvo). Mám na mysli Zoltána Somoguya a Miriam Garciovú Ferrerovú z GR pre obchod a pánov Pierra Amilhata, Christiana Rambeaua a Juana Ranca z GR pre námorné záležitosti a rybné hospodárstvo a chcel by som poďakovať vám, pani Damanakiová, za to, že ste tu boli, ako aj vám, pán De Gucht, hoci nie som celkom spokojný s vašimi odpoveďami - ktoré nie sú v skutočnosti odpoveďami, keďže predchádzali môjmu prejavu.
<P>
V každom prípade by som chcel poďakovať aj pánovi Maurovi Belardinellimu z našej skupiny, pánovi Ollivierovi Gimenezovi, svojim asistentom pani Emilie Herrbachovej a pánovi Vincentovi Guerrovi a osobitne chcem spomenúť pána Philippeho Musquara, ktorý mi veľmi pomohol s touto správou a ktorý mi tiež pomáhal pri príprave jej koncepcie.
<P>
Na záver svojho prejavu sa vám chcem vopred poďakovať za hlasovanie.
<SPEAKER ID="140" NAME="Predsedajúci">
Na vysvetlenie dodávam, že pán De Gucht neodpovedal, pretože v miestnosti bol hluk; takže by som sa chcel obidvom členom Komisie ospravedlniť za hluk.
<P>
Rozprava sa skončila.
<P>
Hlasovanie sa uskutoční v krátkom čase.
