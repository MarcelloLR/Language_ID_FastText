<CHAPTER ID="007">
Udelenie Sacharovovej ceny - 20. výročie (slávnostná schôdza) 
<SPEAKER ID="095" NAME="Predseda">
Dámy a páni, slávnostná schôdza je otvorená.
<SPEAKER ID="997" NAME="Predseda">
Vážená pani Bonnerová, vážení laureáti Sacharovovej ceny za slobodu myslenia, ktorú udeľuje Európsky parlament, vážená pani komisárka Ferrerová-Waldnerová, dámy a páni a - dnes hádam môžem použiť toto oslovenie - milí priatelia! Dnešok nie je pre Európsky parlament obyčajným dňom. Je dňom, keď si pripomíname základnú úlohu Európskej únie: pôsobenie v prospech mieru, pokroku a ľudských práv, ktoré stelesňujú laureáti Sacharovovej ceny. Slovami Andreja Sacharovova: "nie je možné dosiahnuť jeden z týchto cieľov [mier, pokrok a ľudské práva], ak sa druhé dva ignorujú".
<P>
Stretli sme sa tu dnes, 20 rokov po udelení prvej Sacharovovej ceny a niekoľko dní po 60. výročí Všeobecnej deklarácie ľudských práv, aby sme si uctili mužov a ženy s veľkou odvahou: aktivistov za ľudské práva, právnikov, novinárov, náboženských predstaviteľov a organizácie, ktorí odvážne, angažovane a zanietene bojujú za ľudské práva. Vzdávame úctu aj ženám, matkám a rodinám, ktoré bojujú za práva svojich blízkych.
<P>
Osobitne by som chcel srdečne privítať všetkých laureátov Sacharovovej ceny z uplynulých rokov, ktorí nás dnes poctili svojou prítomnosťou. Tešíme sa na ešte užšiu spoluprácu s vami všetkými v rámci Sacharovovej siete, ktorú sme podpísali a schválili včera. Niektorí laureáti by tu dnes radi boli s nami, no nemohli prísť vzhľadom na diktátorské režimy vo svojich krajinách, čo mi je veľmi ľúto. Aun Schan Su Ťijová je stále...
<P>
(potlesk)
<P>
... vdomácom väzení v Barme/Mjanmarsku. Oswaldo Payá a zástupkyne Žien v bielom Laura Pollánová a Berta Solerová dostali zákaz zo strany kubánskych úradov opustiť svoju krajinu, a to napriek tomu, že už pred vyše dvoma mesiacmi sa iniciovali všetky potrebné postupy. Tento zákaz je jasným dôkazom podmienok, v ktorých sú nútené pracovať demokratické sily na Kube. V tejto súvislosti by som chcel povedať, že to nezodpovedá duchu politického dialógu, ktorý sa prednedávnom obnovil, ani spolupráci medzi Kubou a Európskou úniou.
<P>
(potlesk)
<P>
Andrej Sacharov preukázal Európskemu parlamentu osobitnú česť, keď pred vyše 20 rokmi vyjadril tomuto Parlamentu uznanie za rozhodnutie nazvať túto cenu jeho menom a súhlasil s tým. Andrej Sacharov správne vnímal túto cenu ako povzbudenie všetkých ľudí, ktorí sa na celom svete rozhodli bojovať za ľudské práva.
<P>
Teraz chcem čo najsrdečnejšie privítať v Parlamente dcéru pani Eleny Bonnerovej Tatianu: sme veľmi radi, že ste tu s nami, Tatiana!
<P>
V roku 1988, keď bola táto cena udelená po prvýkrát, jej laureát Nelson Mandela bol vo väzení. V tom istom roku sme sem postavili prázdnu stoličku pre Andreja Sacharovova, dnes sme prázdnu stoličku postavili pre Chua Ťiu. Dnes, rovnako ako aj vtedy, prejavujeme úctu voči týmto ľuďom za ich hrdinskú angažovanosť napriek ich vynútenej neprítomnosti. Dnes, rovnako ako aj vtedy, autoritárske režimy zneužívajú svoju moc a snažia sa umlčať ľudí, ktorí chcú využívať základné právo na slobodu myslenia a prejavu. Dnes, rovnako ako aj vtedy, sa utláčateľom nepodarí umlčať tieto odvážne hlasy.
<P>
Dnes si vypočujeme správy o dvoch mimoriadne odvážnych ženách, obe sú manželky a matky, ktoré svoj život zasvätili slobode svojej vlasti, čím sa stali nositeľkami nádeje miliónov ľudí doma i na celom svete.
<P>
Vážená pani Bonnerová, váš boj za slobodu vášho manžela Andreja Sacharovova a vašej krajiny prispel k historickým zmenám v Európe, ktoré boli predpokladom úsilia o zjednotenie nášho kontinentu. Nikdy nezabudnem, ako ste ma prijali vo svojom moskovskom byte po návšteve hrobu vášho manžela vo februári 1990; bol to dojemný zážitok. Som veľmi rád, že ste tu dnes s nami v Európskom parlamente.
<P>
Vieme, aké úsilie ste museli vynaložiť, aby ste dnes boli s nami. Som presvedčený o tom, že si uvedomujete, ako veľmi si moji kolegovia cenia vašu prítomnosť. Ešte raz srdečne vítame vašu dcéru Tatianu, ktorá vám i nám veľmi pomohla ďalej niesť hlboko ľudský a dôstojný odkaz vášho manžela. Chcel by som vás požiadať o príhovor po ďalšej časti slávnostného udeľovania ceny.
<P>
Dámy a páni, v priebehu storočí boli pre rozvoj ľudských práv vždy rozhodujúce odvaha a sebaobetovanie. Rozhodnutie Chua Ťiu predniesť niekoľko slov účastníkom schôdze nášho Podvýboru pre ľudské práva bolo príkladom takejto veľkej odvahy. Posolstvo, ktoré nám dnes sprostredkuje jeho manželka Ceng Ťin-jenová, je takisto nezištným činom. Dnešných počítačových disidentov, medzi ktorých patrí aj Ceng Ťin-jenovú, možno porovnať so sovietskymi disidentmi, ktorí svojho času sprostredkovali svoje myšlienky prostredníctvom samizdatovej literatúry a vzbudili tým pozornosť.
<P>
Laureát Sacharovovej ceny za rok 2008 Chu Ťia bol nominovaný ako predstaviteľ umlčaných hlasov v Číne a Tibete, ale dnes si jeden z týchto hlasov vypočujeme. Som presvedčený o tom, že jedného dňa si vypočujeme aj hlas Chua Ťiu osobne v priestoroch Európskeho parlamentu.
<P>
(potlesk)
<P>
Teraz by som chcel požiadať o prehranie správy, ktorú sme pred niekoľkými dňami dostali od Chuovej Ťiovej manželky Ceng Ťin-jenovej.
<SPEAKER ID="097" NAME="Ceng Ťin-jen">
manželka Chua Ťiu. - Milí priatelia, volám sa Ceng Ťin-jenová a som manželka Chua Ťiu. Chu Ťia je momentálne vo väzení, a preto nemohol prísť na slávnostné odovzdávanie Sacharovovej ceny.
<P>
Nemám pas, preto ani ja nemôžem prísť do Európy a zúčastniť sa na slávnosti pri príležitosti 20. výročia Sacharovovej ceny. Veľmi nás to mrzí.
<P>
Dobrou správou však je, že Chu Ťia bol 10. októbra 2008 premiestnený z väzenia Chaobai v meste Tian-ťin do mestského väzenia v Pekingu a že podmienky, za akých je zadržiavaný, sa zlepšili. Jeho zdravotný stav sa trocha zlepšil. Zdá sa, že je v lepšej kondícii než vo väzení Chaobai.
<P>
V priebehu mesiaca však absolvoval dva krvné testy a nepoznáme ich výsledky. Výsledky testov neboli rodine poskytnuté, aj keď sme o ne žiadali. Toto konanie nás znepokojuje. Obávame sa, že jeho cirhóza sa zhoršila.
<P>
Navštívila som Chua Ťiu 21. novembra 2008 v mestskom väzení v Pekingu. Pred stretnutím väzenské orgány každého z nás osobitne upozornili na to, že máme zakázané hovoriť o tom, že Chu Ťia dostal Sacharovovu cenu.
<P>
Počas mojej návštevy sme teda nemohli hovoriť o cene. Nemohli sme to spomenúť ani v listoch, pretože všetka naša korešpondencia je kontrolovaná. Dokonca aj keď len vyjadríme názory na určité spoločenské javy alebo ak Chu Ťia píše o väzení, väzenské orgány naše listy skonfiškujú alebo Chuovi Ťiovi vrátia jeho listy, ak majú výhrady k ich obsahu. Veľmi dúfame, že sa nám podarí komunikovať jednoduchšie, ale v súčasnosti je to veľmi ťažké.
<P>
Koncom októbra alebo začiatkom novembra 2008, neviem, kedy presne to bolo, orgány štátnej bezpečnostnej polície oznámili Chuovi Ťiovi, že dostal Sacharovovu cenu.
<P>
Keď som ho 21. novembra navštívila, cítila som, že sa tomu veľmi potešil. Viem, že Chu Ťia o tom hovoril so svojou matkou a príslušníkmi polície. Vyjadril sa v tomto zmysle:
<P>
"Európsky parlament mal možno na mysli moju prácu v oblasti AIDS a životného prostredia, pretože všetko, čo som urobil v oblasti ľudských práv, nebolo ani zďaleka dostatočné a budem musieť zdvojnásobiť svoje úsilie."
<P>
Povedal tiež, že Sacharovova cena je veľmi dôležitá pre Čínu a že verí tomu, že budúcnosť mu dá za pravdu. Ja, samozrejme, dúfam, že sa čoskoro vráti domov. Chu Ťia raz povedal, že dúfa, že bude posledným väzňom svedomia v Číne, ale skutočnosť je veľmi odlišná. Odo dňa jeho súdneho procesu, ktorý sa konal 3. apríla, orgány uväznili ďalších ľudí, ako napríklad Chuanga Čchiho, Ceng Honglinovú a Čchena Daojuna, pretože verejne vyjadrili svoje názory. Niektorí z nich boli odsúdení na nepodmienečné tresty odňatia slobody.
<P>
To dokazuje, že situácia v oblasti slobody prejavu je stále absolútne hrozivá a že nie je dôvod na optimizmus.
<P>
No aj za týchto podmienok pôsobí v čínskej spoločnosti množstvo výnimočných ľudí a ľudí dobrej vôle, ktorí sa zo všetkých síl usilujú oboznámiť svet so skutočnou situáciou v Číne a vyjadriť názory na základe hlbokého presvedčenia, a internet im poskytuje veľmi zaujímavú platformu. Ale niekedy za to musia, žiaľ, zaplatiť vysokú cenu.
<P>
Ak chce niekto povedať pravdu, odvaha niekedy nestačí. Niekedy musí zaplatiť veľmi, veľmi vysokú cenu. Existujú prípady, že keď aktivisti za ľudské práva, spisovatelia a iní využili slobodu myslenia, polícia zastrašovala aj ich príbuzných, ktorí stratili prácu alebo sú v domácom väzení. Čo je ešte vážnejšie, niektorí boli predvedení pred súd a odsúdení.
<P>
Chu Ťia bol od roku 2004 viackrát nelegálne unesený políciou, pričom sa nedodržal právny postup. Neprestajne ho sledovali a napokon ho odsúdili na nepodmienečný trest odňatia slobody. Polícia často zastrašuje aj mňa, jeho manželku.
<P>
Iní ľudia sú v rovnakej situácii, ako napríklad Čchen Kuang-čcheng a jeho manželka, Kuo Fej-siung a jeho manželka, a dokonca aj ich dieťa, ktorému odmietli právo na vzdelanie. Vďaka mnohým protestom z rôznych strán sa mohli deti Kuoa Fej-siunga neskôr vrátiť do školy, hoci za podmienok, ktoré nie sú veľmi uspokojivé.
<P>
Z týchto dôvodov by som chcela rešpektovať želanie, ktoré Chu Ťia vyjadril pri mnohých príležitostiach. Často hovoril o tom, že by chcel vytvoriť podpornú sieť na pomoc rodinám aktivistov za ľudské práva s cieľom poskytnúť im morálnu podporu a uvoľniť psychický a existenčný tlak, ktorému sú vystavené. Tieto rodiny by potom mali silu aktívnejšie a optimistickejšie vzdorovať tlaku orgánov a malo by sa zabrániť tomu, aby sa im orgány kruto pomstili.
<P>
V súčasnosti nemôžem urobiť veľa, ale chcela by som využiť 50 000 EUR spojených so Sacharovovou cenou pre Chua Ťiu ako začiatočný kapitál na vytvorenie nadácie na podporu rodín aktivistov za ľudské práva a uskutočniť ciele, ktoré sa Chu Ťia vždy snažil dosiahnuť.
<P>
Prečo je činnosť Chua Ťiu v oblasti ľudských práv taká komplikovaná?
<P>
Hlavným dôvodom je podľa mňa skutočnosť, že čínsky právny systém je nedostatočný. Existujú zákony, existujú najrôznejšie články a nariadenia, niektoré sú dobre sformulované, ale neuplatňujú sa.
<P>
Situácia v oblasti právneho štátu je v skutočnosti katastrofálna. Súdnictvo nie je nezávislé. Do roku 2004 sa Chu Ťia zameriaval najmä na problematiku AIDS a životného prostredia. Veľa času strávil v teréne, na cestách, kde ľudia potrebovali, aby prijal konkrétne opatrenia.
<P>
Od roku 2004 mu polícia pravidelne obmedzovala slobodu pohybu, a preto nemal na výber a musel sa zapojiť do hnutí za ľudské práva zo svojho domova, písal články a zverejňoval správy z terénu.
<P>
To najdôležitejšie a najzaujímavejšie, čo počas týchto rokov urobil, bolo podľa mňa to, že neustále hovoril pravdu. Nikdy neprestal písať o javoch, ktoré pozoroval. Nikdy neprestal opisovať všetky skutočnosti, o ktorých nemôžu hovoriť čínske médiá. Nikdy neprestal uverejňovať tieto informácie na internetových stránkach, a preto sa verejnosť mohla dozvedieť o čínskej realite a pochopiť ju.
<P>
Podľa môjho názoru to bol jeho najväčší prínos.
<P>
Keď sa teraz pozriete na Čínu, všimnete si, že každý rozpráva, ale veľmi rozšírené sú klamstvá. Napriek tomu existujú ľudia, ktorí pokračujú v hľadaní pravdy, pretože školské učebnice, z ktorých sa učia naše deti, naše noviny a elektronické médiá, naše knižnice a všetky dokumenty a spisy sú podobné javom z románu 1984. Sú písané iným jazykom, aby opísali fiktívnu skutočnosť.
<P>
Aká je teda skutočná situácia, skutočná Čína? Nevieme.
<P>
V Číne preto existuje skupina mysliacich ľudí ako Chu Ťia, ktorí sa nikdy nevzdali hľadania pravdy. Chu Ťia však zaplatil veľmi vysokú cenu.
<P>
Naša dcéra má teraz práve rok. Ide o rozhodujúce obdobie jej života, no Chu Ťia s ňou nemôže byť. Hovorí sa mi o tom veľmi ťažko, no myslím si...
<P>
Chu Ťia bol však vždy veľmi optimistický. Povedal, že Čína podľa jeho názoru zažíva najotvorenejšie obdobie svojej histórie a že je potrebné využiť túto príležitosť a účinnejšie presadzovať spravodlivejšiu, slobodnejšiu a demokratickejšiu spoločnosť v Číne.
<P>
Môžeme si to naozaj všimnúť v každodennom živote, hoci vláda má ešte stále pod prísnou kontrolou médiá a slobodu združovania a táto kontrola je s pomocou nových technológií možno ešte prísnejšia. Občianska spoločnosť však na druhej strane takisto využíva nové technológie a platformu, ktorú poskytuje internet, na aktívne presadzovanie spravodlivejšieho súdneho systému a spravodlivejšej spoločnosti a na prieskum skutočnej Číny a zverejnenie jeho výsledkov.
<P>
Cieľom je tiež vykonať vzdelávanie občanov a sprostredkovať im informácie o ľudských právach. Je to skutočná nádej: bez ohľadu na to, či to vláda chce alebo či to vedúci predstavitelia v Číne alebo vo svete uznajú alebo nie, Čína sa veľkou rýchlosťou vyvíja smerom k otvorenej a demokratickej spoločnosti.
<P>
Na záver by som chcela povedať, že bez ohľadu na to, čo sa stane, musíme si zachovať aktívny a optimistický prístup a ďalej vyvíjať úsilie na presadzovanie pravidiel právneho štátu v Číne, na presadzovanie demokracie a slobody v tejto krajine.
<P>
Veľmi dúfame, že čoskoro privítame príchod otvorenej Číny. Sme plní energie a pracujeme na tom, aby sa Čína stala krajinou mieru.
<P>
Chcela by som z celého srdca poďakovať našim priateľom v Európskom parlamente. Európsky parlament sa od začiatku zaujímal o prípad Chua Ťiu a vyvinul značné úsilie za slobodu Chua Ťiu a ostatných čínskych aktivistov za ľudské práva, úsilie, ktoré si zaslúži úctu.
<P>
Neustále tiež upozorňoval na to, že je potrebné, aby sa sloboda stala pre ľudí v Číne realitou. Ďakujem vám, ďakujem vám veľmi pekne.
<P>
Chcela by som tiež využiť túto príležitosť a poďakovať sa všetkým priateľom, ktorých som nikdy nestretla. Keby ste nás tak dlho nepodporovali, keby ste sa nezaujímali o náš osud, keby ste nás neustále nepovzbudzovali, myslím, že by sme nikdy nenašli odvahu postaviť sa zoči-voči takej zložitej spoločenskej realite.
<P>
Pomáha nám to udržať si nádej a pokračovať v našom úsilí.
<P>
Ďakujem vám. Ďakujem vám za všetku podporu, ktorú ste poskytli Chuovi Ťiovi, mne a našej rodine. Ďakujem vám za vaše úsilie v prospech aktivistov za ľudské práva a za váš prínos k pokroku čínskej spoločnosti.
<P>
Ďakujem.
<P>
(Parlament venoval rečníčke potlesk v stoji.)
<SPEAKER ID="098" NAME="Predseda">
Dámy a páni, dojímavé posolstvo, ktoré v mene svojho manžela Chua Ťiu predniesla Ceng Ťin-jenová, bolo podnetom pre potlesk v stoji. Dovoľme, aby sa tento dojímavý rozhovor Ceng Ťin-jenovej s nami uložil hlboko v nás.
<P>
Skôr ako vyzvem pani Elenu Bonnerovú, aby predniesla svoju reč, chcel by som v mene Európskeho parlamentu vyhlásiť, že si v Parlamente želáme, aby vzťahy s Čínou boli dobré, a pripisujeme im najvyššiu prioritu. Čína je veľký štát. Európa potrebuje Čínu a Čína potrebuje Európu. Svoje názory na ľudské práva vyjadrujeme ako priatelia čínskeho ľudu a veľmi dobre si uvedomujeme, koľko môžeme spolu urobiť pre mier a pokrok vo svete. Ľudské práva nikdy nemožno považovať za hrozbu pre ktorýkoľvek štát, ale treba sa ne pozerať skôr ako na individuálne, kolektívne a všeobecné práva každého národa, vlastne všetkých národov.
<P>
Vážená pani Bonnerová, dovoľte mi požiadať vás, aby ste sa ujali slova.
<P>
(potlesk)
<SPEAKER ID="099" NAME="Elena Bonner" LANGUAGE="FR">
Vážený pán predseda, ďakujem vám za slovo. Je mi ťažké ujať sa slova a hovoriť po vypočutí tejto úžasnej mladej ženy. Jej život a budúcnosť sú vystavené mnohým hrozbám. Domnievam sa, my všetci, ktorí sme sa dnes zišli v tomto Parlamente pri príležitosti udelenia Sacharovovej ceny Európskym parlamentom, sa domnievame, že ste urobili všetko, čo bolo vo vašich silách a čo ste mohli urobiť, aby ste chránili aspoň Chua Ťiu, jej manžela, ale aj jej dieťa pred všetkým, čo im hrozí.
<P>
Uvedomujeme si, aká veľká je Čína a tiež akú má moc. Zásadne by sme však nikdy nemali robiť ústupky vtedy, keď sú ohrozené ľudské práva. Za žiadnych okolností by sme nemali urobiť ani najmenší ústupok alebo sa vzdať, či už čelíme takým krízam, ako sú súčasná finančná a hospodárska kríza. Predstavuje to totiž rovnaký základ našej budúcnosti a našej civilizácie ako ochrana ľudských práv, a teda ľudstva ako celku.
<P>
Je to základ pre našu budúcnosť. Budem teda otvorená. Napriek pocitom priateľstva, ktoré máme, napriek blízkosti, ktorú pociťujem voči všetkým, ktorí sú tu, postoju Európskeho parlamentu, postoju parlamentného zhromaždenia Rady Európy a zásadným stanoviskám, ktoré tieto zhromaždenia prijali, musím povedať, že toto ocenenie, Sacharovova cena, ako aj komentáre, ktoré odzneli, sú určitým opakujúcim sa motívom. Potrebné sú však ďalšie pragmatické rozhodnutia.
<P>
Je nevyhnutné, aby spomínané zásady tvorili základ každej činnosti, či už hospodárskej alebo inej. Napríklad všetky hospodárske rozhodnutia, aj rozhodnutia o využívaní prírodných zdrojov, musia vychádzať z určitých zásad. Bez týchto zásad spoločnosť nemôže existovať. To je hlavný článok, hlavné vyznanie viery Andreja Sacharovova, ktorý zdôrazňoval, že musíme robiť, čo nám káže naše svedomie, a podľa toho aj konať.
<P>
Teraz by som sa chcela venovať inej téme. Dnes si pripomíname výročie: 20. výročie tohto ocenenia. V niektorých krajinách sa ľudia stávajú plnoletými vo veku 18 rokov, v iných zasa, keď majú 21. Keď oslavujú tieto narodeniny, zvyčajne dostávajú dary. Pokiaľ ide o mňa, mám pre vás dar, ktorý som osobne zabalila. V podstate je to niečo z Ruska. Chcela som, aby sa to dalo odovzdať vo forme malého darčeka.
<P>
To, čo pred vami odvíjam, je druh papyrusu. Trochu sa podobá na zvitok, na ktorom je napísaná Tóra. Vidíte, že je na ňom zoznam, ktorý má 97 položiek. Je to v podstate zoznam všetkých vyznamenaní, ktoré získali tí, ktorým bola udelená Sacharovova cena. Myslím si, že keď budete chcieť vysvetliť deťom, kto bol Andrej Sacharov, môžete im ukázať tento zvitok so všetkými informáciami, ktoré sa na ňom nachádzajú, a teda ukázať im prostredníctvom všetkých ocenených, ktorí boli vyznamenaní touto cenou nesúcou jeho meno, čo predstavuje.
<P>
(potlesk)
<SPEAKER ID="100" NAME="Predseda">
Vážená pani Bonnerová, za vaše posolstvo, ktoré ste tak jedinečne sprostredkovali, vám patrí naše srdečné poďakovanie. Dámy a páni, skôr ako ukončím toto rokovanie - a je nám potešením, že tu vidíme nielen pani komisárku Ferrerovú-Waldnerovú, ale aj pána komisára Figeľa - chcel by som vás vyzvať, aby ste povstali na znak našej solidarity so všetkými neprítomnými laureátmi, ktorí stále musia bojovať za svoje práva a ktorí boli v dôsledku toho pozbavení svojej slobody. Prejavme im našu podporu, nie však minútou ticha, ale minútou potlesku za mier, pokrok a ľudské práva - to je odkaz, ktorý nám zanechal Andrej Sacharov.
<P>
(Poslanci povstali a potleskom v stoji prejavili svoju solidaritu.)
<P>
Veľmi pekne ďakujem všetkým kolegom.
<P>
Týmto uzatváram tento bod rokovania.
<P>
(Rokovanie bolo na krátky čas prerušené.)
