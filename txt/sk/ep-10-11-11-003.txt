<CHAPTER ID="003">
Predloženie výročnej správy Dvora audítorov za rok 2009 (rozprava) 
<SPEAKER ID="007" NAME="Predseda">
Prvým bodom programu je predloženie výročnej správy Dvora audítorov za rok 2009.
<SPEAKER ID="008" NAME="Vítor Manuel da Silva Caldeira">
predseda Dvora audítorov. - Vážený pán predseda, je mi cťou, že sa môžem zúčastniť na dnešnej rozprave o výročnej správe Európskeho dvora audítorov o plnení rozpočtu za rok 2009, ktorú som už vám a Výboru pre kontrolu rozpočtu predložil.
<P>
Chcel by som Parlamentu predstaviť štyri kľúčové posolstvá, ktoré tohtoročná výročná správa obsahuje. Po prvé, Dvor audítorov dospel k záveru, že účtovná závierka Európskej únie verne vyjadruje finančnú situáciu a výsledok transakcií a tokov hotovosti a poskytuje na ne pravdivý a nestranný pohľad. Toto je tretí rok po sebe, čo Dvor audítorov zistil, že účtovná závierka neobsahuje významné chybné údaje a je spoľahlivá.
<P>
Pokiaľ ide o zákonnosť a správnosť, Dvor audítorov vydáva výrok bez výhrad o príjmoch a záväzkoch, tak ako po minulé roky. Druhým kľúčovým posolstvom tohtoročnej výročnej správy však je, že platby z rozpočtu sú okrem dvoch oblastí naďalej ovplyvnené významnou mierou chýb. Tieto výnimky tvoria administratívne výdavky a hospodárske a finančné veci.
<P>
Vo všetkých ostatných oblastiach výdavkov Dvor audítorov zistil významnú mieru chýb. Zameriam sa na dve hlavné oblasti výdavkov: poľnohospodárstvo a súdržnosť.
<P>
Dvor audítorov odhaduje, že v oblasti poľnohospodárstva a prírodných zdrojov je chybovosť o trochu vyššia ako v roku 2008. Výsledky z obidvoch rokov však zodpovedajú hodnoteniu Dvora audítorov, že systémy sú účinné len čiastočne. Dvor audítorov odporúča znížiť riziko výskytu chýb prostredníctvom zvýšenia kvality informácií v databázach, ktoré sa používajú na stanovenie nárokov a výpočet platieb, a prostredníctvom objasnenia a uplatnenia pravidiel týkajúcich sa využívania a udržiavania pôdy.
<P>
V oblasti súdržnosti, ktorá predstavuje takmer tretinu rozpočtu, je situácia naďalej taká, že je to jediná rozpočtová oblasť, v ktorej odhadovaná chybovosť presahuje 5 %. Väčšina zistených chýb sa týka závažných nedostatkov, ktorých sa vnútroštátne orgány dopustili pri zavádzaní pravidiel týkajúcich sa verejného obstarávania, a uhrádzania neoprávnených nákladov. Členské štáty mohli a mali mnohé chyby odhaliť a opraviť ešte pred osvedčením výdavkov Komisii, keďže audit dokazuje, že boli informované o tom, aby to urobili.
<P>
Ak preskúmame tohtoročné výsledky a porovnáme ich s minulým rokom, zistíme, že k najvýznamnejšej zmene došlo v oblasti súdržnosti. To ma privádza k tretiemu kľúčovému posolstvu Dvora audítorov. Odhad najpravdepodobnejšej chybovosti v rámci výdavkov na politiky súdržnosti bol podstatne nižší ako v predchádzajúcich rokoch. Pokiaľ ide o rozpočet ako celok, odhad Dvora audítorov týkajúci sa chybovosti v posledných rokoch klesol.
<P>
Je však potrebné zachovať si istú mieru opatrnosti, kým vyvodíme akékoľvek závery o trende v tejto oblasti. Vďaka zmenám v modeloch výdavkov sa môžu platby výrazným spôsobom zmeniť z roka na rok - rok 2009 sa nápadne líši od roka 2008. Okrem toho nemáme žiadnu záruku, že celkový pokles odhadovanej chybovosti, ku ktorému došlo v posledných rokoch, bude pokračovať, pokiaľ zostanú systémy pokrývajúce prevažnú väčšinu výdavkov účinné len čiastočne.
<P>
To ma privádza k poslednému kľúčovému posolstvu. Informácie, ktoré Komisia poskytla o spätnom získavaní prostriedkov a iných korekciách, ešte nie sú celkom spoľahlivé a nemožno ich zmysluplne porovnať s chybovosťou, ktorú odhaduje Dvor audítorov.
<P>
Máme pred sebou niekoľko iniciatív, ktoré nám poskytujú významnú príležitosť zlepšiť finančné hospodárenie Európskej únie. Tohtoročná výročná správa potvrdzuje závery a odporúčania uvedené v stanovisku Dvora audítorov k rizikám a úlohám zameraným na zlepšenie finančného hospodárenia Európskej únie. Vysokou prioritou by malo byť zlepšenie kvality výdavkov. K tomuto cieľu by malo prispieť zjednodušenie legislatívneho rámca a zavedenie nákladovo efektívnejších systémov kontroly s cieľom znížiť riziko chýb.
<P>
Začiatkom tohto roka Komisia predložila prepracovaný návrh nariadenia o rozpočtových pravidlách. Vo svojom nedávnom stanovisku k tomuto dokumentu Dvor audítorov dospel k záveru, že obsahuje niekoľko návrhov, ktoré poskytujú Komisii príležitosti zlepšiť transparentnosť a finančné hospodárenie. Zjednodušenie sektorových právnych predpisov však ostáva dôležitou cestou k výraznému zlepšeniu kvality výdavkov.
<P>
Budúci rok Komisia predloží legislatívne návrhy politík a programov pokrývajúcich hlavné oblasti výdavkov v rámci ďalšej tvorby programov. Pri revízii programov týkajúcich sa výdavkov Dvor audítorov navrhuje uplatniť súbor zásad s cieľom zaistiť, aby bola európska pridaná hodnota pravdepodobná, aby boli ciele jasné, aby boli systémy čo najrealistickejšie a najjednoduchšie a aby bola jasná aj zodpovednosť.
<P>
Zaistenie optimálneho vynakladania európskych finančných prostriedkov kladie veľkú zodpovednosť na nás všetkých: na Komisiu, keď navrhuje právne predpisy a plní rozpočet, na členské štáty, ktoré každodenne hospodária s približne 80 % európskeho rozpočtu, na Parlament a na Radu ako na zákonodarný orgán a orgán udeľujúci absolutórium a na Dvor audítorov ako na externého audítora Únie.
<P>
Dvor audítorov sa teší na to, že bude v plnej miere vykonávať svoju úlohu v snahe zaistiť, aby sa finančné prostriedky vynakladali správnym a rozumným spôsobom.
<SPEAKER ID="009" NAME="Algirdas Šemeta">
člen Komisie. - Vážený pán predseda, pán predseda Caldeira a ja sme už pred dvomi dňami mali príležitosť vymeniť si názory a prediskutovať výročnú správu Dvora audítorov s členmi Výboru pre kontrolu rozpočtu. Rád by som tu načrtol hlavné body diskusie a úplne prvé závery.
<P>
Skôr ako sa dostanem k jadru veci, chcel by som spomenúť plodný dialóg medzi audítorom, Dvorom audítorov a audítorským tímom v Komisii a poďakovať pánovi predsedovi Caldeirovi za túto vynikajúcu spoluprácu. Teší ma, že Dvor audítorov uznal pokrok, ktorý sme dosiahli. Rozhodne vidím veľa pozitívnych správ. Vidím však aj istú kritiku a povinnosťou Komisie je prísne sa riadiť všetkými odporúčaniami Dvora audítorov.
<P>
Hlavné posolstvá správy Dvora audítorov sú kľúčové pre vlastné hodnotenie Komisie týkajúce sa toho, akým spôsobom preberá svoju zodpovednosť za spravovanie rozpočtu EÚ.
<P>
Po prvé, už tretí rok po sebe dostala ročná účtovná závierka kladný výrok bez výhrad. Dvor audítorov zhodnotil, že účtovná závierka EÚ poskytuje pravdivý a nestranný pohľad, a to bez výhrad. Samozrejme, Komisia je s týmto výsledkom veľmi spokojná, keďže potvrdzuje trvalé účinky našej reformy účtovníctva. Dvor audítorov však oprávnene upozorňuje aj na isté slabé stránky. Hoci žiadna z nich neovplyvňuje výrok bez výhrad Dvora audítorov, Komisia je odhodlaná riešiť tieto slabé stránky, a preto pokračuje v zdokonaľovaní svojich každodenných účtovných postupov. Pokiaľ ide o zákonnosť a správnosť transakcií, teší ma, že v roku 2009 pokračoval pozitívny trend znižovania celkovej chybovosti.
<P>
Príjmy a záväzky pre celý rozpočet sú zákonné a správne vo všetkých významných hľadiskách. Viac ako 95 % platieb hradených z rozpočtu EÚ je bezchybných. Tento verdikt je pozitívnym znakom toho, že naša snaha ešte viac zlepšiť kontrolu má konkrétny vplyv. Podarilo sa ho dosiahnuť predovšetkým vďaka značnému zníženiu chybovosti v oblasti súdržnosti. Tento pokrok odráža posilnenú dozornú úlohu Komisie prostredníctvom posúdenia systémov riadenia a kontroly členských štátov ex ante. Zároveň odráža podstatu nekompromisného prístupu či už pri prerušení, alebo pozastavení platieb tam, kde boli zistené problémy.
<P>
Na záver chcem uviesť, že Dvor audítorov vo svojej správe uznáva vyššiu kvalitu informácií o spätnom získavaní prostriedkov, ktoré poskytuje Komisia, ako bolo zverejnené v účtovnej závierke. Zvýšenie hodnoty finančných prostriedkov, ktoré boli spätne získané z projektov, kde boli zistené chyby, alebo od zodpovedných vnútroštátnych orgánov, je rozhodne ďalším znakom tohto odhodlania Komisie. Súhlasím však s názorom Dvora audítorov, že vykazovanie členských štátov ešte nie je uspokojivé. Komisia bude vyvíjať úsilie, aby napravila túto situáciu v rámci existujúcich programov, ako aj v rámci ďalšej generácie programov a spoločného hospodárenia.
<P>
Plne sa stotožňujem s opatrnosťou pána predsedu Caldeiru, keď varuje pred kolísaním chybovosti, ku ktorému môže v budúcnosti dôjsť, a to najmä v oblasti súdržnosti. Súhlasím s Dvorom audítorov aj vtedy, keď upozorňuje na slabé stránky systémov členských štátov a na niektoré ďalšie problémy v rámci spoločného hospodárenia. Cesta vpred podľa mňa zahŕňa navrhnutie nákladovo efektívnych kontrolných mechanizmov, zjednodušenie pravidiel oprávnenosti tam, kde je ich zložitosť očividným zdrojom chýb, a zlepšenie kvality informácií, ktoré poskytujú členské štáty a ktoré sa týkajú finančných korekcií a spätného získavania prostriedkov.
<P>
Tento zoznam však nie je úplný. Naša utorková diskusia ukázala, že máme pred sebou ďalšie úlohy, medzi ktoré patria napríklad väčšia zodpovednosť za kľúčových finančných aktérov, najmä za členské štáty, a nákladovo efektívna politika kontroly založená na riziku a výkonnosti. Pri príprave revízie rozpočtu som navyše podporil nový stredobod záujmu, ktorý by sa mal sústrediť skôr na vplyv než na vstup, a to prostredníctvom zadefinovania jasných a merateľných cieľov a kľúčových ukazovateľov výkonnosti. Vo Výbore pre kontrolu rozpočtu tohto Parlamentu som minulý rok v máji predstavil svoj program týkajúci sa absolutória, auditu a boja proti podvodom na roky 2010 - 2014. Tento program načrtol kľúčové strategické ciele a konkrétne kroky, ktoré Komisia prijme, aby sa ešte viac priblížila k pozitívnemu vyhláseniu o vierohodnosti zo strany Dvora audítorov. Vzhľadom na výročnú správu Dvora audítorov za rok 2009 zostáva tento program plne dôležitý pre naše budúce kroky.
<P>
Aby som to uzavrel, som rád, že výročná správa za rok 2009 potvrdila, že naše úsilie prináša výsledky. Predstavuje dôležitý a aktuálny príspevok k našej úvahe o tom, ako dosiahnuť efektívnejšie a účinnejšie finančné hospodárenie s rozpočtom EÚ, ktorý by nás mal usmerniť pri príprave ďalšej generácie programov.
<SPEAKER ID="010" NAME="Ingeborg Gräßle" LANGUAGE="DE">
Vážený pán predseda, pán Caldeira, pán Šemeta, dámy a páni, máme pred sebou veľmi dobrý deň, pretože po prvýkrát môžeme očakávať, že druhá Komisia pod vedením pána Barrosa prekročí hranicu 2 %. Skutočne nepotrebujeme prípustné riziko chyby. Správa Dvora audítorov, ktorá nám bola predložená, preto rozhodne predstavuje veľmi dobrú správu, a to predovšetkým pre všetkých tých, ktorí pracujú v tejto oblasti. Je jasné, že keď Komisia vyvinie skutočné a odhodlané úsilie, môže dosiahnuť výsledky.
<P>
Ak sa pozrieme na tieto výsledky podrobnejšie, je jasné, že sa pod ne sčasti podpísali zmeny v nariadeniach. Je to rozhodne tak a toto je cesta, ktorou sa musíme v budúcnosti uberať. Keby Komisia dokázala zrevidovať smernicu týkajúcu sa verejného obstarávania a skutočne zjednodušila veci pre verejné orgány v členských štátoch, bol by to určite ten najväčší krok, ktorý by sme mohli spraviť smerom k pozitívnemu vyhláseniu o vierohodnosti.
<P>
Rada by som povedala každému, kto neustále trvá na tom, že európsky rozpočet je vystavený veľkým rizikám, že je pravda, že európske výdavky by rozhodne mali podliehať dôslednejším kontrolám než vnútroštátne výdavky. Európske peniaze sa monitorujú dôslednejšie a aj ich čerpanie sa musí vyúčtovať dôslednejšie ako v prípade mnohých oblastí vnútroštátnych rozpočtov, ako vyjde najavo vždy, keď navštívime členské štáty, pretože vnútroštátne nariadenia boli zavedené len ako výsledok európskych nariadení. Preto jednoducho musíme podporiť členské štáty a vyzvať ich, aby svoje vnútroštátne výdavky podrobili rovnakým kontrolám ako európske výdavky a naopak.
<P>
Rada by som sa Dvoru audítorov poďakovala, ale zároveň by som chcela povedať, že som z tejto výročnej správy sklamaná. Už som spomínala, že výročná správa obsahuje podstatne menej informácií, ako obsahovala v minulosti. Potrebujeme podrobné informácie o chybovosti. Vždy nám boli poskytované tieto informácie v súvislosti so štrukturálnymi fondmi, ale tento rok sme ich po prvýkrát nedostali. Tu nie sme v materskej škole. My v Parlamente sa spoliehame na to, že budeme mať tieto informácie k dispozícii. Keď sa pozriem späť na vypočutia členov Dvora audítorov, spomínam si, že prisľúbili úzku spoluprácu s Parlamentom. Nemyslím si, že sa tento sľub dodržiava.
<SPEAKER ID="011" NAME="Georgios Stavrakakis">
v mene skupiny S&D. - Vážený pán predseda, rád by som privítal výročnú správu a zablahoželal pánovi predsedovi Caldeirovi a všetkým členom Dvora audítorov k ich vynikajúcej práci. Dovoľte mi poďakovať sa predovšetkým pánovi O'Sheovi za našu vynikajúci spoluprácu týkajúcu sa agentúr.
<P>
Našou úlohou ako Parlamentu je mať zodpovednosť voči občanom, takže musíme zabezpečiť, aby sa peniaze daňových poplatníkov využívali náležitým, transparentným a efektívnym spôsobom. Očakávam, že zistenia výročných správ, ktoré sa týkajú agentúr a ktoré majú byť zverejnené neskôr, budú nasledovať rovnaký trend ako v posledných rokoch. Situácia sa zlepšuje, no stále sú tu systémy kontroly, ktoré treba zlepšiť, problémy, ktoré treba vyriešiť, a riešenia, ktoré treba nájsť.
<P>
V súčasnej veľkej hospodárskej a sociálnej kríze sa význam monitorovania stal dôležitejší než kedykoľvek predtým a my v Parlamente a v Dvore audítorov sme sa spoločne zaviazali, že sa budeme zaoberať problémami a riešiť ich, aby sme dosiahli ešte lepšie výsledky.
<SPEAKER ID="012" NAME="Jorgo Chatzimarkakis" LANGUAGE="DE">
Vážený pán predseda, pán Šemeta, pán Caldeira, rád by som sa Dvoru audítorov poďakoval za túto správu. Pán Caldeira, vaša organizácia poskytuje európskym daňovým poplatníkom veľmi dôležitú službu. Je dobré, že znižovanie chybovosti tento rok pokračovalo. Je to výsledok reformy Komisie, ktorú presadil liberálny komisár pán Kallas. Počas minulého roka došlo k výrazným zlepšeniam v oblasti súdržnosti a len k miernemu zhoršeniu v oblasti poľnohospodárstva. Komisia by však teraz nemala jednoducho sedieť so založenými rukami a nič nerobiť. Musíme jasne povedať, že obrovské zlepšenia sa zakladajú na veľmi šťastnom výbere vzoriek. Preto sa obávam, že pozitívny trend nebude budúci rok pokračovať. Mali by sme využiť impulz z prvého absolutória za rozpočet v súlade s Lisabonskou zmluvou, aby sme zaviedli rozhodujúcu zmenu paradigmy.
<P>
Rád by som ešte raz objasnil, že tohtoročná správa Dvora audítorov je už šestnástou v poradí, ktorá nepriniesla pozitívne celkové výsledky. Ako môžeme konečne skoncovať s neefektívnym a márnotratným prideľovaním finančných prostriedkov a s politickým tichým súhlasom v tejto oblasti?
<P>
Moje návrhy ako spravodajcu sú nasledovné: po prvé, Komisia musí ráznejšie zasiahnuť v prípade očividných chýb, pričom tam, kde sa tieto chyby budú opakovať, musí pozastaviť financovanie. Ako je možné, že dlhoročnému členskému štátu, ako je Grécko, neboli počas desiatich rokov udelené sankcie, a to ani napriek tomu, že očividne porušuje ustanovenia integrovaného administratívneho a kontrolného systému (IACS)?
<P>
Po druhé, daňových poplatníkov už viac nesmieme dvojnásobne trestať. Príjemcovia finančných prostriedkov EÚ, ktoré boli pridelené nezákonne, musia vrátiť len 10 %. V súlade s pravidlom 50 : 50 členské štáty prispievajú polovicou sumy zo svojich vnútroštátnych rozpočtov. To je urážka daňových poplatníkov. Dovoľte mi uviesť niekoľko čísel. V rokoch 1994 až 2006 bola členským štátom chybne pridelená pozoruhodná suma vo výške 7,7 miliardy EUR v oblasti politiky súdržnosti. Túto skutočnosť práve zverejnila samotná Komisia. Spätne sa získalo iba 709 miliónov EUR, čo veľmi jasne ukazuje rozdiel v týchto pomeroch. Pravdepodobne je to správne, pretože členské štáty nie sú v stave predkladať presné výpočty. Dvor audítorov to potvrdil.
<P>
Po tretie, všetky členské štáty musia napokon podpísať a predložiť národné vyhlásenia o hospodárení. Po štvrté, Komisia musí byť politicky zodpovedná. Preto chceme, aby bol na súhrnnej správe o ročnej činnosti podpis aspoň pána Barrosa. Chceme tiež hodnotiacu správu, ktorá je ustanovená v Lisabonskej zmluve.
<P>
Stále sú tu niektoré veci, ktoré treba zlepšiť. Celkovo by som sa veľmi rád poďakoval Dvoru audítorov za túto správu.
<SPEAKER ID="013" NAME="Bart Staes" LANGUAGE="NL">
Vážený pán predseda, dámy a páni, keď som čítal túto výročnú správu, zažil som pocit déjà lu, teda pocit, že opäť čítam niečo, čo čítam už mnoho rokov. Predovšetkým ide najmä o to, že v oblastiach poľnohospodárstva, Kohézneho fondu, výskumu a vývoja, vonkajšej pomoci, rozvojovej spolupráce a vzdelávania sa vyskytuje priveľa závažných chýb. Po druhé, systémy dohľadu a kontroly sú pri svojej úlohe, ktorou je predchádzať preplácaniu žiadostí o prehnané alebo neoprávnené náklady a naprávať ho, účinné len čiastočne.
<P>
Dámy a páni, stále čelíme zásadnému problému, že členské štáty nerobia to, čo by robiť mali, a to je náležite monitorovať peniaze, ktoré vyplácajú príjemcom. Hovoríme tu o 80 % európskeho rozpočtu. Ďalším zásadným problémom, ktorý pretrváva, je, že Komisia sa dostatočne nesnaží monitorovať činnosti členských štátov v tomto smere.
<P>
Podporujem preto stratégiu pána spravodajcu, ktorá na jednej strane zaručí, že požiadame predovšetkým o národné vyhlásenia o hospodárení podpísané ministrami financií, a na druhej strane sa postará o to, že Komisia napokon zakročí proti ktorémukoľvek členskému štátu, ktorý bude naďalej porušovať predpisy, a v prípade potreby uvalí prísne finančné sankcie, ako je napríklad neposkytnutie dotácií. Podľa mňa sa musíme vydať práve touto cestou.
<SPEAKER ID="014" NAME="Ryszard Czarnecki" LANGUAGE="PL">
Vážený pán predseda, Dvor audítorov je akýsi veľký inšpektor, mohli by sme povedať policajt, priateľský policajt, hoci niekedy mám dojem, že je až príliš dobrý a zhovievavý k inštitúciám, na ktoré dohliada, a prižmuruje nad nimi oko. Záver tejto správy, teda záver práce Dvora audítorov, je nasledovný: "dobré, ale nie dokonalé".
<P>
Mám dojem, že mnohí ľudia v Európe sú pesimistickejší ako Dvor audítorov. Dvor audítorov musí mať významnejšiu úlohu a musí byť dôveryhodný, aby boli európske inštitúcie dôveryhodné v očiach daňových poplatníkov a voličov. Ak však má byť Dvor audítorov dôveryhodný, musí byť naozaj veľmi zásadový. Dnes totiž hovorí, že je rád, že pohár je na 95 % plný, pričom ja si myslím, že mnohí daňoví poplatníci sa opýtajú: "ale prečo je na 5 % prázdny?" Bude ich to zaujímať o to viac, že sú vo všeobecnosti presvedčení, že je prázdny na viac ako 5 %. Skutočne súhlasím s jedným záverom - dohľad na európskej úrovni je niekedy možno podrobnejší ako v členských štátoch. Vyzývam Dvor audítorov, aby vykonával väčší dohľad v členských štátoch, kde sa peniaze jednoducho často vyhadzujú von oknom.
<SPEAKER ID="015" NAME="Søren Bo Søndergaard" LANGUAGE="DA">
Vážený pán predseda, rád by som sa Dvoru audítorov poďakoval za vynikajúcu správu. Ako sme počuli, celkovo došlo k zníženiu počtu urobených chýb. Čo by sme z toho mali vyvodiť? Podľa mňa to závisí od dvoch vecí: východiskového bodu a našich očakávaní. Východiskový bod bol hrozne úbohý. V roku 2008 boli miliardy eur vyplatené v rozpore s pravidlami. Očakávania boli preto také, že by tu nemalo dôjsť len k zlepšeniam, ale že by malo dôjsť k výrazným zlepšeniam vo všetkých oblastiach.
<P>
Stalo sa to teda? Áno, v oblasti súdržnosti došlo k jednoznačnému obmedzeniu chybných platieb, čo je dobré, aj keď ich úroveň je stále neprijateľne vysoká. V ostatných oblastiach však v skutočnosti došlo k nárastu, čo jednoducho nie je uspokojivé.
<P>
Pán komisár Šemeta minule vo Výbore pre kontrolu rozpočtu, a dnes opäť, vyhlásil, že celkové zníženie počtu chýb je výsledkom úsilia Komisie. Nemám nič proti tomu. S radosťou Komisiu pochválim. V takom prípade je však zároveň jasné, kto bude zodpovedný, ak sa chybovosť budúci rok zvýši. Berte to, prosím, ako výzvu.
<SPEAKER ID="016" NAME="Marta Andreasen">
v mene skupiny EFD. - Vážený pán predseda, za posledných 16 rokov audítori rok čo rok odmietajú objasniť 90 % alebo viac rozpočtu a tento rok nie je žiadnou výnimkou. Hovoria o chybách, ale podstata nezrovnalostí, ktoré objavujú, ďaleko presahuje podstatu chyby. Stačí, keď poviem, že v súkromnom sektore by takáto situácia mala za následok zatvorenie spoločnosti a odsúdenie jej riaditeľov.
<P>
Skutočnosť je taká, že peniaze daňových poplatníkov sa míňajú nezákonne. Audítori tvrdia, že tento rok sa nemalo vyplatiť prinajmenšom 6 miliárd GBP. V čom je problém? V nedostatku zodpovednosti.
<P>
Komisia a audítori budú, ako zvyčajne, obviňovať členské štáty, ale skutočnosť je taká, že za toto zlyhanie môže Komisia, pretože nevykonáva náležité kontroly. Komisia je v tej najlepšej pozícii, aby stanovila pravidlá a udeľovala sankcie tým, ktorí ich porušia, ale po celý čas v tom zlyháva. Tento Parlament pritom tiež nesie zodpovednosť, keďže túto situáciu každoročne schvaľuje a stále žiada o zvýšenie rozpočtu.
<P>
Už viac niet nádeje, že audítori jedného dňa objasnia rozpočet EÚ. V tejto chvíli je jediným spôsobom, ako ochrániť peniaze daňových poplatníkov, drasticky znížiť rozpočet EÚ.
<P>
Teraz sa obraciam na britského premiéra. Pán Cameron, tým, že ste odsúhlasili zvýšenie rozpočtu EÚ na rok 2011 o 2,9 %, ste dramaticky zlyhali. V mene britských daňových poplatníkov vás týmto žiadam, aby ste sa postavili na čelo žiadosti o výrazné zníženie rozpočtu na rok 2011.
<SPEAKER ID="017" NAME="Martin Ehrenhauser" AFFILIATION="NI">
(DE) Vážený pán predseda, je pravda, že chybovosť v oblasti súdržnosti podstatne klesla z 54 % v roku 2007 na 36 % v roku 2009. Je to tak. Je to pravda a dokonca aj ja to musím priznať. Ako však už povedal pán spravodajca, ak sa bližšie pozriete na to, ako tieto čísla vznikli, je jasné, že ich treba brať relatívne. Podľa tejto správy Dvora audítorov je pravda aj to, že systémy kontroly v oblasti súdržnosti nie sú efektívne. Okrem toho je pravda, že prinajmenšom 3 % finančných prostriedkov nemali byť vyplatené vôbec. To znamená, že pán Hahn má okrem iného pred sebou ešte veľký kus práce, kým si dá svoje portfólio do poriadku.
<P>
Podľa môjho názoru je zvýšenie chybovosti v oblasti poľnohospodárstva očividne krokom späť. Okrem toho mrhanie, napríklad v prípadoch, keď sa dotácie pre baníkov vyplácajú miliardárom, sa nepočíta ako chyba.
<P>
Vo výbore som už spomínal, že som nedostal odpoveď ani od Dvora audítorov, ani od Komisie, pokiaľ ide o dávky sociálneho zabezpečenia, ktoré boli vyplatené dvakrát. Opäť sa pýtam: kto spravil v tomto prípade chybu? Budú tieto peniaze vrátené späť a o akú veľkú sumu ide? Na záver by som rád povedal, že je dôležité, aby Dvor audítorov v budúcnosti nielen kontroloval, či sa platby uhrádzajú zákonným spôsobom, ale aby zároveň zaistil ich nákladovú efektívnosť a účinnosť.
<SPEAKER ID="019" NAME="Cătălin Sorin Ivan" AFFILIATION="S&amp;D">
(RO) Predovšetkým sa chcem poďakovať Viktorovi Caldeirovi za túto jasnú správu, ktorá je dôležitá pre činnosti Komisie a plnenie rozpočtu za rok 2009. Po druhé, hneď na začiatku chcem objasniť niečo, čo je pre nás nesmierne dôležité: raz za päť rokov nás zvolia a pošlú do Európskeho parlamentu európski občania, ľudia, ktorí platia dane a poplatky a ktorí koniec koncov tvoria tento rozpočet. Z ich pohľadu, na základe skutočnosti, že sa pravidelne vraciame domov a stretávame sa s nimi, nemožno plnenie rozpočtu za rok 2009 považovať za úspech. Dovoľte mi uviesť len dva dôvody, prečo je to tak.
<P>
Po prvé, vypracované národné vyhlásenia o hospodárení nemajú politickú podporu. Inými slovami, nie je na nich ani podpis ministra financií, ani podpis premiéra. Výsledkom je, že nevieme, kto je zodpovedný za tieto národné vyhlásenia o hospodárení a do akej miery sú úplné a presné. V praxi to dláždi cestu nesprávnemu vykazovaniu, a ak nie nesprávnemu, tak prinajmenšom neúplnému.
<P>
Po druhé, tam, kde došlo k chybám v hospodárení s európskymi finančnými prostriedkami, musí každý štát vrátiť tieto peniaze späť Komisii. Inými slovami, európski občania platia peniaze raz na vytvorenie európskeho rozpočtu a na druhej strane ako smoliari opäť pokrývajú stratu vo vnútroštátnom rozpočte. Takže občania Európskej únie platia dvakrát za omyly, chyby alebo dokonca podvodné činy, ku ktorým došlo v rámci hospodárenia s európskymi finančnými prostriedkami.
<P>
Po tretie, podporujem Komisiu a Európsky dvor audítorov. Som tiež za užšie prepojenie medzi touto inštitúciou a národnými kontrolnými orgánmi v každom členskom štáte. Myslím si, že ak chceme mať v rozpočte viac peňazí, musíme v prvom rade lepšie míňať peniaze, ktoré máme k dispozícii. Ak chceme lepšie vynakladať peniaze, ktoré máme, musíme predovšetkým vedieť, kde sú problémy a ako ich môžeme vyriešiť.
<SPEAKER ID="020" NAME="Luigi de Magistris" AFFILIATION="ALDE">
(IT) Vážená pani predsedajúca, dámy a páni, som presvedčený, že ak teraz môžeme hovoriť o znížení chybovosti, vďačíme za to zručnosti, nezávislosti a profesionalite Dvora audítorov, a bol by som rád, keby to pán predseda Caldeira vzal do úvahy.
<P>
Som presvedčený, že tak ako Komisia, aj Parlament hral dôležitú úlohu v tomto zlepšení - a to najmä Výbor pre kontrolu rozpočtu, ktorý prikladá veľký význam téme transparentnosti a účinnému a efektívnemu využívaniu verejných prostriedkov.
<P>
Stále však musíme zisťovať, čo môžeme zlepšiť, pretože je tu ešte priveľa vecí, ktoré nie sú v poriadku, a to predovšetkým vo veľmi citlivých odvetviach, ako sú poľnohospodárstvo a súdržnosť, spolu s často znepokojujúcou chybovosťou v odvetviach, kde sú podvody - napríklad v oblastiach zmlúv a nadmernej fakturácie - bežné. Som presvedčený, že je potrebné znížiť mieru nezmyselnej byrokracie a namiesto toho zaviesť niekoľko jasných pravidiel, aby sme povedali veľmi jasné a odhodlané "nie" každej forme podvodu v odvetviach, kde je zakorenená korupcia.
<P>
Ďalším dôležitým faktorom je posilnenie úlohu Európskeho úradu pre boj proti podvodom (OLAF), aby sme mohli bojovať proti všetkým formám podvodu a korupcie. Ďalším aspektom, ktorý nemôžeme prestať zdôrazňovať - poučili sme sa o tom aj na základe nedávnej návštevy Výboru pre kontrolu rozpočtu v Taliansku - je, že tu zároveň existuje riziko silného vplyvu organizovaného zločinu a foriem korupcie na verejné prostriedky. Úloha úradu OLAF by preto z tohto pohľadu mohla byť veľmi dôležitá, spolu s väčšou spoluprácou medzi členskými štátmi, Komisiou a Parlamentom.
<P>
Ďalším absolútne nevyhnutným bodom je, že som presvedčený o tom, že Komisia musí posilniť svoju nezávislosť od členských štátov. Myslím si, že musíme zablokovať finančné prostriedky, aby sme predišli opakovaniu tohto typu správania, a to najmä v štátoch, kde už celé roky dochádza k závažným chybám - nehovorím o drobných chybách - a k veľmi veľkým podvodom.
<P>
Úroveň dôveryhodnosti Európskeho parlamentu a európskych inštitúcií je do veľkej miery určovaná úrovňou transparentnosti a korektnosti, s akou sa vynakladajú verejné prostriedky. Preto som presvedčený, že v tomto ohľade máme priestor na zlepšovanie.
<SPEAKER ID="021" NAME="Peter van Dalen" AFFILIATION="ECR">
(NL) Vážená pani predsedajúca, hoci Dvor audítorov uvádza, že zodpovednosť za európske výdavky sa zlepšila, nepodarilo sa mu poskytnúť úplné vyhlásenie o vierohodnosti týkajúce sa výdavkov. Je to čiastočne preto, lebo hoci bolo skutočne dokázané isté zlepšenie, pokiaľ ide o druhú najväčšiu položku, teda o súdržnosť, stále existujú chyby v približne 40 % projektov. Takže z celkového rozpočtu vo výške 35 miliárd EUR sú tu 2 miliardy EUR, ku ktorým nemožno poskytnúť vyhlásenie o vierohodnosti. Považujem to za neprijateľné. Predovšetkým Komisia by preto mala dôkladne prešetriť, ako mohli tieto chyby vzniknúť a ako by sme ich mohli obmedziť. Je to mimoriadne dôležité vzhľadom na absolutórium rozpočtu za rok 2009.
<P>
Člen Dvora audítorov pán Engwirda včera uviedol, že príčinou chýb bola predovšetkým zložitosť postupov. To opäť dokazuje, že je nevyhnutné, aby sa Európa stala jednoduchšou a transparentnejšou. Ak sa to nestane, naši občania budú Európu naďalej považovať za komplikovanú a príliš vzdialenú.
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="022" NAME="Jens Geier" AFFILIATION="S&amp;D">
(DE) Vážená pani predsedajúca, chcel by som sa pána van Dalena opýtať, či si je vedomý toho, že tieto vysoké percentá sa týkajú len percenta vzorky. Inými slovami, nie je chybných 36 % platieb, ale 36 % platieb vo vzorke. Keď to extrapolujeme, výsledok je prinajmenšom 5 % v prípade Kohézneho fondu. Miliardy, o ktorých ste hovorili, preto nie sú presné sumy. Uvedomujete si to?
<SPEAKER ID="023" NAME="Peter van Dalen" AFFILIATION="ECR">
(NL) Vážená pani predsedajúca, úplne tomu rozumiem. Skutočným problémom je pre mňa to, že k miliardám eur nemožno poskytnúť žiadne vyhlásenie o vierohodnosti, a preto som požiadal Komisiu, aby to dôkladne prešetrila a zároveň preskúmala, ako by sme mohli túto situáciu zlepšiť. Našťastie, pán komisár už vo svojom vystúpení pred minútou naznačil, že začne takéto vyšetrovanie a že bude brať túto záležitosť vážne.
<SPEAKER ID="024" NAME="Franz Obermayr" AFFILIATION="NI">
(DE) Vážená pani predsedajúca, odhady, ktoré poskytol Európsky dvor audítorov, ukazujú, že v roku 2009 zmizlo z európskeho rozpočtu 6 miliónov EUR z dôvodu nedbanlivosti, zlého hospodárenia, podvodov, nevedomosti a nedostatku kontrol. Dvor audítorov odhalil škandalóznu skutočnosť, že okolo 40 % úradníkov EÚ dostáva dvojnásobok normálnej sumy rodinných prídavkov. Grécko opäť spôsobuje problémy. Nielenže mu členské štáty pomohli prostredníctvom záchranného balíka vo výške niekoľkých miliárd eur, ale zároveň je na čele rebríčka, pokiaľ ide o podvody s dotáciami. Stačí sa len pozrieť na zalesnené plochy, na ktoré Grécko požiadalo o dotácie na zelené plochy, aby ste pochopili totálnu drzosť jeho správania.
<P>
Samozrejme, situácia je mimoriadne zlá, pokiaľ ide o regionálne dotácie. Ako povedal predchádzajúci rečník, ak bolo 36 % kontrolovaných platieb chybných, je to dosť zlé. Preto vyzývame pána Hahna, aby prijal radikálne opatrenia, pokiaľ ide o jeho veľmi dôležité portfólio. Nemáme peniaze na rozdávanie.
<P>
Na záver by som chcel vzdať poklonu angažovaným zamestnancom Dvora audítorov. Sú vysoko motivovaní a my politici by sme ich mali podporovať, aby vykonávali ešte dôkladnejšie kontroly. Ako politici máme možnosť vypracovávať a uplatňovať usmernenia.
<SPEAKER ID="025" NAME="Jan Olbrycht" AFFILIATION="PPE">
(PL) Dámy a páni, myslím si, že pri diskutovaní o tejto správe si musíme dávať pozor, aby sme boli vo svojich vyhláseniach dostatočne presní, pretože tu veľmi často hovoríme aj o chybách, nezrovnalostiach či sprenevere. Správa veľmi jasne ukazuje, že z hľadiska chybovosti zistenej v rámci politiky súdržnosti došlo k jednoznačnému zníženiu. Je na úrovni okolo 5 %, v súvislosti s čím nemôžeme zároveň hovoriť o chybách na úrovni 20 %, 30 % alebo 40 %, pretože to jednoducho skresľuje celkový obraz. Máme tu celkom jasné zlepšenie v politike, ktorá je rozhodne veľmi komplikovaná, pretože je riadená spoločne s členskými štátmi. Problémom pre nás všetkých je to, ako zdokonaliť túto politiku, ktorej štruktúra je jednoducho veľmi náročná a komplikovaná, ale ktorá má obrovskú pridanú hodnotu. Situácia sa mení a to by sme si mali všímať s uspokojením a vyjadriť sa k tomu pozitívne.
<P>
Chcel by som však upozorniť na istú znepokojujúcu časť správy, citujem: "Vzhľadom na uvedené skutočnosti Dvor audítorov dospel k záveru, že nie je možné vykonať zmysluplné porovnania vlastných odhadov chybovosti s údajmi o finančných korekciách a spätných získaniach predložených Komisiou." Myslím si, že toto vyhlásenie je veľmi dôležité a významné pre budúcnosť, pretože nechceme situáciu, keď Dvor audítorov dospeje k záveru, že sa s Komisiou nedokáže dohodnúť na výsledkoch. Treba tu urobiť viac práce a túto vec treba vysvetliť.
<SPEAKER ID="026" NAME="Christel Schaldemose" AFFILIATION="S&amp;D">
(DA) Vážená pani predsedajúca, rada by som sa ešte raz poďakovala Dvoru audítorov za to, že nám poskytol vynikajúci nástroj na zhodnotenie nášho využívania peňazí v rámci EÚ. Našťastie, môžeme potvrdiť, že sa uberáme správnym smerom, hoci je tu stále veľa problémov. Keďže sa však veci hýbu správnym smerom, myslím si, že by sme mali využiť čas na to, aby sme sa bližšie pozreli na to, aký by mal byť ďalší krok. Keď sa pozrieme na situáciu napríklad v oblasti administratívnych výdavkov, vidíme, že máme efektívny systém kontroly a málo chýb. Podľa mňa to však nestačí. Potrebujeme tiež čas na to, aby sme preskúmali, či peniaze využívame skutočne správnym spôsobom.
<P>
Administratívne výdavky predstavujú naše výdavky na mzdy, budovy a podobne. V tejto súvislosti by sme si mali položiť otázku, či naozaj dostávame dosť za peniaze, ktoré míňame na mzdy. Využívame peniaze správnym spôsobom, pokiaľ ide o to, ako spravujeme naše budovy atď.? Som presvedčená, že teraz musíme rozpravu posunúť o krok ďalej, aby sme prediskutovali otázku, či je to dostatočne efektívne, a aby sme v tejto súvislosti zároveň dosiahli podstatne väčšiu mieru transparentnosti. Vyzývam preto nielen Európsky parlament, ale aj Komisiu, aby prejavili značnú ochotu zaistiť väčšiu transparentnosť a aby sa zapojili do tejto rozpravy.
<SPEAKER ID="027" NAME="Andrea Češková" AFFILIATION="ECR">
(CS) Je to už po druhý raz v tomto volebnom období, čo diskutujeme o ročnej účtovnej závierke Európskej únie. V prvom rade by som sa chcela úprimne poďakovať pánovi da Silvovi Caldeirovi a jeho tímu za vykonanú prácu. Na druhej strane ma prekvapuje miera chybovosti, ktorá sa opäť vyskytuje takmer v 92 % výdavkov rozpočtu, keď spočítam všetky kapitoly okrem administratívnych výdavkov a hospodárskych vecí. Chcela by som sa opýtať, do akej miery sú za tieto chyby zodpovedné členské štáty a do akej miery je za to zodpovedná nedostatočná kontrola zo strany Komisie.
<P>
Odpoveď, ktorá je naznačená v správe, znie, že existuje veľa nedostatkov v samotných systémoch kontroly členských štátov. Myslím si, že ak chceme predísť takej rozsiahlej chybovosti, potrebujeme predovšetkým to, aby členské štáty viac spolupracovali a boli otvorenejšie.
<SPEAKER ID="028" NAME="Tamás Deutsch" AFFILIATION="PPE">
(HU) Vážená pani predsedajúca, dámy a páni, kolegovia, Dvor audítorov urobil pri vypracovaní správy o plnení rozpočtu EÚ za rok 2009 vynikajúcu prácu a pán Caldeira a členovia Dvora audítorov si za svoju prácu zaslúžia pochvalu. Súhlasím s tými rečníkmi, ktorí vyhlásili, že správa jasne a jednoznačne dokazuje, že pokiaľ ide o využívanie finančných prostriedkov EÚ, je tu trend zlepšovania, a že celková chybovosť klesá. Napriek tomu však musíme zo správy vyvodiť jasné a zrejmé dôsledky, pokiaľ ide o to, čo musíme urobiť tu v Parlamente, v Komisii a v ostatných inštitúciách EÚ.
<P>
Klesajúca chybovosť však neznamená nič menej než to, že podľa Dvora audítorov bolo niekoľko miliárd eur z finančných prostriedkov EÚ využitých nesprávne alebo nezákonne, čo môže dokonca vzbudiť podozrenie z trestného činu. Znamená to, že treba zasiahnuť. Je tu konkrétne jedno opatrenie, ktoré by som rád spomenul, a to že by bolo mimoriadne dôležité, keby Dvor audítorov v nasledujúcom období pripravil rozdelenie podľa členských štátov, aby sme videli mieru chybovosti v rámci využívania finančných prostriedkov EÚ a úroveň fungovania kontrolného mechanizmu v každom štáte. Aj to môže prispieť k ďalšiemu zníženiu chybovosti.
<SPEAKER ID="029" NAME="Inés Ayala Sender" AFFILIATION="S&amp;D">
(ES) Vážená pani predsedajúca, ešte raz vítame zlepšenia, ktoré boli zavedené prostredníctvom intenzívneho dialógu medzi Dvorom audítorov, Komisiou a, samozrejme, Parlamentom. Tohtoročná správa však zároveň ukazuje, že nemôžeme zaspať na vavrínoch a že musíme zostať ostražití.
<P>
Zároveň si myslím, že návrh pána da Silvu Caldeiru týkajúci sa budúcej spolupráce s cieľom zlepšiť a zjednodušiť dôležité aspekty nariadenia o rozpočtových pravidlách je veľmi pozitívny, rovnako ako nové legislatívne návrhy, na ktorých by sme možno mohli pracovať s cieľom dosiahnuť úspešný výsledok.
<P>
Pokiaľ ide o ostatné inštitúcie, budem veľmi pozorne sledovať všetky aspekty týkajúce sa prevádzkových výdavkov Rady, predovšetkým pokiaľ ide o zabezpečený európsky systém pre žiadosti v systéme prostredia viacerých dodávateľov, v ktorom je špecifická zmienka o potrebe zlepšení v rámci odhadovania rozpočtu Rady. Zároveň budem sledovať izolované aspekty týkajúce sa Európskeho ombudsmana a európskeho dozorného úradníka pre ochranu údajov, ktorých rozpočty boli, zdá sa, výrazne znížené. Zaujíma ma však aj skutočnosť, že sme mali informácie o tom, že Európskemu úradu pre boj proti podvodom bol postúpený prípad v spojení s Európskym hospodárskym a sociálnym výborom. Okrem toho by som rada poznala názor týkajúci sa značného zvýšenia počtu zamestnancov vo Výbore regiónov, ku ktorému došlo v období rokov 2009 - 2010.
<SPEAKER ID="030" NAME="Iliana Ivanova" AFFILIATION="PPE">
(BG) Dámy a páni, je mimoriadne dôležité, aby sme zdôraznili skutočnosť, že Dvor audítorov vo svojich záveroch uznáva pokrok, ktorý dosiahla Komisia v rámci kontroly čerpania európskych finančných prostriedkov. Zároveň však dúfam, že odporúčania a návrhy, ktoré Európsky parlament už celé roky opakuje v správach o absolutóriu, sa skutočne vezmú do úvahy, a to najmä v oblastiach, kde máme stále vysokú úroveň nezrovnalostí. Kvalita informácií, ktoré nám poskytuje Dvor audítorov, by však tiež mala byť ešte lepšia. Som presvedčená, že by sme mali byť skutočne informovaní o presných číslach a presnej úrovni nezrovnalostí, ktoré musíme poznať.
<P>
Dobrou správou za rok 2009 je, že úroveň nezrovnalostí v oblasti politiky súdržnosti v porovnaní s minulým rokom výrazne klesla. Zásadnou otázkou však ostáva, či bude toto zníženie v priebehu času udržateľné, alebo je to jednoducho len šťastná náhoda, ktorá môže byť zapríčinená aj tým, že na kontrolu boli vybraté konkrétne krajiny.
<P>
V každom prípade sú však na programe nevyriešené problémy, ktoré sa spájajú s nezrovnalosťami v oblastiach vonkajšej pomoci, rozvojovej pomoci a rozšírenia, poľnohospodárstva, výskumu, energetiky a dopravy, vzdelávania a občianstva.
<P>
Chcem Dvor audítorov, Komisiu a Radu uistiť, že naša práca v parlamentnom Výbore pre kontrolu rozpočtu sa bude v nasledujúcich mesiacoch vo veľkej miere a zásadne zameriavať na to, aby sme zefektívnili hospodárenie s európskymi finančnými prostriedkami.
<P>
Budeme naďalej zdôrazňovať záväzky, ktoré Európska komisia a členské štáty musia na seba v tejto súvislosti prevziať a ktoré musia prísne dodržiavať, ako aj opatrenia, ktoré treba prijať proti tým, čo ich porušia, s cieľom dosiahnuť skutočný výsledok v rámci ochrany záujmov európskych daňových poplatníkov.
<SPEAKER ID="031" NAME="Jens Geier" AFFILIATION="S&amp;D">
(DE) Vážená pani predsedajúca, pán Caldeira, pán Šemeta, politika súdržnosti je chorým pacientom rozpočtu EÚ. Minulý rok bol na jednotke intenzívnej starostlivosti a tento rok sa zotavuje. Má však ďaleko od toho, aby sa úplne uzdravil, a choroba by sa mu mohla kedykoľvek vrátiť. Viac ako 5 % všetkých platieb v rámci politiky súdržnosti bolo chybných a 3 % sa nemali uhradiť vôbec. To predstavuje okolo 700 miliónov EUR. Veľkej časti týchto chybných platieb mohli zabrániť členské štáty. Chyby sa vyskytujú vo verejnom obstarávaní a v rámci vyplácania prostriedkov určených na politiku súdržnosti, a to aj napriek existujúcim systémom kontroly, ktoré schválila Komisia. Musíme sa ešte raz pozorne pozrieť na tieto systémy kontroly. V mojom rodnom Nemecku vzorky dokázali, že všetky tamojšie systémy kontroly, ktoré boli testované, boli účinné len čiastočne.
<P>
Zodpovednosť za spravovanie rozpočtu leží na pleciach Komisie. Môžeme diskutovať o tomto rozpore - o chybách v členských štátoch, za ktoré zodpovedá Komisia - v našich domovských krajinách, môžeme to vysvetliť médiám a môžeme o tom povedať našim občanom. Z politického hľadiska je však úlohou Komisie, aby vyriešila tento problém v členských štátoch. Pán Šemeta, musíte v tejto oblasti prevziať kontrolu a my vás v tom podporíme.
<SPEAKER ID="032" NAME="Lambert van Nistelrooij" AFFILIATION="PPE">
(NL) Vážená pani predsedajúca, predstavitelia Komisie a Dvora audítorov, vystupujem ako koordinátor regionálnej politiky Poslaneckého klubu Európskej ľudovej strany (kresťanských demokratov).
<P>
Keď sa pozriem na chybovosť, vidím, že pokiaľ ide o súdržnosť, došlo k jasnému zlepšeniu. Teraz môžeme vidieť vplyv nových nariadení, ktoré sme prijali na obdobie rokov 2007 - 2013, a akčných plánov, ktoré intenzívne podporoval nielen Parlament, ale aj súčasná a predchádzajúca Komisia. Väčšina problémov alebo chýb sa nachádza v dokumentácii týkajúcej sa verejného obstarávania. Transpozícia európskych právnych predpisov do zákonov mnohých členských štátov a ich uplatňovanie vyhnali chybovosť na jej súčasnú veľmi vysokú úroveň.
<P>
Preto žiadam komisárov, aby prišli s akčným plánom, ktorý by okrem iného vyvinul tlak na členské štáty alebo ich podporil, pokiaľ ide o verejné obstarávanie. Minulý týždeň som mal príležitosť viesť delegáciu Európskeho parlamentu v Rumunsku a mohli sme vidieť, ako s tým bojovali a akým druhom ťažkostí čelili. Mohli by sme tu urobiť veľký pokrok.
<P>
Na záver chcem uviesť, že aj ja veľmi podporujem národné vyhlásenia o hospodárení, teda finančné vyhlásenia, ktorých predloženie by sme od členských štátov požadovali, pretože práve na úrovni členských štátov sa vyskytuje väčšina chýb.
<SPEAKER ID="033" NAME="Derek Vaughan" AFFILIATION="S&amp;D">
Vážená pani predsedajúca, chcem sa k tejto správe vyjadriť čo najpozitívnejšie, pretože som bol vždy presvedčený, že by sme mali využívať audity na zlepšovanie vecí a na to, aby sme sa poučili zo svojich chýb. Existuje veľa príkladov, kde to môžu Komisia, členské štáty a príjemcovia urobiť, aby veci zlepšili, napríklad v oblasti poľnohospodárstva. Neustále zmeny v požiadavkách zo strany Komisie spôsobujú členským štátom a príjemcom ťažkosti. Vo Walese mi to hovoria stále. S cieľom obmedziť požiadavky poľnohospodárov týkajúce sa neoprávnených plôch by Komisia zároveň mohla stanoviť právne predpisy, ktoré jasne definujú aktívnych poľnohospodárov v celej EÚ a ktoré by potom mohli zaviesť všetky členské štáty, zatiaľ čo v tejto chvíli majú len istú právomoc. Na záver chcem uviesť, že prostredníctvom nadchádzajúcej reformy spoločnej poľnohospodárskej politiky máme jedinečnú príležitosť zjednodušiť postupy, aby sme zaistili, že v Európe budeme vedieť efektívne využívať finančné prostriedky, ale zároveň pokračovať v poskytovaní výhod pre jednotlivcov a komunity.
<SPEAKER ID="034" NAME="Andrzej Grzyb" AFFILIATION="PPE">
(PL) Vážená pani predsedajúca, predstavenie výsledkov práce Európskeho dvora audítorov nám vždy poskytne skvelé informácie, ktoré nám umožnia porovnať to, aké boli veci v minulosti, s tým, čo by sa malo urobiť v budúcnosti. Aký môže byť všeobecný záver? Zdá sa, že je to tak, že tam, kde sú postupy menej komplikované a peniaze sa dajú čerpať ľahšie, objavíme menej závažných chýb. Čím je politika zložitejšia, tým viac stúpa závažnosť chýb a niekedy aj nezrovnalostí. Jedným takýmto príkladom je politika súdržnosti, ktorá je pre Európsku úniu tiež veľmi dôležitá. Preto sa aj tu dospelo k záveru, že poľnohospodárska politika Únie má vysokú chybovosť, ale tam, kde boli postupy využívania finančných prostriedkov jednoduchšie, bolo menej chýb ako tam, kde je to komplikovanejšie.
<P>
Rád by som upozornil na význam spolupráce s vnútroštátnymi orgánmi dohľadu, ale aj - a o tom sa nehovorilo - na význam spolupráce s národnými parlamentmi, a to predovšetkým s výbormi pre európske záležitosti, rozpočty a kontrolu rozpočtu. Ja osobne som bol poslancom poľského národného parlamentu v čase, keď sme začali pracovať s informáciami od Európskeho dvora audítorov, a poslanci ich prijali veľmi dobre.
<SPEAKER ID="035" NAME="Karin Kadenbach" AFFILIATION="S&amp;D">
(DE) Vážená pani predsedajúca, chcela by som sa Dvoru audítorov veľmi úprimne poďakovať. Táto správa je pôsobivou ukážkou skutočnosti, že kontroly sa neustále zlepšujú. Chybovosť, na ktorú sa poukazuje, ma veľmi neznepokojuje, pretože si myslím, že účtovný audit je učiaci sa systém. Jeho súčasťou je čoraz pozornejšie skúmanie problémov a, vďakabohu, odhaľovanie čoraz väčšieho počtu chýb. Našou úlohou je pracovať spolu na tom, aby sme sa v budúcnosti vyhli výskytu týchto chýb. Rada by som preto všetkých opäť upozornila na piatu správu o súdržnosti, ktorá bola predložená včera. Komisia vyzýva všetkých zainteresovaných, aby vyjadrili svoje názory na otázky, ktoré boli položené v tomto dokumente. Je to veľká príležitosť položiť základy budúcich opatrení týkajúcich sa dotácií, ktoré zaistia na jednej strane to, že sa uľahčí získavanie dotácií v tejto oblasti, že sa zjednoduší prístup a obmedzí byrokracia, a na druhej strane to, že sa zavedú nevyhnutné prísne kontroly na ochranu peňazí daňových poplatníkov, ktoré sa využívajú.
<P>
Všetkých zainteresovaných preto vyzývam, aby tejto žiadosti Komisie vyhoveli. My v Parlamente to, samozrejme, urobíme.
<SPEAKER ID="036" NAME="Algirdas Šemeta">
člen Komisie. - Vážená pani predsedajúca, dnešná rozpráva ukazuje, že v roku 2009 sa podarilo dosiahnuť ďalší pokrok v rámci hospodárenia s európskym rozpočtom. Jasné stanovisko Dvora audítorov k účtovnej závierke a najnižšia chybovosť celého rozpočtu v dejinách, ako odhalil náš externý audítor, potvrdzujú, že Komisia prijala správne rozhodnutia a navrhla primerané opatrenia, aby zlepšila výkonnosť programov v súčasnom finančnom období.
<P>
Dvor audítorov však upozorňuje aj na oblasti, kde je potrebný ďalší pokrok zo strany všetkých finančných aktérov. Samozrejme, mám tým na mysli Komisiu a aj finančných aktérov v členských štátoch, ktorých záväzky a povinnosti v rámci spoločného hospodárenia sa na základe novej Zmluvy o fungovaní Európskej únie jasne posilnili.
<P>
Mnohí z vás tu hovorili o uplatňovaní sankcií voči členským štátom a ja musím povedať, že Komisia uplatňuje sankcie veľmi prísne. Práve sa zaoberáme pozastavením alebo prerušením 40 programov politiky súdržnosti vo výške 1,75 miliardy EUR. Je to obrovská suma a, čo je ešte dôležitejšie, počet činností sa v roku 2010 takmer zdvojnásobil v porovnaní s počtom činností v roku 2009. Len minulý piatok sme sa tiež rozhodli vyžiadať si späť neprimerane vynaložené peniaze v oblasti poľnohospodárstva vo výške viac ako 578 miliónov EUR, takže tieto sankcie uplatňujeme skutočne prísne a máme v úmysle robiť to aj v budúcnosti. Na základe správy Dvora audítorov môžete vidieť aj to, že úroveň spätného získavania prostriedkov a finančných korekcií sa v priebehu niekoľkých rokov podstatne zvýšila, pričom v roku 2009 dosiahla 3,3 miliardy EUR. Aj to je veľmi veľká suma a naším zámerom je pokračovať v tejto politike a uplatňovať sankcie veľmi prísne, keď je to potrebné.
<P>
Správa Dvora audítorov a postupy udeľovania absolutória, ktoré sa práve začínajú, budú nápomocné nielen pri riešení slabých stránok súčasných programov, ale zároveň nám pomôžu poučiť sa pre budúcu generáciu programov. Dvor audítorov správne poukázal na cestu vpred, ktorou je, samozrejme, zjednodušenie a zlepšenie pravidiel verejného obstarávania, pretože je pravda, že k drvivej väčšine chýb došlo pre porušenie kritérií oprávnenosti alebo pravidiel verejného obstarávania. Musíme sa z toho poučiť a Komisia je pripravená urobiť to. Bude sa riadiť odporúčaniami Dvora audítorov a teší sa na úspešný postup udeľovania absolutória.
<SPEAKER ID="037" NAME="Vítor Manuel da Silva Caldeira">
predseda Dvora audítorov. - Vážená pani predsedajúca, vážené poslankyne, vážení poslanci, ďakujem vám za všetky milé poznámky, ktoré ste pri tejto príležitosti Dvoru audítorov adresovali a ktoré sú tiež prejavom úcty k tým, ktorí pracujú v našej inštitúcii a každý deň riešia - v súlade s najvyššími profesionálnymi normami a medzinárodnými normami auditu - záležitosti tejto inštitúcie. Odporúčaniam tohto Parlamentu venujeme náležitú pozornosť a dovoľte mi uviesť vám len dva príklady toho, čo sme v rámci tejto výročnej správy za rok 2009 urobili, aby sme zareagovali na žiadosť tejto inštitúcie o viac informácií.
<P>
Poskytujeme vám celkové zhodnotenie situácie. Po prvýkrát hovoríme, aká je celková situácia. Dospeli sme k záveru, že sa za posledné roky zlepšila. Počet najpravdepodobnejších chýb v celom rozpočte klesá. Zároveň sme vám poskytli, a to najmä v oblasti súdržnosti, viac informácii ako minulý rok, pretože minulý rok sme povedali, že sa nemalo vyplatiť prinajmenšom 11 % finančných prostriedkov, pričom tento rok môžeme povedať, že najpravdepodobnejšia chybovosť podľa odhadov presahuje 5 %, čo sme minulý rok povedať nemohli, a že sa nemali preplatiť prinajmenšom 3 % finančných prostriedkov. Toto je miera pokroku, ktorý sme zistili. To sú fakty. Prečo? Aké dôvody sa za tým skrývajú? Aký pokrok sme dosiahli? My si fakty nevymýšľame. Nie sme zhovievaví ani ku Komisii, ani k členským štátom. Dvor audítorov je nezávislá kontrolná inštitúcia, ktorá sa riadi zmluvou. Naše zistenia sa zakladajú na dôkazoch a práve tie predkladáme tejto inštitúcii, ktorej sme povinní pomáhať v tomto postupe udeľovania absolutória.
<P>
Sme ochotní pomáhať vám pri tejto práci a hlavným dôvodom je, ako sme uviedli v našej správe, že na jednej strane systémy, ktoré boli zavedené s cieľom spravovať finančné prostriedky na toto programové obdobie 2007 - 2013, fungujú lepšie. Ďalším dôvodom je to, že vyplácanie finančných prostriedkov za toto programové obdobie dosahuje výšku iba 25 %, takže finančná úhrada za toto obdobie je podľa našich dôkazov nižšia, ako by sme mali očakávať. Kombinácia týchto dvoch faktorov - lepšieho fungovania systémov na jednej strane a nižšieho uhrádzania, teda nižšieho počtu efektívne zrealizovaných platieb, na strane druhej - nás dostala do situácie, v ktorej sa teraz nachádzame. Práve tu je to varovanie. Musíme sledovať, ako sa teraz veci vyvinú, pokiaľ ide o systémy, ktoré tak dobre fungujú vo všetkých 27 členských štátoch, a pokiaľ ide o všetky finančné prostriedky, ktoré sa majú v budúcnosti vyplatiť. Takže buďme opatrní.
<P>
Povedal som však, že sme ochotní pomôcť tomuto Parlamentu a najmä Výboru pre kontrolu rozpočtu v jeho absolutóriu. Naši členovia vám s tým pomôžu a poskytnú vám všetky informácie, ktoré potrebujete. Pomáhame vám však aj prostredníctvom našich osobitných správ. Môžete v nich nájsť audity a iné zložky, ktoré sa zameriavajú na vplyv financovania v reálnom živote, a zistiť, ako efektívne sa využívajú. Myslím si, že aj táto informácia je pre túto inštitúciu veľmi cenná.
<P>
Je jasné, že zodpovednosť za plnenie rozpočtu spočíva predovšetkým na pleciach Európskej komisie, ale Lisabonská zmluva uvádza aj to, že to má byť v spolupráci s členskými štátmi. Ak sa máme pozrieť dopredu, povedal by som, že teraz máme jedinečnú príležitosť dať nový impulz pre lepšie hospodárenie s rozpočtom Európskej únie. Diskutuje sa o novom nariadení o rozpočtových pravidlách, ktoré bude čoskoro prijaté a ktoré bude tvoriť základnú líniu rozhodovania o hospodárení a usmerňovania hospodárenia s cieľom dosiahnuť budúci pokrok. Ak máme mať jednoduché pravidlá, ak chceme mať účinnejšie a nákladovo efektívnejšie systémy na ich riadenie prostredníctvom členských štátov a v rámci Komisie, treba tieto otázky riešiť práve v tejto chvíli. Budúci rok sa budeme zaoberať aj revíziou rozpočtu.
<P>
Komisia, Rada a Európsky parlament teda majú v tejto chvíli pred sebou obdobie, keď treba prijať závažné rozhodnutia, aby v budúcnosti situáciu zlepšili. Ak pri tom Európsky dvor audítorov môže pomôcť, navrhol by som, aby sme stavali na odporúčaniach, ktoré sme už predložili v našom stanovisku ku kľúčovým rizikám a úlohám týkajúcim sa zlepšenia finančného hospodárenia Únie.
<P>
Opakujem, že keď sa pozriete na novú generáciu programov na obdobie po roku 2013, musíme si položiť otázku: je pravdepodobné, že programy systémov financovania pridajú Európskej únii istú hodnotu? Sú systémy, ktoré predkladáme, jednoduché, majú jasné ciele, je reálne ich uskutočniť a sú ich línie zodpovednosti jasné? Chceme sa vyhnúť neistote tam, kde niekedy tvrdíme, že neexistuje zodpovednosť ani na strane Komisie, ani na strane členských štátov. Teraz máme príležitosť a Dvor audítorov sa teší, že vám pri tejto úlohe pomôže.
<SPEAKER ID="038" NAME="Predsedajúca">
Bod je uzavretý.
<P>
Písomné vyhlásenia (článok 149)
<SPEAKER ID="039" NAME="Jean-Pierre Audy" AFFILIATION="PPE">
písomne. - (FR) Prvýkrát za šestnásť rokov Európsky dvor audítorov vydal pozitívne vyhlásenie o vierohodnosti, pokiaľ ide o spoľahlivosť ročnej účtovnej závierky, ako aj zákonnosť a správnosť príslušných transakcií. Je to koniec cyklu, ktorý začala Komisia pod vedením pána Santera, ktorá rezignovala v roku 1999. Za túto situáciu vďačíme odhodlaniu Európskeho parlamentu a jeho Výboru pre kontrolu rozpočtu prinútiť Komisiu a aj členské štáty - vo veciach týkajúcich sa spoločného hospodárenia -, aby spravovali európske verejné prostriedky správnym spôsobom. Vítam prácu Dvora audítorov. Nechápem, prečo Únia nezapočítala do svojej účtovnej závierky 37,2 miliardy EUR, ktoré členské štáty dlhujú za dôchodky zamestnancov, keďže to má za následok záporný vlastný kapitál vo výške približne 44 miliárd EUR. Aký obraz to dávame! Som zvedavý, ako si budeme schopní požičať na trhoch, aby sme získali 60 miliárd EUR potrebných na plán stability. Na záver chcem povedať, že táto správa podľa mňa prišla príliš neskoro. V ktorejkoľvek serióznej organizácii by mala byť audítorská správa zaslaná pred 30. júnom roka nasledujúceho po roku, ktorý bol predmetom auditu. Vykrúcanie sa pre zložité otázky a mnoho príslušných jazykov je neprijateľné.
<SPEAKER ID="040" NAME="Zuzana Brzobohatá" LANGUAGE="CS">
Európsky dvor audítorov v súčasnosti predkladá svoju šestnástu správu, prostredníctvom ktorej vydáva vyhlásenie o vierohodnosti týkajúce sa zákonnosti a správnosti operácií, na ktorých sa zakladá ročná účtovná závierka rozpočtu EÚ. Rada by som zdôraznila, že chybovosť niektorých operácií je stále vysoká. Dvor audítorov napríklad konštatuje, že v prípade projektov v oblasti súdržnosti chybovosť presahuje 5 %, čo je podľa môjho názoru príliš vysoké percento, a to aj napriek tomu, že v posledných rokoch došlo k zlepšeniu. Európska komisia by podľa mňa mala vyvinúť čo najväčšie úsilie, aby sa chybovosť znížila na maximálne prijateľnú úroveň 2 %. Treba, samozrejme, povedať, že chybovosť nie vždy naznačuje nesprávne nakladanie so zverenými prostriedkami, ale často ide skôr o účtovné chyby v administratíve jednotlivých projektov.
<SPEAKER ID="999" NAME="Véronique Mathieu" LANGUAGE="FR">
Vo svojej výročnej správe o plnení rozpočtu za rok 2009 Dvor audítorov v súvislosti so spoľahlivosťou účtovnej závierky poznamenáva, že niektoré konsolidované subjekty neposkytli žiadne vyhlásenie v súvislosti so svojou konsolidovanou účtovnou závierkou alebo predložili pozmenené vyhlásenie. Európska policajná akadémia (CEPOL) je jedným zo subjektov, o ktorých nemáme náležité informácie už niekoľko rokov. To má vážne dôsledky, pretože po hĺbkovom audite akadémie CEPOL v júli 2010 bola účtovná závierka opravená. Finančná správa agentúry za rok 2009 sa vlastne spätne vrátila cez účtovné riadenie za finančné roky 2008 a ešte predtým, pričom vplyv týchto opráv na rozpočet sa odhaduje na približne 13 % súčasného rozpočtu agentúry. Keďže 1. januára 2006 sa akadémia stala agentúrou spoločenstva, Dvor audítorov vyjadril len výhrady týkajúce sa spoľahlivosti účtovnej závierky za finančný rok 2007. To nestačilo na to, aby sa účtovné závierky spred roka 2010 dali do poriadku.
