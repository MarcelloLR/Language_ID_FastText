<CHAPTER ID="004">
Program
<SPEAKER ID="103" NAME="Predsedajúca">
Čo sa týka návrhu uznesenia Výboru pre zahraničné veci o humanitárnej situácii na Srí Lanke, dostala som písomnú námietku doplňujúcu spomenutý návrh uznesenia od pána poslanca Roberta Evansa a 40 ďalších signatárov.
<P>
V súlade s ustanoveniami článku 90 ods. 4 rokovacieho poriadku bol návrh uznesenia zaradený do rozpravy a hlasovania v programe dnešného zasadnutia.
<P>
Preto vám navrhujem, aby bola rozprava posledným bodom programu dnes večer a aby sa hlasovanie uskutočnilo zajtra o 12.00 hod. Lehota na predloženie pozmeňujúcich a doplňujúcich návrhov je do 15.00 hod dnes popoludní.
<SPEAKER ID="104" NAME="Robert Evans" AFFILIATION="PSE">
Vážená pani predsedajúca, v pondelok večer Výbor pre zahraničné veci prijal návrh uznesenia o zhoršujúcej sa humanitárnej situácii na Srí Lanke v súlade s článkom 91.
<P>
Situácia na Srí Lanke je jednoznačne veľmi vážna, ale čo presne sa deje v súvislosti s humanitárnou situáciou, zďaleka nie je jasné. Som si vedomý toho, že v tomto Parlamente existuje mnoho odlišných názorov. Preto navrhujem, že najrozumnejšie by bolo naplánovať riadnu rozpravu, ktorá sa skutočne nedá začleniť do tejto schôdze, ale mohla by sa uskutočniť počas našej ďalšej schôdze, ktorá bude o 10 dní. Som vďačný pánovi poslancovi Daulovi zo skupiny PPE-DE za vyslovenie podpory jeho skupiny pre takýto postup. Keďže sme seriózny Parlament, chcel by som navrhnúť a požiadať svojich kolegov, pánov poslancov a panie poslankyne, o podporu rozpravy s uznesením a o plnú účasť na nasledujúcej schôdzi v záujme spravodlivého riešenia závažnej situácie na Srí Lanke.
<SPEAKER ID="105" NAME="Daniel Cohn-Bendit" AFFILIATION="Verts/ALE">
(FR) Vážená pani predsedajúca, ak niekto niečo navrhuje, niekto iný voči tomu môže protestovať pred hlasovaním.
<P>
Preto by som iba chcel povedať, že situácia na Srí Lanke je mimoriadne tragická. Až 150 000 civilistov je uviaznutých bez akejkoľvek možnosti úniku. Situácia je presne taká istá ako v Barme. Z tohto dôvodu by Srí Lanka mala byť ponechaná v dnešnom programe, aby sme ukázali naše odhodlanie podporiť tých, ktorí sú uviaznutí.
