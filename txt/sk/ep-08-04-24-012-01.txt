<CHAPTER ID="012-01">
1. Zimbabwe
<SPEAKER ID="184" NAME="Predsedajúci">
. - Ďalším bodom programu je šesť návrhov uznesení o Zimbabwe.
<SPEAKER ID="185" NAME="Erik Meijer">
autor. - (NL) Vážený pán predsedajúci, prezident Zimbabwe pán Mugabe býval hrdinom boja za nezávislosť. Vďaka nemu sa z bývalej Južnej Rodézie stal nový štát Zimbabwe, ktorý po skončení koloniálnej vlády Veľkej Británie a pazúroch politiky apartheidu bielej menšiny, ktorá povstala proti koloniálnej moci, ponúkol hlas demokracie černošskej väčšine obyvateľstva.
<P>
Mugabe bol dlhé roky neuveriteľne miernym vládcom. Nepresadzoval prerozdelenie vlastníctva pôdy formou nátlaku. Radikálny bol len vo svojich námietkach voči homosexuálom. Na svoje sľuby z minulosti v súvislosti s pozemkovou reformou si spomenul až vtedy, keď mu hrozila strata moci. Odvtedy jeho neuvážené skutky priviedli hospodárstvo krajiny k úplnému krachu. Prerozdelenie poľnohospodárskej pôdy neprebiehalo podľa náležitého plánu, ale úplne svojvoľne, takže najagresívnejší prívrženci zhrabli pôdu pre seba.
<P>
Ešte horší je však spôsob, akým sa správa k svojim politickým oponentom. Neoblomne ich zastrašuje a útočí na nich, doteraz sa im však podarilo prežiť. Počas posledných volieb sa dokonca vyskytlo podozrenie, že ich výsledky boli zmanipulované. Tentoraz vyhrala parlamentné voľby opozícia, zdá sa však, že navrhované prerátanie hlasov je pripravené tak, aby ju zbavilo víťazstva. Výsledok prezidentských volieb sa nezverejnil už počas jedného mesiaca, takže rozsah Mugabeho porážky nie je známy.
<P>
V posledných dňoch nadšene vyhlásil, že vo svojej krajine nikdy nič nezmení. Tento sľub môže splniť len pomocou násilia a útlaku. Svoj zámer uskutoční s použitím plnej lode zbraní dovezených z Číny. Po objasnení týchto okolností je logické, že okolitý svet má v súvislosti so spomínaným domácim konfliktom obavy. Podpora utečencov, podpora opozície a tlak na vládnucu stranu predstavujú nevyhnutné spôsoby ako dosiahnuť to, čo vždy vyhlasoval aj Mugabe, konkrétne, politickú moc väčšiny.
<SPEAKER ID="186" NAME="Geoffrey Van Orden">
autor. - Vážený pán predsedajúci, predovšetkým by som rád vyjadril svoje sklamanie z toho, že v tejto dôležitej rozprave nie je zastúpená Rada.
<P>
Od volieb v Zimbabwe uplynul takmer mesiac. Je veľmi pravdepodobné, že ich vyhralo Hnutie za demokratickú zmenu. Mugabe a jeho stúpenci už nemajú čo hľadať vo svojich úradoch, o výsledkoch volieb sme však nepočuli prakticky nič okrem toho, že Mugabeho ľudia znova reagujú násilným spôsobom, a že sa zúfalo snažia upraviť výsledok volieb.
<P>
Po celé roky sme ukazovali na Zimbabwe ako na najväčšiu hanbu Afriky, na svedectvo následkov tyranie, úplatkárstva a vykorisťovania desivým režimom jedného človeka. Mugabe zničil krajinu, ktorá kedysi prosperovala. A zatiaľ, po celý ten čas, počas tých dlhých rokov, stáli africkí vodcovia obďaleč a buď neurobili nič, alebo tlieskali tomuto tyranovi, kedykoľvek sa im naskytla príležitosť. Aké hanebné! Aký škandál. A aká tragédia. A to nie len pre obyvateľov Zimbabwe, ale pre Afriku.
<P>
Počas celých tých rokov má hlavný kľúč k osudu Zimbabwe Južná Afrika, ale Thabovi Mbekimu sa nielenže nepodarilo zhostiť sa svojich povinností sprostredkovateľa, ale dokonca s Mugabem nehanebne sympatizoval. Pred pár dňami svet ohromene pozoroval Mbekiho keď vyhlásil, že v Zimbabwe nie je kríza, že ide len o normálnu volebnú politiku.
<P>
Kým EÚ aspoň uložila cielené sankcie na režim Mugabeho, všemožne sa snažila zabezpečiť, aby ich nikto nebral vážne, dokonca pozvala Mugabeho, ktorý mal zakázané cestovať do krajín EÚ, na samit EÚ - Afrika v Lisabone v decembri minulého roka z dôvodov, ktoré boli nepravdivé. Čo EÚ v skutočnosti urobila z diplomatického alebo hospodárskeho hľadiska, aby ostatné africké krajiny presvedčila o tom, aby sa k Zimbabwe zachovali čestne? Odpoveď znie: veľmi málo.
<P>
Na nápravu je ešte čas. Jacob Zuma, predseda Afrického národného kongresu, vyzýva na prijatie opatrení v súvislosti so Zimbabwe. V našom dnešnom návrhu uznesenia vyzývame ľudí dobrej vôle z vládnej strany Zimbabwe Zanu-PF, aby boli optimistickí a mali na pamäti, že zmena je na dosah.
<P>
Je čas, aby sme dali najavo, čo si myslíme. Uskutočnime túto demokratickú zmenu, ktorá je koniec koncov v záujme obyvateľov Zimbabwe potrebná.
<SPEAKER ID="187" NAME="Bogusław Rogalski">
autor. - (PL) Vážený pán predsedajúci, politická situácia i vnútorná bezpečnosť v Zimbabwe sa po marcových parlamentných a prezidentských voľbách náhle zvrtli k horšiemu. Samotná skutočnosť, že výsledky volieb ešte stále nie sú známe, je ukážkou rozkladu právneho štátu a ukážkou totalitnej povahy moci v tomto africkom štáte.
<P>
V dnešnej Afrike je demokracia ako taká vážne ohrozená. Režim znova použil proti opozícii a proti demokratickým snahám obyvateľov Zimbabwe moc. Z uvedeného dôvodu je potrebná rozhodná reakcia zo strany Európskej únie, na ktorej by sa mal zúčastniť aj náš Parlament. Mali by sme reagovať na opísanú situáciu, mali by sme však aj odsúdiť krok Číny - zaslanie plnej nákladnej lode zbraní na africké pobrežie, ktorým sa snaží podporiť Mugabeho režim.
<P>
Z uvedeného dôvodu rád podporím doložku nášho spoločného návrhu uznesenia, v ktorej sa čínska vláda vyzýva, aby zastavila vývoz zbraní do Zimbabwe. Len takto bude možné znížiť počet obetí teroru štátu, ktorému podliehajú jeho občania.
<SPEAKER ID="188" NAME="Marios Matsakis">
autor. - Vážený pán predsedajúci, po mnohých rokoch britskej koloniálnej vlády a po diktátorstve apartheidu Iana Smitha, vtedajšiu Rodéziu, dnešné Zimbabwe, doviedla k nezávislosti skupina bojujúca za slobodu, do ktorej patril aj pán Mugabe.
<P>
Nikto nemôže poprieť, že títo ľudia sa zaslúžili o oslobodenie Zimbabwe. Ako sa to však často stáva, intenzívne a dlhotrvajúce vládnutie, kombinované s oportunizmom a nekontrolovateľným hladom po osobnom materiálnom zisku, čoskoro skazilo altruistického ducha slobody a demokracie a prevrátilo vládnuci režim Mugabeho na utláčajúci vládny orgán bez akejkoľvek vízie do budúcnosti a s prehnanými prejavmi totality. Výsledkom je medzinárodná izolácia Zimbabwe a neustále smerovanie štátu k chudobe a úplatkárstvu.
<P>
V nedávnych voľbách dal ľud Zimbabwe najavo veľkú potrebu zmeny, ale Mugabeho režim sa nechce vzdať moci a riskuje, že dovedie krajinu k anarchii a občianskej vojne.
<P>
Prostredníctvom tohto návrhu uznesenia odovzdávame posolstvo, že je potrebné rešpektovať želanie ľudu Zimbabwe, ktoré vyjadril vo voľbách. Chceme sa uistiť aj v tom, že tí v Afrike, ktorí tvrdia, že ich situácia Zimbabwe zaujíma, prevezmú zodpovednosť do vlastných rúk, pozrú sa na situáciu reálne, budú vnímať Mugabeho takého, akým je teraz a nie, akým bol pred mnohými rokmi a budú rozhodne konať s cieľom uskutočniť v Zimbabwe prechod k demokracii.
<SPEAKER ID="189" NAME="Raül Romeva i Rueda">
autor. - (ES) Vážený pán predsedajúci, vzhľadom na vývoj udalostí sa domnievam, že situácia v Zimbabwe si určite vyžaduje našu pozornosť na tomto mimoriadnom zasadnutí. Preto sa pridávam k tým, inak ani konať nemôžem, ktorí už odsúdili násilie zo strany vládnych jednotiek voči opozičným skupinám, novinárom a stúpencom ľudských práv.
<P>
Rovnako dúfam, že týmto uznesením aspoň prispejeme k podpore tých, ktorí sa zo zahraničia a zvnútra krajiny snažia v tejto situácii obnoviť demokratický proces.
<P>
Rád by som však upozornil na jeden konkrétny bod, ktorý sa týka známeho prípadu čínskeho plavidla An Yue Jiang, ktoré viezlo 77 ton zbraní a munície určených Zimbabwe, a ktoré bolo nútené opustiť juhoafrický prístav Durban po tom, čo robotníci v dokoch odmietli vyložiť náklad a súd rozhodol, že zbrane nemožno previezť územím Južnej Afriky.
<P>
Podľa mojich informácií plavidlo v súčasnosti hľadá iný prístav, v ktorom by mohlo vyložiť svoj náklad. Vzhľadom na nesúhlas regiónu s prijatím nákladu sa však zdá, že plavidlo sa môže vrátiť do Číny s nesplnenou úlohou.
<P>
Je zrejmé, že plavidlu nemalo byť nikdy povolené vyplávať, a že je potrebné, aby sa všetky vlády spojili a čo najskôr vypracovali medzinárodnú zmluvu o presunoch zbraní, pretože nanešťastie na svete existuje mnoho miest podobných Zimbabwe, ktorým by nikdy nemalo byť umožnené prijímať zbrane alebo muníciu akéhokoľvek druhu.
<P>
Vnímajme tento príklad ako podnet na rokovania o účinnej a právne záväznej zmluve o obchode so zbraňami (ATT), ku ktorej roky vyzýva mnoho mimovládnych organizácií v sieti IANSA, a ku ktorej teraz vyzýva tento Parlament.
<SPEAKER ID="190" NAME="Urszula Gacek">
v mene skupiny PPE-DE. - Vážený pán predsedajúci, zakrátko uplynie mesiac od prezidentských volieb v Zimbabwe. Rozhodne to je dostatok času na sčítanie hlasov a oznámenie výsledku. V súčasnosti pokračuje opätovné sčítanie v 23 volebných obvodoch na žiadosť vládnucej strany Zanu-PF. Existujú vážne obavy, pokiaľ ide o spôsob zaobchádzania s volebnými urnami. Nemožno vylúčiť ani manipuláciu s hlasovacími lístkami počas opätovného sčítania. Z posledného sčítania hlasov vyplývalo, že bude potrebné uskutočniť druhé kolo prezidentských volieb. Súčasné vyhlásenie pána Mugabeho o jeho víťazstve musíme spochybňovať. Dúfajme, že druhé kolo sa naozaj uskutoční.
<P>
Medzinárodné spoločenstvo však musí vyvíjať neutíchajúci tlak, aby zabezpečilo, že toto druhé kolo bude čo najslobodnejšie a najspravodlivejšie. Pozorovateľom volieb a novinárom musí byť umožnený vstup do krajiny. Z dlhodobejšieho hľadiska bude potrebné uskutočniť reformy vrátane vytvorenia nezávislej volebnej komisie s cieľom zabezpečiť, aby táto fraška už nikdy nebola nazvaná demokratickými voľbami.
<SPEAKER ID="191" NAME="Katrin Saks">
v mene skupiny PSE. - Vážený pán predsedajúci, v ústave Zimbabwe je stanovené, že "žiadna osoba nie je vystavená týraniu alebo neľudskému alebo ponižujúcemu alebo inému zaobchádzaniu."
<P>
Porušenia vnútroštátneho a medzinárodného práva sú také časté, že tu nemáme dostatok času ani na to, aby sme ich zrátali. Rada by som nasledujúce slová adresovala dvom osobám: policajnému komisárovi Augustínovi Chihurimu a armádnemu generálovi Constantinovi Chiwengovi. Týranie a iné kruté, neľudské alebo ponižujúce zaobchádzanie alebo trest sú v rámci medzinárodného práva úplne zakázané. Napríklad v článku 5 Africkej charty ľudských práv a práv národov a v článku 7 Medzinárodného paktu o občianskych a politických právach. Zimbabwe je zmluvný štát v prípade obidvoch nástrojov.
<P>
Vyzývam vás na okamžité ukončenie porušovania ľudských práv zo strany policajných úradníkov a vojakov a nalieham, aby ste zabezpečili bezodkladné, nezávislé a nestranné vyšetrovanie obvinení týkajúcich sa policajnej a vojenskej účasti na zneužívaní ľudských práv vrátane násilných útokov voči jednotlivcom.
<SPEAKER ID="192" NAME="Janusz Onyszkiewicz">
v mene skupiny ALDE. - (PL) Vážený pán predsedajúci, diktátorská vláda pána Mugabeho zmenila Zimbabwe z krajiny s prekvitajúcim hospodárstvom na úplnú katastrofu. Inflácia dosiahla úroveň 100 000 % ročne. HNP klesol za niekoľko posledných rokov o tretinu a výnos o znížení cien o 50 % znamenal prázdne obchody. V poslednom období bola každá spoločnosť v krajine znárodnená. Okrem toho patrí dĺžka života v Zimbabwe medzi najnižšie na svete: 37 rokov v prípade mužov a 34 v prípade žien. Štvrtina populácie je nakazená vírusom HIV a približne 80 % žije pod hranicou chudoby.
<P>
Ak chceme v Zimbabwe dosiahnuť zmenu mierovou cestou, a zmena je určite nevyhnutná, musíme zabezpečiť, aby k nej došlo prostredníctvom volieb a nie prostredníctvom krvavých bojov a revolúcie.
<SPEAKER ID="193" NAME="Ewa Tomaszewska">
v mene skupiny UEN. - (PL) Vážený pán predsedajúci, 29. marca 2008 sa uskutočnili prezidentské voľby a voľby do miestnych zastupiteľstiev v Zimbabwe. Doteraz však neboli oznámené žiadne výsledky.
<P>
Zabránenie zverejneniu výsledkov prezidentských volieb a sprievodný útlak opozície sú neprijateľným spôsobom potláčania demokratického úsilia ľudu Zimbabwe. Skutočnosť, že 14. apríla 2008 najvyšší súd v Zimbabwe zamietol neliehavú žiadosť opozičnej skupiny, Hnutia za demokratickú zmenu, o to, aby volebná komisia zverejnila výsledky volieb, dokazuje závislosť súdnictva od súčasného šéfa prezidentskej kancelárie, Roberta Mugabeho, ktorý sa obáva straty moci.
<P>
Ostro odsudzujeme porušovanie ľudských práv a uplatňovanie sily proti opozícii.
<P>
Dodávky zbraní do tejto krajiny v tomto čase znamenajú podporu možnosti prepuknutia občianskej vojny a rovnako si zaslúžia odsúdenie. Z toho dôvodu patrí osobitné uznanie aj zamestnancom prístavu v Južnej Afrike, ktorí odmietli vyložiť zbrane poslané z Číny bezpečnostným silám v Zimbabwe.
<SPEAKER ID="194" NAME="Koenraad Dillen" AFFILIATION="NI">
(NL) Vážený pán predsedajúci, koľký raz je situácia týkajúca sa ľudských práv v Zimbabwe zahrnutá do programu ako predmet naliehavej rozpravy? Koľkokrát sme tu bezmocne vystúpili a kritizovali spôsob, akým Mugabe potláča svoj ľud? Nie sme vždy vo všetkom jednotní, ale v prípade Zimbabwe stále dosiahneme istú mieru konsenzu.
<P>
Toto potupné predstavenie nedávnych volieb je opäť dôkazom, že bezohľadnému diktátorovi vôbec nezáleží na demokracii. Politika etnických čistiek voči bielym farmárom stále pokračuje. Mugabe pohŕda opozíciou, medzinárodným spoločenstvom a svojim vlastným ľudom. Najslabší v Zimbabwe trpia na prvom mieste. O tom však vieme už roky.
<P>
Európske spoločenstvo pritom v decembri minulého roka na samite EÚ - Afrika v Lisabone rozprestrelo tomuto mužovi červený koberec. Iba britský predseda vlády Gordon Brown sa držal svojho presvedčenia a bojkotoval túto malú nechutnú schôdzku. Všetci to vieme, ale v tom spočíva podstata tejto žalostnej situácie. Mugabe vie, že má podporu. Uvedomuje si, že ho podporuje niekoľko kamarátskych vodcov štátov, alebo povedzme kamarátskych diktátorov v Afrike, ktorí odmietajú akúkoľvek kritiku jeho kriminálnej politiky ako "neokolonializmu." Úloha Južnej Afriky je v týchto vzťahoch mimoriadne zradná. Pokiaľ ho Africká únia nebude otvorene kritizovať, Mugabe bude beztrestne pokračovať.
<P>
Mugabe tiež vie, že má podporu Číny, ktorá chce prevziať úlohu Európy v Afrike a dosahuje to tak, že skorumpovaným vodcom štátov tvrdí, že ich nebude trápiť otázkou ľudských práv a dobrej verejnej správy. Skutočná podstata čínskeho režimu sa ukazuje nielen v Tibete, ale aj v Dárfúre a Zimbabwe. Toto je podstata dnešnej rozpravy a my musíme odsúdiť a intenzívnejšie zdôrazniť spoločnú vinu Číny a Afriky.
<SPEAKER ID="195" NAME="José Ribeiro e Castro" AFFILIATION="PPE-DE">
Vážený pán predsedajúci, udalosti v Zimbabwe by boli komické, keby neboli také dramatické a nemohli by nadobudnúť dosť tragický charakter.
<P>
Aký je cieľ volieb? Cieľom je demokratická voľba vlády. Znamená to, že proces hlasovania musí byť slobodný a spravodlivý, hlasy musia byť spočítané, výsledky zverejnené a voľba ľudu rešpektovaná. Toto nie je prípad Mugabeho Zimbabwe.
<P>
Nezverejnenie výsledkov a opätovné sčítanie spôsobom, akým bolo objednané sú úplne smiešne. Medzinárodné spoločenstvo musí tento postup pozorne sledovať. Musíme si vypočuť varovania náboženských vodcov, ktorí apelujú na náš zmysel pre zodpovednosť odvtedy, čo sa obávajú dôsledkov vo forme mimoriadne násilnej krízy rozmerov genocídy. Je to tiež skúška pre medzinárodné orgány a my musíme vyvinúť tlak na Spoločenstvo pre rozvoj južnej Afriky (SADC), Africkú úniu a Organizáciu Spojených národov.
<P>
Napokon, pokiaľ ide o čínske plavidlo: správy tvrdia, že sa môže vrátiť späť do Číny, s čím nás v utorok oboznámil komisár Michel. Túto správu je však potrebné potvrdiť a ja nalieham na Komisiu, aby vyvinula tlak na Čínu. Toto rozhodnutie musí byť politické, nestačí rozhodnutie lodnej spoločnosti.
<SPEAKER ID="196" NAME="Bernd Posselt" AFFILIATION="PPE-DE">
(DE) Vážený pán predsedajúci, v starej Rodézii bývala turistická ceduľa, ktorá vyzývala ľudí, aby "prišli do Rodézie a videli ruiny Zimbabwe." V posledných rokoch bol význam sloganu obrátený a vznikol dvojzmyselný vtip: "Príďte do Zimbabwe a pozrite si ruiny Rodézie." Dnes by bolo možné ceduľu prečítať pokojne takto: "Príďte do Zimbabwe a pozrite si ruiny Zimbabwe." Neodkazoval by na slávnu kamennú stavbu, ale na zruinované nádeje na prosperitu a demokraciu.
<P>
Som presvedčený, že je povinnosťou Európskej únie využiť súčasný stav, v ktorom aj napriek manipuláciám rôzneho druhu zimbabwianska opozícia vďaka svojej odvahe vybojovala napokon významné víťazstvo, a podporiť zásady demokracie a právneho štátu v tomto dôležitom africkom štáte. Zimbabwiansky ľud už trpel dosť. Musíme však nájsť také spôsoby podpory, ktoré nie je možné interpretovať ako prejav neokolonializmu. Je teda nevyhnutné, aby to, čo robíme, získalo podporu okolitých štátov a zimbabwianskeho ľudu.
<P>
Preto vítam prvé pozitívne kroky zo strany Afrického národného kongresu aj napriek tomu, že musí urobiť viac! Z toho dôvodu osobitne vítam príklad statočnosti robotníkov v dokoch. Musíme veľmi jasne uviesť, že je spoločnou úlohou Európskej únie, Africkej únie a rôznych síl južnej časti Afriky zabezpečiť, aby príležitosť, ktorá vznikla v súčasnosti po voľbách bola využitá správne. Pán Mugabe už má svoje miesto v dejinách a pôsobivosť tohto miesta sa každým dňom oslabuje.
<SPEAKER ID="197" NAME="Zita Pleštinská" AFFILIATION="PPE-DE">
(SK) Obavy opozície, že Mugabe sa rozhodne pre použitie sily, aby zakryl prehru svojej vládnucej strany vo voľbách 29. marca, sa potvrdili. Pri pokojnej demonštrácii opozície, ktorá protestovala proti neskorému vyhláseniu výsledkov volieb, bolo zatknutých 36 osôb.
<P>
Do problémov krajiny, ktorá sa nachádza v hlbokej ekonomickej kríze a z ktorej státisíce ľudí odchádzajú za lepším živobytím, vstúpil čínsky záujem o africkú ropu. Výmenou za zbrane podporuje Čína korupciu a diktátorský režim a je jedným z najväčších obchodných partnerov a darcov pomoci režimu Roberta Mugabeho.
<P>
Podporujem uznesenie Európskeho parlamentu o Zimbabwe, ktoré podporuje opozíciu, odsudzuje časté prejavy rasizmu stúpencov Roberta Mugabeho a zároveň vyzýva Čínu k náprave.
<SPEAKER ID="198" NAME="Tunne Kelam" AFFILIATION="PPE-DE">
Vážený pán predsedajúci, ľud Zimbabwe si zaslúži spravodlivosť a právny štát. Voľby z minulého mesiaca naznačujú možný koniec tyranie. Domnievam sa, že samotná skutočnosť týkajúca sa oneskorenia uznania výsledkov volieb zo strany Mugabeho vlády a snahy o opätovné sčítanie hlasov naznačuje a dokazuje, že sa cíti byť porazená.
<P>
Osobitne sa obávam rozšírenia násilia v tomto období nasmerovaného proti údajným stúpencom opozície, ľuďom, ktorí boli zbití a zabití iba pre názorovú odlišnosť od postojov vlády. Rád by som tiež uviedol, že tento režim nemôže prežiť bez podpory zvonka, takže čínsky prvok je veľmi symbolický, lode s výzbrojou, ktoré pristávajú v afrických prístavoch.
<SPEAKER ID="199" NAME="Predsedajúci">
Teoreticky by čas vystúpenia nemal podľa rokovacieho poriadku "trvať dlhšie než dve minúty", ale je tu ešte tretí rečník a bol by som rád, keby vystúpil.
<SPEAKER ID="200" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, rád by som sa pripojil k dnešným tvrdeniam svojich kolegov poslancov o otázke Zimbabwe, ktorú nemožno prehliadať. Európa investovala a pokračuje v investíciách značných finančných zdrojov v Afrike s dobrým zámerom vytvorenia demokracie a pozdvihnutia životného štandardu priemerného obyvateľa. Príklad Mugabeho a Zimbabwe by mohol nakaziť iných novopečených byrokratov v Afrike, dokonca aj byrokratov na miestach, kde vládne demokracia, ale kde je opozícia vyzbrojená zbraňami z Číny alebo z iných krajín socialistického sveta. To predstavuje hrozbu pre tieto demokracie a našou povinnosťou je chrániť ich. Z toho dôvodu nemôžeme Zimbabwe jednoducho umožniť, aby z tejto situácie vyviazla a domnievam sa, že tieto hlasy sa nemýlia a mali by byť vypočuté v celej Afrike.
<SPEAKER ID="201" NAME="Androula Vassiliou">
členka Komisie. - Vážený pán predsedajúci, so záujmom som sledovala rozpravu v tomto Parlamente a vítam uznesenie, o ktorom budeme v krátkom čase hlasovať.
<P>
Najprv by som rada pripomenula stále platný záväzok Komisie voči obyvateľom Zimbabwe. V tomto zmysle by som tiež rada zdôraznila, že Európska únia zostáva najdôležitejším darcom pre Zimbabwe a sme ochotní naďalej plniť túto úlohu.
<P>
Situácia v Zimbabwe, najmä po voľbách 29. marca, je stredobodom záujmu, a tak ako Európsky parlament aj Komisia sleduje udalosti veľmi pozorne. S členskými štátmi úzko spolupracujeme v Zimbabwe aj tu v Európe s cieľom koordinovať opatrenia na úrovni Európskej únie.
<P>
Sme presvedčení, že obyvatelia Zimbabwe a susedné štáty sú hlavnými hráčmi pri hľadaní riešenia krízy. Preto povzbudzujeme regionálnych partnerov Zimbabwe, aby zohrávali dôležitú úlohu. Komisia z toho dôvodu podporuje prebiehajúce regionálne snahy a závery samitu Spoločenstva pre rozvoj južnej Afriky (SADC), ktorý sa uskutočnil 13. apríla v Lusake, a na ktorom vyzvali k zverejneniu výsledkov prezidentských volieb a, v prípade rozhodujúceho súboja, k vytvoreniu bezpečného prostredia zo strany vlády Zimbabwe.
<P>
Vítame tiež presun volebnej pozorovateľskej misie zo strany SADC s cieľom okamžite dohliadať na prebiehajúci volebný proces až do jeho ukončenia. Zároveň je nám ľúto, že EÚ nebola vyzvaná, aby vyslala svoju vlastnú volebnú pozorovateľskú misiu.
<P>
V rámci svojej účasti na samite SADC venovanom problematike chudoby, ktorý sa uskutočnil 19. apríla na ostrove Maurícius, komisár Michel využil príležitosť a stretol sa s väčšinou prezidentov alebo predsedov vlád členských štátov SADC, aby rokoval o kríze v Zimbabwe. Poďakoval im za ich úsilie a povzbudil ich, aby posilnili svoju snahu nájsť prijateľné riešenie.
<P>
Rada by som potvrdila komisárovu ochotu pokračovať vo využívaní každej príležitosti na dialóg s cieľom nájsť riešenie krízy v Zimbabwe. Medzičasom Komisia a členské štáty pokračujú v poskytovaní mimoriadneho množstva humanitárnej pomoci obyvateľom Zimbabwe.
<SPEAKER ID="202" NAME="Predsedajúci">
Rozprava sa skončila.
<P>
Hlasovanie sa uskutoční po skončení rozpráv.
