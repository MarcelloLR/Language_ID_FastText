<CHAPTER ID="019">
Budúcnosť spoločného európskeho azylového systému (rozprava) 
<SPEAKER ID="162" NAME="Predsedajúca">
Ďalším bodom je rozprava o správe pána Guista Cataniu v mene Výboru pre občianske slobody, spravodlivosť a vnútorné veci o budúcnosti spoločného európskeho azylového systému.
<SPEAKER ID="163" NAME="Giusto Catania" LANGUAGE="IT">
Vážená pani predsedajúca, dámy a páni, v minulom roku stúpol počet utečencov v celosvetovom meradle. Dnes ich je približne 12 miliónov. Ak do tohto zahrnieme aj vnútorne vysídlené osoby, toto číslo stúpne na viac ako 26 miliónov ľudí na celom svete, ktorí potrebujú rovnaký druh ochrany. Dôvodom je, že vo svete sú aj naďalej vojny. Počet irackých utečencov a vnútorne vysídlených osôb je v súčasnosti 4 milióny a je zrejmé, že títo utečenci sú dôsledkom vojen, na ktorých začiatku sa podieľali aj naše krajiny.
<P>
Vytvorenie spoločnej európskej azylovej politiky je nevyhnutné, pretože podľa zásad právneho štátu máme povinnosť zabezpečiť, aby boli títo ľudia prijímaní rovnako v celej Európskej únii. Je to ešte dôležitejšie, ak si uvedomíme, že niektoré členské štáty stále nemajú systematické azylové zákony. S poľutovaním sledujem, že harmonizácia azylových konaní sa odkladá o dva roky, čo znamená, že bude implementovaná v roku 2012. Musíme odstrániť obrovské odlišnosti, ktoré existujú medzi členskými štátmi a rôznymi azylovými systémami. Momentálne sa nachádzame v paradoxnej situácii, kedy sa miera úspešnosti kandidátov na štatút utečenca v prípade niektorých štátnych príslušníkov tretích krajín pohybuje v rozmedzí približne od 0 % do 90 % v závislosti od toho, ktorý členský štát dostane žiadosť.
<P>
Harmonizácia noriem musí priniesť vysokú úroveň ochrany v celej EÚ a nesmie sa uskutočniť v rámci noriem na najnižšej úrovni. Inštitút azylu je neoddeliteľnou súčasťou našej demokracie a ochrany ľudských práv a je neprijateľné, že za posledné roky bol závažne oslabený, pretože potreby žiadateľov o azyl a zákaz núteného vrátenia jednotlivca do krajiny stanovené v medzinárodných dohovoroch neboli vždy rešpektované. Európska únia musí na vonkajších hraniciach vytvoriť mechanizmy na identifikáciu žiadateľov o azyl a zabezpečiť prístup na svoje územie pre osoby, ktoré majú právo na medzinárodnú ochranu, a to aj v rámci kontrolných operácií na svojich vonkajších hraniciach. Z tohto dôvodu považujeme za vhodné preskúmať úlohu Európskej agentúry pre riadenie operačnej spolupráce na vonkajších hraniciach členských štátov Európskej únie (Frontex), ktorá často zaobchádza so žiadateľmi o azyl ako s nezákonnými prisťahovalcami.
<P>
Prostredníctvom tejto správy Európsky parlament žiada agentúru Frontex, aby poskytla podrobné údaje o počte žiadateľov o azyl, ktorí boli takto identifikovaní počas jej operácií, a o osude osôb, ktoré boli zadržané alebo poslané späť do krajiny tranzitu alebo do krajiny pôvodu. Musíme zaistiť náležité plnenie medzinárodných dohovorov a dohôd o spolupráci s tretími krajinami. Dohody sa nesmú uzatvárať s krajinami, ktoré nepodpísali Ženevský dohovor. Mnohé členské štáty však toto ignorujú, napríklad Taliansko, ktoré podpísalo dohodu o riadení migračných tokov s Líbyou, krajinou, ktorá nemá v úmysle podpísať Ženevský dohovor o utečencoch.
<P>
Veľmi nás teší - zdôrazňovali sme to a dúfali sme, že sa to objaví v tejto správe - že Súdny dvor zrušil článok smernice o azylovom konaní, ktorý sa týkal vytvorenia koncepcie "bezpečných tretích krajín" a spoločného zoznamu bezpečných tretích krajín. Podľa nášho názoru nemôže existovať niečo ako "bezpečná tretia krajina". Je to chybná koncepcia, pretože občania môžu byť prenasledovaní aj v krajinách s vysokými demokratickými štandardmi.
<P>
Žiadatelia o azyl sú zraniteľní ľudia, ktorí potrebujú vhodné podmienky prijímania. Členské štáty nemôžu zadržiavať osoby len z dôvodu, že príslušná osoba je žiadateľom o medzinárodnú ochranu. Preto tvrdím, že žiadatelia o azyl by zo zásady nemali byť zadržiavaní. Bohužiaľ, v mnohých členských štátoch je zadržiavanie žiadateľov o azyl stále realitou vzhľadom na ich nelegálny vstup do krajiny. Žiaľ, a tým svoje vystúpenie ukončím, iný spôsob vstupu do Európskej únie neexistuje. Je to paradox - aj samotní žiadatelia o azyl musia pri vstupe do EÚ prichádzať do styku so zmiešanými migračnými tokmi. Azyl nie je výsadou - azyl je povinnosťou pre štáty a právom pre tých, ktorí utekajú pred vojnou.
<SPEAKER ID="164" NAME="Jacques Barrot" LANGUAGE="FR">
Vážená pani predsedajúca, dámy a páni, v júni prijala Komisia akčný plán pre oblasť azylu. Komisia sa zaviazala, že v rozpätí rokov 2008 a 2009 predloží konkrétne návrhy na zlepšenie ochranných noriem, podnieti členské štáty k väčšej solidarite a tiež posilní praktickú spoluprácu.
<P>
Stanovili sme zásady, ktoré by mali viesť kroky Únie, udržiavať jej humanitárnu a ochrannú tradíciu, zaručiť skutočnú rovnosť zaobchádzania v celej Únii, zvýšiť účinnosť azylového systému a podporiť solidaritu v rámci Únie a medzi Úniou a tretími krajinami.
<P>
Rád počujem, že Parlament sa plne stotožňuje s prístupom Komisie. Stotožňuje sa s našou ambíciou vytvoriť európsky azylový systém, ktorý bude účinnejší, spravodlivejší a bude poskytovať lepšiu ochranu.
<P>
Skutočnosť, že Parlament je teraz spoločným zákonodarcom s Radou, mi dáva nádej, že rokovania, ktoré budú dlhé, budú mať teraz väčšiu šancu dospieť k nástrojom najvyššej kvality, ktoré budú viac v súlade so základnými právami.
<P>
Následne bude môcť Únia vďaka spolurozhodovaciemu postupu a schváleniu kvalifikovanou väčšinou v Rade harmonizovať tieto medzinárodné ochranné normy na vyššej úrovni.
<P>
Ďakujem Parlamentu za silnú podporu všetkých iniciatív, ktoré Komisia oznámila vo svojom akčnom pláne.
<P>
Ďakujem vám tiež, že ste sa prednostne zaoberali mojím nedávnym návrhom na vytvorenie Európskeho úradu na podporu azylantov. Na dosiahnutie úspechu tohto mechanizmu, ktorý nám umožní posilniť praktickú spoluprácu a kvalitu azylových systémov, potrebujeme podporu Parlamentu. Dúfam, že všetky tri inštitúcie dosiahnu rýchlu dohodu, aby sa tento úrad mohol otvoriť čo najskôr.
<P>
Vážený pán Catania - a dovoľte mi, aby som vám poďakoval za vašu správu - znepokojujú vás však niektoré okolnosti, konkrétne podmienky zadržiavania žiadateľov o azyl, práva žiadateľov o azyl podľa dublinských konaní, vplyv kontrolných operácií na hraniciach na prístup k ochrane a záťaž, ktorou je pre niektoré členské štáty prijímanie tokov žiadateľov o azyl. Mám pre vás niekoľko odpovedí.
<P>
Pokiaľ ide o podmienky zadržiavania žiadateľov o azyl, Komisia v rámci pozmeňujúcich a doplňujúcich návrhov k smernici o podmienkach prijímania navrhla jasnejšie pravidlá ako tie, ktoré sú momentálne v platnosti, predovšetkým zákaz zadržiavania maloletých osôb bez sprievodu vo všetkých prípadoch. Špecifikovali sme tiež prípady, kedy možno zadržiavať dospelých, a ochranné opatrenia ako právo na účinné opravné prostriedky alebo právo na právnu pomoc a pravidelné súdne kontroly oprávnenosti zadržiavania.
<P>
Okrem toho Parlament v súlade so správou pani Roureovej o otvorených a bezpečných prijímacích strediskách prijatou 5. februára identifikoval v týchto strediskách viacero problémov. Predložené pozmeňujúce a doplňujúce návrhy k smernici o podmienkach prijímania by mali priniesť riešenie týchto problémov.
<P>
Na základe tých istých zásad som navrhol, aby boli lepšie zaručené práva žiadateľov o azyl podliehajúcich dublinským konaniam. Musíme napríklad umožniť zlučovanie rodín, zlučovanie detí s členmi svojej rodiny a posilniť procedurálne záruky, ktoré využívajú žiadatelia o azyl podliehajúci dublinskému konaniu.
<P>
Aj to najlepšie azylové konanie by bolo zbytočné, ak by k nemu nebol zaručený prístup. Súhlasím s vami, pán Catania, že je potrebné zlepšiť našu spoluprácu s príslušníkmi pohraničnej stráže, vyškoliť ich a oboznámiť ich s azylovou problematikou. Spomínali ste zmiešané migračné toky. Agentúra Frontex musí byť schopná zabezpečiť v tejto súvislosti školenia. Po svojom založení bude k tomu prispievať aj úrad na podporu azylantov prípravou príručiek pre príslušníkov pohraničnej stráže. Musíme sa tiež dohodnúť na lepšej definícii zodpovednosti v prípade osôb zachránených na mori. Kde by sa mali vylodiť? Kde môžu v prípade potreby požiadať o azyl? Pri hľadaní správnych odpovedí na tieto otázky spolupracujem s členskými štátmi. Samozrejme, musíme si byť vedomí tlakov, ktorým čelia azylové systémy v niektorých členských štátoch. Chceme väčšiu solidaritu, nielen z finančného hľadiska, ale aj v podobe tímov odborníkov na rýchlu reakciu, ktoré vytvorí úrad.
<P>
Preskúmame tiež možnosť dobrovoľného presunu utečencov do iného členského štátu, ako je ten, ktorý poskytol ochranu.
<P>
Na konci týždňa idem do Lampedusy a na Maltu, aby som sa oboznámil s praktickými požiadavkami a zistil, ako môže Únia poskytnúť svoju podporu.
<P>
Vážená pani predsedajúca, dámy a páni, chcel by som využiť túto príležitosť, aby som vám poďakoval za ďalších 10 miliónov EUR, ktoré Parlament schválil na konci roka 2008 pre Európsky fond pre utečencov. Týchto 10 miliónov EUR sa použije na premiestnenie ďalších utečencov do Únie v roku 2009. V tejto súvislosti by som chcel zdôrazniť dôležitosť záväzku prijatého členskými štátmi po misii, ktorú sme vyslali do Jordánska a Sýrie, ktorý sa týkal premiestnenia irackých utečencov do členských štátov Európskej únie.
<P>
Spoločne pracujeme na všetkých frontoch, inými slovami, na zlepšovaní kvality právnych predpisov, praktickej spolupráce a solidarity medzi členskými štátmi a medzi Úniou a tretími krajinami.
<P>
Naozaj chcem poďakovať Parlamentu za podporu. Musíme z Európskej únie urobiť skutočnú jednotnú spoločnú oblasť ochrany. Mojím zámerom je zahrnúť to aj do štokholmského programu.
<P>
Ďakujem vám, dámy a páni. Ďakujem vám, pán Catania a pani Roureová, za všetku vykonanú, nesmierne užitočnú prácu.
<SPEAKER ID="166" NAME="DanutBudreikaitė" LANGUAGE="LT">
V posledných rokoch stúpol počet utečencov v celosvetovom meradle na 16 miliónov. V roku 2007 dostala EÚ viac ako 200 000 žiadostí o azyl. Utečenci žiadajúci o azyl aj niektoré členské štáty čelia problémom a veľkej záťaži, ktorú by spoločný európsky azylový systém zmiernil. Vládne inštitúcie musia pri rozhodovaní o prijatí žiadostí o azyl uplatňovať konkrétne, jasné a rovnaké pravidlá. Je dôležité, aby sa štatút utečenca udeľoval na základe konkrétneho prípadu a nie všeobecného hodnotenia, založeného napríklad na národnosti. Chcela by som tiež upriamiť pozornosť na skutočnosť, že v pláne politiky Európskej komisie pre oblasť azylu sa nespomína agentúra Frontex, ktorá hrá veľmi dôležitú úlohu v oblasti ochrany utečencov. Ďalej je dôležité povedať, že počet žiadateľov o azyl priamo závisí od politickej, hospodárskej a sociálnej situácie v krajinách pôvodu žiadateľov o azyl. Spoločný európsky azylový systém preto musí byť úzko spojený s európskou politikou rozvojovej spolupráce a humanitárnou prácou, čo by znížilo počet žiadateľov o azyl, ktorí sú často ekonomickými migrantmi.
<SPEAKER ID="167" NAME="Carlos Coelho" LANGUAGE="PT">
Vážená pani predsedajúca, pán podpredseda Komisie, dámy a páni, v nadväznosti na závery zasadnutia v Tampere sa urobilo veľa s cieľom harmonizovať zákony členských štátov týkajúce sa azylu. Táto harmonizácia sa však uskutočnila v rámci noriem na najnižšej úrovni, pričom stále existujú veľmi rozdielne postupy a konania. V EÚ stále nemáme rovnaké podmienky prístupu k ochrane, takže pretrvávajú javy ako sekundárne pohyby a viacnásobné žiadosti.
<P>
Ako už zdôraznil pán spravodajca, v roku 2008 narástol počet utečencov na viac ako 12 miliónov. Nutne preto potrebujeme začať druhú fázu spoločného európskeho azylového systému. Ak sa vytvorí jednotný postup žiadosti o azyl, potom bude v celej EÚ platiť rovnaká úroveň ochrany, a to z dôvodov účinnosti, rýchlosti, kvality a spravodlivosti pri rozhodovaní, a tiež jednotné normy na priznanie štatútu utečenca alebo osoby vyžadujúcej medzinárodnú ochranu. Iba takto sa dá dosiahnuť, aby sa so žiadateľmi o azyl zaobchádzalo rovnako bez ohľadu na to, v ktorom členskom štáte podajú žiadosť o azyl.
<P>
Som teda spokojný s predložením tohto akčného plánu pre oblasť azylu, na ktorom spolupracovali rôzne verejné subjekty a ktorý definuje plán na nasledujúce roky s cieľom rozvoja spoločného európskeho azylového systému. Podporujem navrhnuté pozmeňujúce a doplňujúce návrhy k smernici o podmienkach prijímania, smernici o azylovom konaní a smernici o priznaní azylu, ktoré ujasňujú kritériá umožňujúce žiadateľom o azyl uchádzať sa o medzinárodnú ochranu. Teší ma, že pán komisár Barrot zdôraznil potrebu zaistenia súladu s ďalšími politikami, ktoré sa týkajú medzinárodnej ochrany, a dúfam, že taký istý koherentný prístup sa rozšíri aj na ďalšie spoločné oblasti.
<P>
Nakoniec by som chcel zablahoželať spravodajcovi pánovi Giustovi Cataniovi za jeho prácu, ktorú podporí Skupina Európskej ľudovej strany (kresťanských demokratov) a európskych demokratov.
<SPEAKER ID="168" NAME="Martine Roure" LANGUAGE="FR">
Vážená pani predsedajúca, v prvom rade chcem zablahoželať nášmu spravodajcovi za jeho skvelú správu, ktorá správne odhaľuje nerovnováhu typickú pre súčasné azylové zákony v Európe a prináša množstvo návrhov, ktoré nám skutočne umožnia pohnúť sa správnym smerom.
<P>
Musíme odstrániť existujúce neprijateľné rozdiely medzi členskými štátmi. V súčasnosti je realitou, že odpoveď, ktorú dostane žiadateľ o azyl, závisí od krajiny, v ktorej je podaná žiadosť o azyl.
<P>
Vyzývame tiež na podstatné zlepšenie podmienok ubytovania žiadateľov o azyl. To si vyžaduje predovšetkým schválenie zásady, že žiadatelia o azyl sa nesmú zadržiavať, a to hlavne zraniteľné osoby, ženy, deti a obete mučenia. Vyžaduje si to tiež zaručený prístup k minimálnym právam na ubytovanie, zamestnanie, zdravotnú starostlivosť, vzdelanie, inými slovami, k základným právam zaručujúcim dôstojnosť osoby.
<P>
A nakoniec, je nevyhnutné reformovať dublinský systém II. Naše návštevy záchytných centier nám obzvlášť ukázali - ako ste povedali, vážený pán podpredseda - vedľajšie škody spôsobené ich nevhodnou prevádzkou, čo neprijateľným spôsobom zaťažuje krajiny najviac zasiahnuté tokmi migrantov prichádzajúcich k bránam Európy.
<P>
Je pred nami ešte dlhá cesta, kým dosiahneme spoločnú azylovú politiku. Nesmieme mať prehnané očakávania, dúfam však, že nové návrhy Komisie, ku ktorým, ako verím, môžeme užitočne prispieť, nám umožnia položiť základy štruktúry, ktorá, hoci dnes je možno ešte krehká, bude v budúcnosti pevná.
<P>
Úprimne ďakujem pánovi komisárovi Jacquesovi Barrotovi za jeho vytrvalú vôľu v tejto záležitosti, pretože vôľa je to, čo potrebujeme, a v jeho prípade to bola skutočne obrovská vôľa. Vážený pán komisár, dúfam, že budete mať čas na uskutočnenie tejto práce, pretože je to našou úlohou a morálnou povinnosťou vzhľadom na hodnoty, ktoré v Európskej únii bránime.
<SPEAKER ID="169" NAME="Sarah Ludford">
v mene skupiny ALDE. - Vážená pani predsedajúca, podporujem správu spravodajcu a prácu Komisie. Biedny stav riadenia utečencov v EÚ sa nedá ničím ospravedlniť, pretože počet žiadostí o azyl je z historického hľadiska nízky. Chýbajúci spoločný postup, rôzne zdroje informácií o krajine pôvodu a neschopnosť správne uplatňovať právne predpisy EÚ spôsobujú, že podmienky nie sú všade rovnaké. To má za následok, že žiadatelia si vyberajú štáty a štáty si posúvajú žiadateľov.
<P>
Ďalším prvkom, ktorý vytvára nerovnaký prístup k ochrane, je, že niektoré členské štáty deportujú ľudí ešte skôr, ako môžu byť posúdení, a dokonca podplácajú tretie krajiny, aby zastavili ich príchod.
<P>
Mnohí, ktorí prichádzajú v zmiešaných tokoch, môžu byť ekonomickí migranti, čo z nich ešte nerobí zločincov. Avšak aj keď sú utečencami len niektorí, musia byť identifikovaní. Ako povedal pán Catania, otázky ochrany ľudských práv sa musia zapracovať do riadenia hraníc, predovšetkým v rámci mandátu agentúry Frontex. Ľudia nesmú byť zadržiavaní len preto, že žiadajú o azyl.
<P>
Okrem jednotného spoločného konania a obsahu ochrany musí existovať aj praktická spolupráca, podpora a solidarita, a to aj prostredníctvom dôležitého Európskeho úradu na podporu azylantov, ktorý poskytuje spoločné zdroje informácií o krajinách. Kvalitnejšie a presnejšie prvotné rozhodnutia ušetria peniaze, pretože bude menej nákladných odvolaní.
<P>
Veľmi dôležité je, aby mali štáty EÚ povinnosť umožniť žiadateľom o azyl pracovať po šiestich mesiacoch, ak ešte nebolo vydané rozhodnutie o ich žiadosti - zachovajú si tak svoju dôstojnosť a budú tiež platiť dane. Som veľmi sklamaná, že Spojené kráľovstvo sa rozhodlo neuplatňovať vylepšenú smernicu o podmienkach prijímania, ktorá by zabránila automatickému zadržiavaniu iba na základe podania žiadosti o azyl, obmedzila zadržiavanie na účely okamžitého rozhodnutia v tejto krajine a zaviedla právo na prácu po šiestich mesiacoch. Podľa mňa je veľkou hanbou, že moja vlastná krajina považuje tieto podmienky za príliš náročné.
<SPEAKER ID="170" NAME="Jan Tadeusz Masiel" LANGUAGE="PL">
Vážená pani predsedajúca, opäť raz musíme z celého srdca poďakovať francúzskemu predsedníctvu, ktoré urobilo obrovský pokrok v otázke azylu, keď dosiahlo prijatie Európskeho paktu o prisťahovalectve a azyle Radou v októbri minulého roka. Je pravdou, že Európska únia potrebuje spoločnú azylovú politiku a vo vzťahu k prijímaniu utečencov musí zaujať postoj solidarity. Členským štátom EÚ, ktoré sú obzvlášť vystavené prílivu žiadateľov o azyl, by mala byť poskytnutá pomoc. Otázka azylu je veľmi citlivá. Je ťažké posúdiť, kto naozaj potrebuje ochranu a kto sa snaží uniknúť chudobe vo svojej krajine. Hoci aj tí druhí si zaslúžia pomoc, nemôžeme prijať každého. Na záver chcem povedať, že postupy EÚ musia byť jednotné, transparentné a rýchle.
<SPEAKER ID="171" NAME="Hélène Goudin" LANGUAGE="SV">
Vážená pani predsedajúca, budovanie "pevnosti Európa" sa z roka na rok urýchľuje. Je to veľmi nešťastné, v neposlednom rade preto, že spoločná azylová politika bude s najväčšou pravdepodobnosťou znamenať prísnejšiu a reštriktívnejšiu politiku, čím najviac utrpia ľudia, ktorí potrebujú ochranu. Tento vývoj je prinajmenšom znepokojujúci.
<P>
Správa chce zaviesť spoločné normy na určovanie, kedy má osoba byť považovaná za utečenca. Prečo, pýtam sa sama seba. Predsa už máme medzinárodné dohovory, ktoré to upravujú. Nemali by sme sa pokúšať vytvárať nové normy EÚ, ktoré budú s najväčšou pravdepodobnosťou ešte reštriktívnejšie ako napríklad Ženevský dohovor.
<P>
Takmer každý týždeň počúvame strašné správy z utečeneckých táborov v južnej Európe. Tí, ktorí tam skončili, žijú v príšerných podmienkach, nad ktorými úrady zatvárajú oči. Problémom jednoznačne nie sú jednotlivci zadržiavaní v táboroch, ale skôr skutočnosť, že sa nerešpektujú ľudské práva, a to napriek tomu, že všetky členské štáty aspoň teoreticky spĺňajú kodanské kritériá. Toto je problém, o ktorom by sme sa radšej mali rozprávať v tomto Parlamente. O vstupe na svoje územie musí rozhodovať každá krajina samostatne, samozrejme sa však musia rešpektovať medzinárodné dohovory a dohody.
<SPEAKER ID="172" NAME="Marian-Jean Marinescu" AFFILIATION="PPE-DE">
(RO) Spoločnému európskemu azylovému systému v súčasnosti chýba súlad s právnymi nástrojmi na medzinárodnú ochranu.
<P>
V dôsledku veľkých rozdielov v rozhodovacích procesoch, ktoré 27 členských štátov používa pri riešení žiadostí o azyl, sa úroveň udelených štatútov utečenca žiadateľom pohybuje v rozmedzí od 0 % do približne 90 %. Okrem toho, kritériá dublinského systému prinášajú neprimeranú záťaž pre členské štáty, ktoré sa nachádzajú na vonkajších hraniciach Európskej únie, pretože práve tie sú zodpovedné za spracovanie žiadostí o azyl ako prvé krajiny vstupu.
<P>
Stále pretrvávajú aj fenomény ako sekundárne pohyby z jedného členského štátu do druhého a viacnásobné žiadosti. Jednou z najnaliehavejších požiadaviek v azylovej politike EÚ je výmena analýz, skúseností a informácií medzi členskými štátmi. Musia sa tiež nájsť použiteľné riešenia z hľadiska rozvoja spolupráce medzi správnymi orgánmi zodpovednými za posudzovanie žiadostí o azyl.
<P>
Najvážnejším problémom, ktorý treba vyriešiť, však zostáva komunikácia medzi členskými štátmi o rozdielnom zaobchádzaní so žiadateľmi o medzinárodnú ochranu v závislosti od krajiny ich pôvodu. Dúfam, že nariadenie týkajúce sa vytvorenia Európskeho úradu na podporu azylantov, ktoré navrhla Komisia pred tromi týždňami, pomôže čiastočne vyriešiť súčasné problémy.
<P>
Vopred dôrazne žiadam budúce vedenie tohto európskeho úradu, aby neignorovalo spoluprácu s Európskou agentúrou pre riadenie operačnej spolupráce na vonkajších hraniciach, s Európskou migračnou sieťou a s príslušnými orgánmi v členských štátoch a tretích krajinách, ktoré sa podieľajú na migračných a azylových aktivitách. Okrem toho, že sa predíde dvojnásobnej námahe, táto spolupráca umožní koordináciu činnosti členských štátov a využívanie ich odborných znalostí o záležitostiach týkajúcich sa azylu.
<SPEAKER ID="173" NAME="Inger Segelström" AFFILIATION="PSE">
(SV) Vážená pani predsedajúca, pán komisár Barrot, rada by som najskôr poďakovala pánovi Cataniovi za jeho správu. Plne sa stotožňujem s názorom, že je nešťastné, že vstup do platnosti sa posunul až na rok 2012. Chcela by som sa venovať trom otázkam, konkrétne právam detí, podpore a príležitostiam pre ženy, ktoré sa stali obeťami obchodovania s ľuďmi a nakoniec tomu, ako sa môžeme lepšie pripraviť na prípad náhlej krízy vo svete.
<P>
Myslím si, že je dobré, že Parlament upriamuje pozornosť na skutočnosť, že deti a neplnoleté osoby by mali dostávať zvláštnu podporu. Čo ma však stále znepokojuje, je skutočnosť, že deti môžu byť vzaté do väzby. Považujem to za neprijateľné.
<P>
Včera bol Medzinárodný deň žien. Otázka, ktorou som sa zaoberala počas tohto volebného obdobia, je, ako rôzne krajiny zaobchádzajú so ženami a deťmi, ktoré boli obeťami obchodovania s ľuďmi, čiže či títo ľudia majú právo zostať v EÚ alebo dostať pomoc pri návrate domov. Keď vo Švédsku vládli sociálni demokrati, bolo hotovou vecou, že ženy, ktoré boli znásilnené vo Švédsku - bez ohľadu na to, či to bolo v dôsledku obchodovania s ľuďmi, či sa to stalo v manželstve, alebo boli obeťami násilia - mali právo zostať. Teraz môže žena dostať povolenie zostať, ale iba za predpokladu, že spolupracuje s políciou a žalobcami. Pri ktorých iných zločinoch okrem obchodovania s ľuďmi je spolupráca podmienkou na získanie azylu? Myslím si, že toto je diskriminácia žien a detí a chcela som o tomto probléme hovoriť práve dnes, po Medzinárodnom dni žien.
<P>
Tretím problémom je, ako rôzne krajiny prijímajú žiadateľov o azyl a ktoré krajiny si žiadatelia vyberajú. Moja krajina, Švédsko, je jednou z krajín, ktoré prijali najviac utečencov z Iraku. V porovnaní so Spojenými štátmi a Kanadou je to obrovské množstvo a to isté platí aj v porovnaní s väčšinou krajín EÚ. Dúfam, že nový azylový systém v EÚ bude lepšie pripravený na prijatie spoločnej zodpovednosti v prípade, že sa vo svete niečo stane, alebo, ako v prípade Iraku, keď dôjde k invázii do nejakej krajiny. Systém EÚ založený na solidarite by nemal fungovať len vtedy, keď sa nič nedeje - musí fungovať aj v čase krízy a konfliktu.
<SPEAKER ID="174" NAME="Gerard Batten" AFFILIATION="IND/DEM">
Vážená pani predsedajúca, počet ľudí, ktorí žiadajú o štatút utečenca a azylanta alarmujúco rastie. Ako sa hovorí v správe, v súčasnosti je v celosvetovom meradle približne 12 miliónov utečencov a približne 26 miliónov vnútorne vysídlených osôb. Vôbec to neprekvapuje, pretože niektoré krajiny v Afrike a Ázii stále viac upadajú do politického chaosu a svet sa stále viac ponára do finančnej a hospodárskej krízy, ktorej rozsah zatiaľ nevieme odhadnúť.
<P>
Môžeme si byť istí, že v nadchádzajúcich mesiacoch a rokoch bude utečencov a žiadateľov o azyl ešte viac. Nikoho neprekvapuje, že riešením Európskeho parlamentu je harmonizácia vnútroštátnych azylových systémov. Správa navrhuje spoločný európsky azylový systém a spoločný úrad na podporu azylantov so spoločnými normami na udeľovanie štatútu utečenca a azylanta. Navrhuje, aby vlády jednotlivých krajín nemohli zadržiavať žiadateľa o azyl výlučne na základe toho, že žiada o azyl, a aby utečenci mali možnosť žiadať o presunutie z jednej európskej krajiny do druhej. Navrhuje, aby mal zadržiavaný žiadateľ právo na opravný prostriedok na vnútroštátnom súde.
<P>
Toto všetko je receptom na chaos a kalamitu vo vnútroštátnych azylových systémoch. Mnohí, ak nie väčšina týchto ľudí, ktorí žiadajú o štatút utečenca a azylanta v európskych krajinách ďaleko od domova, sú samozrejme ekonomickí migranti hľadajúci lepší život. Za to ich nemožno viniť. Ale čím viac im uľahčíme príchod do Európy, tým viac ich bude prichádzať.
<P>
Spoločné systémy, ktoré sa tu navrhujú, ešte sťažia členským štátom ochranu vlastných hraníc a uľahčia nespočetnému množstvu ekonomických migrantov prekročiť tieto hranice. Británia potrebuje ešte prísnejšie kontroly, nie laxnejšie, ktoré zavádza Európska únia.
<SPEAKER ID="175" NAME="Simon Busuttil" AFFILIATION="PPE-DE">
(MT) Spravodajca mal pravdu, keď povedal, že spoločná azylová politika musí byť postavená na princípe solidarity. Je to presne táto solidarita, čo chýba našej azylovej politike, ako na vlastné oči uvidí pán komisár Barrot neskôr tento týždeň počas návštevy mojej krajiny, Malty, ako aj ostrova Lampedusa. Vážený pán komisár, zistíte, že solidarita, ktorú hľadáte, vám uniká. Solidarita bola prvýkrát zavedená Paktom o prisťahovalectve a azyle minulý október, a to prostredníctvom ustanovenia o rozdelení záťaže, ktoré sa zaoberá rozložením záťaže medzi jednotlivé krajiny. To bolo po prvýkrát, čo bola zavedená solidarita, a bol to pozitívny krok. Toto ustanovenie sa uplatňuje na dobrovoľnom základe a umožňuje migrantov, ktorí prichádzajú žiadať o azyl do určitej krajiny, presunúť do inej krajiny Európskej únie. Tento Parlament dokonca vyčlenil 5 miliónov EUR z tohtoročného rozpočtu Európskej únie na umožnenie realizácie tohto ustanovenia. Doteraz sme v praxi uplatňovanie tohto ustanovenia nezažili, s výnimkou Francúzska, ktoré ponúklo prijatie 80 žiadateľov o azyl z Malty. Je to dôležité gesto, ostatné krajiny Európskej únie sa však k nemu nepripojili, čo je veľká škoda. Pýtam sa teda pána komisára, aké kroky podniká Komisia na zabezpečenie, aby sa tento mechanizmus rozdelenia záťaže uplatňoval? Čo robí na zaistenie, aby viac krajín ponúklo svoju solidaritu a prijalo prisťahovalcov z krajiny, ktorá nesie na pleciach neúmernú záťaž? Má Komisia v úmysle vypracovať európsky program prerozdeľovania prisťahovalcov medzi krajinami a ako mieni stavať na tomto ustanovení a uplatňovať ho?
<SPEAKER ID="176" NAME="Daciana Octavia Sârbu" AFFILIATION="PSE">
(RO) V súčasnej situácii, kedy sa v celosvetovom meradle zvýšil počet utečencov a Európska únia prijíma viac ako polovicu žiadateľov o azyl, musí byť vytvorenie spoločného európskeho azylového systému naliehavou prioritou.
<P>
V tejto súvislosti vítam návrh na vytvorenie Európskeho úradu na podporu azylantov s cieľom koordinácie rôznych vnútroštátnych politík jednotlivých krajín, aby sa predišlo neúmernej záťaži niektorých členských štátov. Myslím si, že tento úrad musí byť organizovaný tak, aby mohol hrať dôležitú úlohu v prípade krízy a správne posudzovať žiadosti o azyl.
<P>
Myslím si, že nové členské štáty Európskej únie, teda Rumunsko a Bulharsko, potrebujú podporu Európskej únie prostredníctvom účinných mechanizmov solidarity, aby dokázali zabezpečiť potrebné podmienky na prijatie žiadateľov o azyl. Nezabúdajme však, že na európskej úrovni musíme byť aktívni, nielen reagovať, a to tak, že budeme väčšiu pozornosť venovať spolupráci s tretími krajinami s cieľom odvrátiť krízy.
<SPEAKER ID="177" NAME="Alin Lucian Antochi" AFFILIATION="PSE">
(RO) Každý rok členské štáty Európskej únie privítajú milióny ľudí, ktorí hľadajú únik pred prenasledovaním a konfliktmi vo svojich krajinách pôvodu. Miera uznania štatútu utečenca sa však na vnútroštátnej úrovni v týchto štátoch pohybuje v rozmedzí od 0 % do 90 %. Okrem toho, dublinský systém, ktorý zahŕňa proces poslania utečencov späť do prvej krajiny tranzitu, vytvára odlišnosti medzi týmito krajinami a tými, ktoré sa nachádzajú v strede Únie, pokiaľ ide o koordináciu azylových politík a opatrení týkajúcich sa utečencov.
<P>
Ako už povedali aj rečníci predo mnou, spoločný európsky azylový systém musí umožniť členským štátom poskytovať zvýšenú ochranu utečencom od momentu ich prijatia, až kým nebudú plne integrovaní do miestnych komunít, a to prostredníctvom vytvorenia spoločného azylového konania, ktoré stanoví jasné, primerané a jednotné pravidlá, ktoré budú môcť úrady využívať na riadenie žiadostí o azyl.
<P>
Zvláštna pozornosť sa musí venovať solidarite medzi členskými štátmi s cieľom koordinácie veľkých množstiev žiadateľov o azyl v niektorých krajinách, a to prostredníctvom finančnej pomoci a prijímania mechanizmov vnútorného presídlenia a premiestnenia, ktoré umožnia rovnomerné rozdelenie utečencov v rámci Európskej únie.
<SPEAKER ID="178" NAME="Katrin Saks" AFFILIATION="PSE">
(ET) Chcela by som poďakovať spravodajcovi a vyzdvihnúť význam tejto témy, hoci zastupujem členský štát Estónsko, ktorý je známy malým počtom prichádzajúcich utečencov.
<P>
Štatút utečenca bol doteraz udelený len niekoľkým osobám ročne, sme však malá krajina a hoci sme atraktívni pre turistov, život je tu ťažký. Uvedomujeme si potrebu solidarity, ale myslím si, že tí, ktorí už museli v živote toľko trpieť, by nemali byť opäť trestaní drsnými klimatickými podmienkami, pokiaľ si to sami nezvolia.
<P>
Preto by v súvislosti so zlepšovaním situácie krajín, ktoré prijímajú veľké množstvá žiadateľov o azyl, bolo citlivejšie hovoriť o rozdelení zodpovednosti, nie ľudí. Harmonizácia noriem si určite zaslúži podporu. Ak máme spoločnú hranicu, je logické, aby sa so žiadateľmi o azyl zaobchádzalo rovnako v celej Európskej únii.
<SPEAKER ID="179" NAME="Zuzana Roithová" AFFILIATION="PPE-DE">
(CS) Vážená pani predsedajúca, hlboko nesúhlasím s ťažením euroskeptikov proti spoločnej migračnej a azylovej politike zakotvenej v Lisabonskej zmluve. Musíme spoločne a prísnejšie bojovať proti nelegálnej ekonomickej migrácii, ale žiadateľom o azyl musíme poskytnúť dôstojnejšie podmienky. Nie je mi ľahostajné, že deti utečencov v európskych táboroch nemajú celé mesiace prístup k vzdelaniu a potrebnej zdravotnej starostlivosti. Je tiež neprijateľné, aby v schengenskom priestore niektoré krajiny uznávali štatút utečenca a iné nie. Je poľutovaniahodné, že agentúra Frontex nemonitoruje počty a krajiny pôvodu žiadateľov o medzinárodnú ochranu. Áno, potrebujeme jednotné azylové konanie a tiež musíme pomôcť nárazníkovým krajinám na základe solidarity. Ale azylovú politiku musíme previazať s rozvojovou politikou, aby sme dokázali migrácii predísť.
<SPEAKER ID="180" NAME="Jacques Barrot" LANGUAGE="FR">
Vážená pani predsedajúca, budem veľmi stručný, hoci som pozorne počúval všetkých rečníkov a ďakujem Európskemu parlamentu za prejavenie skutočnej podpory tomuto úsiliu dať azylovej politike plný rozsah, ktorý potrebuje pre všetkých prenasledovaných ľudí na tomto svete. Je to našou úlohou a, ako povedala pani Martine Roureová, morálnou povinnosťou.
<P>
Chcel by som objasniť niekoľko vecí. Po prvé, niektorí z vás spomenuli agentúru Frontex, napríklad pán Catania. Musím vám povedať, že agentúra Frontex má teraz styčného úradníka v úrade vysokého komisára OSN pre utečencov. Ide o skutočnú snahu zo strany agentúry Frontex plne pochopiť problémy týkajúce sa žiadateľov o azyl a Komisia navrhla pravidlá na zlepšenie definície úloh agentúry Frontex v námorných operáciách. V súčasnosti o tejto dôležitej otázke rokujeme s členskými štátmi.
<P>
Chcem sa vrátiť k výzvam na solidaritu, ktoré ste tu mnohí prezentovali. Konkrétne mám na mysli pána Busuttila, ktorý spomenul ťažkú situáciu, ktorej v tejto súvislosti čelí Malta. Je pravdou, že v akčnom pláne pre oblasť azylu Komisia navrhla preskúmať možnosti, ktoré by vznikli rozdelením žiadateľov o azyl do členských štátov na dobrovoľnom základe.
<P>
Rozhovory s členskými štátmi začali na jeseň prostredníctvom neformálneho dokumentu, ktorý predstavil viaceré možnosti uplatňovania zásady solidarity v oblasti azylu. Musím povedať, že nie je jednoduché dosiahnuť súhlas väčšiny členských štátov s mechanizmom rozdeľovania utečencov medzi ne. Spúšťame však štúdiu o vplyve a možnostiach tohto druhu rozdeľovania na úrovni Únie.
<P>
Chcem tiež povedať, že sme pripravení financovať projekty týkajúce sa takéhoto rozdeľovania a premiestňovania v rámci Európskeho fondu pre utečencov. Poviem to znovu aj v členských štátoch, ktoré sa chystám navštíviť. Práve tieto krajiny veľmi často vyhľadávajú žiadatelia o azyl.
<P>
Na záver chcem vyjadriť presvedčenie, že sme na začiatku dlhého procesu, ktorý je nevyhnutný, ak naozaj chceme, aby Európa medzi svoje hodnoty zakotvila silnú identitu regiónu vítajúceho všetkých ľudí z celého sveta, ktorí trpia a potrebujú našu pomoc.
<P>
Veľmi pekne ďakujem Európskemu parlamentu, pani predsedajúcej, váženým poslankyniam a váženým poslancom, ďakujem vám za vaše vystúpenia, ktoré sú pre mňa ako vášho komisára mimoriadne cenné.
<SPEAKER ID="181" NAME="Giusto Catania" LANGUAGE="IT">
Vážená pani predsedajúca, dámy a páni, chcem poďakovať svojim kolegom poslancom, ktorí vystúpili na podporu tejto správy, ako aj pánovi Barrotovi za jeho podporu a prácu, na ktorú sa podujala Komisia s cieľom pozmeniť a doplniť niektoré smernice, predovšetkým smernicu o azylovom konaní, čím prejavila vôľu zlepšiť spoločný azylový systém. Parlament v tomto prípade pôsobí ako spoločný zákonodarca a som presvedčený, že musíme splniť našu úlohu s cieľom harmonizovať azylové konania na vyššej úrovni, pričom musíme presadzovať systém harmonizácie, ktorý umožní prijatie veľkého počtu osôb a zlepší normy prijímania v členských štátoch tak, aby bol systém súdržnejší.
<P>
Verím, že tento Parlament urobil dôležitý krok návštevou administratívnych záchytných centier v Európe. Navštívili sme ich veľmi veľa - pani Roureová bola spravodajkyňou záverečnej správy - a zistili sme, že právo na azyl je v členských štátoch často porušované, často nie sú zaručené primerané podmienky prijímania ako právo na zdravotnú starostlivosť a právnu pomoc a nie sú poskytované informácie o potenciálnych žiadateľoch o azyl. Stalo sa to preto, že zmiešané migračné toky boli riadené takým spôsobom, že boj proti nezákonnému prisťahovalectvu a obrana vonkajších hraníc dostali prednosť pred potrebou prijímania a hlavne prijímania žiadateľov o azyl.
<P>
Súhlasím s názormi niektorých kolegov poslancov, predovšetkým s potrebou preskúmania Dublinského nariadenia a zaručenia mechanizmu solidarity medzi členskými štátmi s cieľom rozdelenia záťaže. Mechanizmus solidarity potrebujeme aj z hľadiska žiadateľov o azyl, pretože musí byť uznané ich právo na presun na iné miesto, aby mohol byť ich prípad vypočutý.
<P>
A na záver, niektorí poslanci načrtli otázku kontroly hraníc. Myslím si, že v tejto argumentácii je základná chyba - problém ochrany hraníc a problém azylu sú dve úplne odlišné záležitosti. Právo na azyl musíme zaručiť ako základné právo uplatňované v Európskej únii.
<SPEAKER ID="182" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="183" NAME="Bogusław Rogalski  " LANGUAGE="PL">
Vážená pani predsedajúca, minulý rok vzrástol počet utečencov v celosvetovom meradle na viac než 12 miliónov a až 26 miliónov ľudí bolo vnútorne vysídlených, čo potvrdzuje závažnosť tohto problému. Normy bohužiaľ nie sú ani trochu harmonizované, pretože percento žiadateľov z určitých tretích krajín, ktorým je udelený štatút utečenca, sa v rôznych členských štátoch pohybuje od približne 0 % do 90 %.
<P>
Treba vytvoriť jednotný postup pre udeľovanie azylu, ako aj jednotné normy, ktoré by umožňovali prijímanie rozhodnutí o tom, kto má byť uznaný za utečenca, alebo či príslušná osoba potrebuje medzinárodnú ochranu. Tí, ktorí v tejto oblasti prijímajú rozhodnutia, ako aj tí, ktorí žiadajú o azyl, by mali mať rovnaký prístup k odborným informáciám o krajine pôvodu žiadateľa a o orgánoch, v ktorých kompetencii je posudzovanie odvolaní.
<P>
Je nesmierne dôležité, aby orgány počas čakacej lehoty venovali náležitú pozornosť rôznym potrebám žiadateľov o azyl, ktorí sa nachádzajú v zložitejších situáciách, ako sú deti, zdravotne postihnuté osoby a ženy. Je nutné vytvoriť spoločnú databázu na publikovanie a zbieranie informácií o krajinách pôvodu.
<P>
Treba zdôrazniť, že povinnosť poskytnúť pomoc zaručuje Dohovor Organizácie Spojených národov o morskom práve (UNCLOS) a je právne záväzná pre všetky členské štáty EÚ a pre agentúru EÚ Frontex.
