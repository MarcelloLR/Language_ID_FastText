<CHAPTER ID="012-03">
3. Barma - priebeh volieb a prepustenie vedúcej predstaviteľky opozície Aun Schan Su Ťijovej
<SPEAKER ID="357" NAME="Predsedajúca">
Ďalším bodom programu je rozprava o siedmich návrhoch uznesenia o Mjanmarsku - priebeh volieb a prepustenie vedúcej predstaviteľky opozície Aun Schan Su Ťijovej.
<SPEAKER ID="358" NAME="Véronique De Keyser" LANGUAGE="FR">
Vážená pani predsedajúca, niekedy dostaneme dobré správy dokonca aj v kritických situáciách. Preto by som bola rada, keby si všetci spomenuli na pocit, ktorý sme zažívali, keď sme v televízii sledovali oslobodenie Aun Schan Su Ťijovej. Je pravda, že máme osobitný vzťah k tejto neobyčajnej žene, ktorá tu v roku 1990 získala jednu z prvých Sacharovových cien a ktorá z viac ako 20 alebo 21 rokov života strávila takmer 15 rokov vo väzení. Je symbolom političky, ktorá môže aj v takej tvrdej krajine, akou je Mjanmarsko, zostať slobodná a vždy prejavovať odpor. Je to absolútne výnimočné.
<P>
Napriek tejto udalosti však nesmieme zabudnúť najmä na to, že jej sloboda je krehká. Už predtým ju oslobodili a potom ju umiestnili do domáceho väzenia. Po druhé, nezabúdajme na to, že voľby, ktoré sa práve odohrali v Mjanmarsku, boli fraškou, paródiou demokracie. Ešte pred voľbami boli odhlasované zákony, ktoré potláčajú slobodu prejavu. Niektorým ľuďom, ako napríklad mníchom, zabránili hlasovať. V Mjanmarsku je dnes stále 22 000 väzňov svedomia a krajina je aj naďalej jednou z najhorších diktatúr vo svete.
<P>
Preto žiadame mjanmarské orgány, aby rešpektovali právo na združovanie a právo na slobodu prejavu a aby oslobodili politických väzňov, a veríme tejto neobyčajnej žene, ktorú očakávame v Európskom parlamente alebo ktorú navštívime, ak nemôže prevziať svoju Sacharovovu cenu, že zachová ducha slobody v tejto zničenej krajine.
<SPEAKER ID="359" NAME="Marietje Schaake">
autorka. - Vážená pani predsedajúca, 13. novembra, ani nie týždeň po tom, ako sa odohrali sporné národné voľby, bola Aun Schan Su Ťijová prepustená z domáceho väzenia, v ktorom prakticky strávila 15 z ostatných 21 rokov za svoje prodemokratické myšlienky.
<P>
Ako povedala iránska žena vo filme Zelená vlna po prepustení z väzenia Evin v Teheráne: "V momente, keď som vyšla, som si uvedomila, že som práve prešla z malého väzenia do väčšieho: to väzenie sa volá Irán."
<P>
Ľudia by za svoje myšlienky nemali skončiť v malom alebo veľkom väzení. EÚ na to dozrie a bude podporovať ďalšie slobody pre mjanmarských občanov a je naďalej znepokojená v súvislosti so zdravím a bezpečnosťou Aun Schan Su Ťijovej, keďže je pod dohľadom štátnych bezpečnostných služieb.
<P>
Jej prepustenie je vítaný krok a je potrebné, aby sa premietol v ďalšom rozširovaní slobôd pre všetkých občanov, ktorých systematicky obmedzuje ústava z roku 2008 a vojenská junta. Voľby podobné tým, ktoré sa uskutočnili tento mesiac v Mjanmarsku, aj keď v atmosfére poznačenej strachom a utláčaním, sú často používané režimami s cieľom vymôcť si legitímnosť a vsugerovať, že ide o demokraciu. Legitímnosť každej vlády je založená na zabezpečovaní dobrých životných podmienok pre svojich občanov a demokracia znamená vždy viac než "jeden človek, jeden hlas". Je to zakotvené v demokratických inštitúciách, dobrom riadení, právnom štáte a rešpektovaní ľudských práv.
<SPEAKER ID="360" NAME="Adam Bielan" LANGUAGE="PL">
Vážená pani predsedajúca, všetci tí, ktorí si nahovárali, že takzvané voľby organizované 7. novembra - ktoré boli fraškou - nás priblížia k demokracii v Mjanmarsku, musia byť sklamaní. Je pravda, že týždeň po voľbách prepustili nositeľku Nobelovej ceny, pani Aun Schan Su Ťijovú. Nič však nenaznačuje, že rovnaký osud stihne ostatných politických väzňov v krajine, ktorých je viac ako dvetisíc. V skutočnosti sme pred niekoľkými dňami dostali informácie, že vojenská junta vládnuca Mjanmarsku prerušila vydávanie ďalších deviatich novín a sprísnila už aj tak dosť obmedzenú slobodu prejavu v tejto krajine.
<P>
Z tohto dôvodu je potrebný ďalší tlak zo strany medzinárodného spoločenstva. Európska únia by sa mala v prvom rade zamerať na vyvíjanie tlaku na Čínu, pretože bez Číny by si vládnuca junta v Mjanmarsku neudržala svoju moc. Na záver by som chcel poďakovať predsedovi Parlamentu pánovi Buzekovi za to, že pozval pani Aun Schan Su Ťijovú na slávnostné odovzdávanie Sacharovovej ceny, ktoré sa bude konať budúci mesiac v Štrasburgu.
<SPEAKER ID="361" NAME="Barbara Lochbihler" LANGUAGE="DE">
Vážená pani predsedajúca, dámy a páni, snímky vedúcej predstaviteľky mjanmarskej opozície Aun Schan Su Ťijovej po jej prepustení z domáceho väzenia máme ešte v čerstvej pamäti. Ukazujú osobu, ktorú nezlomili roky izolácie, a preto nepochybujeme o tom, že bude pokračovať v kampani za demokratické zmeny vo svojej krajine. Akýkoľvek krok smerom k demokratizácii a zlepšeniu v extrémne problematickej situácii v oblasti ľudských práv treba privítať.
<P>
Nebude to však jednoduchý proces. Ústava, ktorá bola v Mjanmarsku zavedená po nedemokratických voľbách, stavia prezidenta nad zákon a zaručuje amnestiu za predchádzajúce porušenia ľudských práv. Toto musí Európska únia kritizovať najostrejším spôsobom, rovnako ako neustále vážne porušenia ľudských práv voči etnickým menšinám, ktoré pravidelne vyháňajú z ich území a nútia do otrockej práce, pričom mnohé ich deti verbujú ako detských vojakov.
<P>
Musíme zdvojnásobiť naše úsilie, aby sme zapojili krajiny, ktoré majú dôležitý vplyv na vládu v Mjanmarsku, napríklad Čínu a Indiu. Musíme ich presvedčiť, aby svoj vplyv uplatnili aj v prospech záujmov ľudí v Mjanmarsku. Musia plniť záväzky týkajúce sa ľudských práv, ktoré vyplývajú zo schválenia charty združenia ASEAN. Táto charta požaduje, aby členské štáty vykonali kroky na boj proti systematickému porušovaniu ľudských práv.
<SPEAKER ID="362" NAME="Rui Tavares" LANGUAGE="PT">
Vážená pani predsedajúca, začnime s voľbami. Ako vieme a ako tu v Parlamente už bolo spomenuté, voľby sa uskutočnili v atmosfére poznačenej strachom a nátlakom. Bola to vyslovená fraška a slúžila len jedinému účelu, a to dodať vojenskej junte civilný lesk. Mnohým ľuďom zabránili hlasovať. Tisíce mjanmarských obyvateľov - 1 000 podľa samotných generálov vojenskej junty - našli útočisko v Thajsku, kde už žije 100 000 Mjanmarčanov a kde je teraz zvýšené riziko vzniku ozbrojeného konfliktu popri hranici s Mjanmarskom. To nám má pripomenúť, že hoci nás prepustenie Aun Schan Su Ťijovej očividne napĺňa radosťou a nádejou, nesmieme teraz, keď sa budeme môcť stretnúť s touto neobyčajnou ženou, ako už bolo spomenuté, a prijať ju tu v Parlamente, odvrátiť našu pozornosť od najdôležitejšieho problému v Mjanmarsku, ktorým je oslobodenie celého ľudu a viac ako 2 000 politických väzňov, ako aj zlepšenie všeobecnej atmosféry poznačenej nátlakom a strachom.
<P>
Európska únia by preto nemala znížiť ostražitosť. Musíme byť veľmi sústredení, obozretní a tvrdohlaví: v žiadnom prípade sa nesmieme uspokojiť s tým, čo sme dosiahli. V tomto kritickom okamihu je podľa mňa potrebné povedať, že určité členské štáty by mali byť rozhodnejšie a najmä súdržnejšie v podporovaní ľudských práv. Obchodné záležitosti, ktoré mnohé členské štáty v Mjanmarsku naďalej udržiavajú, sa musia zosúladiť so záväzkami EÚ v oblasti ľudských práv. Pripomínam napríklad, že ropná spoločnosť TOTAL má v Mjanmarsku majetky, ktoré predstavujú 7 % rozpočtu mjanmarskej junty. Parlament bude v tejto otázke naďalej postupovať sústredene a jednotne a dúfam, že Komisia a členské štáty budú tiež pokračovať v tomto prístupe.
<SPEAKER ID="363" NAME="Bernd Posselt" LANGUAGE="DE">
Vážená pani predsedajúca, chcel by som za seba a v mene mojej kolegyne pani Andrikienėovej povedať, že nás veľmi potešilo, keď sme sa dozvedeli o prepustení našej laureátky Sacharovovej ceny. Nesmieme však zabudnúť na to, že ešte najmenej 2200 ďalších politických väzňov držia v strašných podmienkach mjanmarskej vojenskej diktatúry. Ako už bolo uvedené skôr, celá krajina pripomína otvorené väzenie. Preto musíme byť momentálne veľmi kritickí a obozretní. Bola to celé len kozmetická operácia alebo tieto surovo zmanipulované voľby odhalili skutočnú povahu režimu? Teraz musíme využiť všetky dostupné mechanizmy na presadenie zmeny. Túto zmenu môžeme považovať za zaťažkávaciu skúšku. Musíme vynaložiť úsilie, aby našej laureátke Sacharovovej ceny dovolili v decembri pricestovať, aby si mohla s 20-ročným oneskorením vyzdvihnúť svoje ocenenie, a nerušene sa vrátiť do svojej vlasti. Len vtedy budeme mať prinajmenšom dôvod na nádej, že sa mení situácia ľudí, ktorí po desaťročia trpeli pod skorumpovanou socialistickou diktatúrou.
<SPEAKER ID="364" NAME="Cristian Dan Preda" LANGUAGE="RO">
Vážená pani predsedajúca, v prvom rade by som tiež chcel, samozrejme, privítať prepustenie Aun Schan Su Ťijovej, vedúcej predstaviteľky opozície v Mjanmarsku, po toľkých rokoch v domácom väzení. Tiež by som chcel vyjadriť nádej, že po tejto udalosti bude nasledovať prepustenie viac než 2000 politických väzňov, pretože, ako už spomenul pán Posselt, inak to budeme brať len ako symbolické gesto.
<P>
Tiež vám musím povedať, že chcem, aby sme podporili Aun Schan Su Ťijovú v opätovnom vybudovaní jej strany, Národnej ligy za demokraciu, ktorá bola v máji nezákonne rozpustená. Skutočne má pred sebou veľa práce. Preto si myslím, že je potrebné naďalej vyvíjať medzinárodný tlak, pretože vojenská junta sa nezaviazala k demokratizácii, ale ide presne opačným smerom, keďže voľby v novembri neboli ani slobodné, ani spravodlivé. Z toho dôvodu si myslím, že v tejto oblasti nesmieme povoliť v ostražitosti.
<SPEAKER ID="365" NAME="David Martin">
v mene skupiny S&D. - Vážená pani predsedajúca, teší ma, akú úroveň jednoty Európskej únie sme dosiahli v otázke Mjanmarska. Čítal som vyhlásenie Rady, vyhlásenie barónky Ashtonovej a, samozrejme, aj vyhlásenie nášho predsedu. Tieto mimoriadne zlé voľby v Mjanmarsku nikoho neoklamali. Všetci privítali prepustenie Aun Schan Su Ťijovej z domáceho väzenia, ale tiež odsúdili nedostatok ostatných slobôd, ktorý stále pretrváva.
<P>
Ak však túto partiu rozohráme správne, vážená pani predsedajúca, tieto voľby by mohli - naozaj mohli - byť pre Mjanmarsko novým začiatkom. Ak teraz presvedčíme juntu, aby prepustila všetkých politických väzňov, ako povedali ostatní kolegovia, ak presvedčíme juntu, aby povolila Aun Schan Su Ťijovej úplnú slobodu nielen v zmysle pohybu, ale aj v zmysle verejných politických vyhlásení, a nakoniec, ak nový mjanmarský parlament a vláda začnú zlepšovať ľudské a základné práva v krajine a zlepšovať sociálne a ekonomické podmienky pre ľudí v Mjanmarsku, potom možno o niekoľko rokov budú mať naše inštitúcie dôvod začať s rokovaniami a komunikáciou s mjanmarským režimom a táto krajina bude mať lepšie vyhliadky do budúcnosti.
<SPEAKER ID="366" NAME="Ryszard Czarnecki" LANGUAGE="PL">
Vážená pani predsedajúca, stalo sa to, že orgány prepustili jednu veľmi dobre známu osobu, ako keby chceli svetu ukázať, že sú demokratickou krajinou, ktorá je zástancom ľudských práv, zatiaľ čo pod povrchom sa nič nestalo, nenastali žiadne skutočné, konkrétne zmeny. Je to obyčajné divadlo - a vďaka Bohu, že tá šľachetná žena opäť získala slobodu. Za týmto divadlom sa však skrýva tragédia, ako sme už spomenuli: niekoľko tisíc ľudí je stále vo väzení. Slogan "osloboďte politických väzňov" je preto v Mjanmarsku stále aktuálny.
<P>
Myslím si, že odkaz najznámejšej politickej väzenkyne v regióne, ktorá bola práve prepustená, je taký dôležitý, že sa šíri po celej Ázii. Práve na ňu sa už obracajú čínski disidenti. Myslím si, že to stojí za vyzdvihnutie. Z tohto dôvodu musí Parlament bojovať za ľudské práva a za slobodu politických väzňov v regióne.
<SPEAKER ID="367" NAME="George Sabin Cutaş" AFFILIATION="S&amp;D">
(RO) Vážená pani predsedajúca, Európsky parlament už vo februári 2010 žiadal o prepustenie Aun Schan Su Ťijovej, ktorá žila v domácom väzení od roku 1990. Rozhodnutie mjanmarských orgánov prepustiť ju niekoľko mesiacov po tejto naliehavej žiadosti zo strany poslancov EP predstavuje prvý krok správnym smerom. Vzhľadom na to, že mnoho prodemokratických aktivistov je ešte stále vo väzení, nemôžeme túto konkrétnu situáciu považovať za príznačnú pre obnovu ľudských práv v Mjanmarsku.
<P>
Lisabonská zmluva ustanovuje, že Európska únia sa usiluje o podporu mieru, svojich hodnôt a blaho svojich občanov. Pod všeobecnými hodnotami si predstavujeme rešpektovanie ľudskej dôstojnosti, slobodu, demokraciu a ľudské práva. Úlohou Európskej únie je neobmedzovať sa na podporovanie týchto hodnôt len v rámci svojho územia. Preto trvám na tom, aby sme vyjadrili solidaritu s občanmi Mjanmarska, ktorí trpia pod útlakom vládnych orgánov a každý deň bojujú za uznanie svojich základných práv.
<SPEAKER ID="368" NAME="Marc Tarabella" AFFILIATION="S&amp;D">
(FR) Vážená pani predsedajúca, v Mjanmarsku sa 7. novembra, po 20 rokoch, konali prvé voľby. V čase, kedy by sme sa mali tešiť z toho, že takýto proces sa konečne zaviedol, sme teraz opäť nútení odsúdiť túto krajinu, v ktorej by mali, okrem iného, existovať ľudské práva a sloboda prejavu. Voľby by mali znamenať, že prostredníctvom hlasu človek vyjadrí svoju voľbu.
<P>
Ako môžeme hovoriť o voľbe, keď opozičné strany nemôžu prehovoriť, keď sa nemôžu slobodne vyjadriť alebo správne zastupovať celý národ?
<P>
Opäť je tu reč o Mjanmarsku, krajine, ktorá nie je slobodná, ale ktorá bola mnoho, mnoho rokov v rukách vojenskej junty. Celý svet vie, že ide o skostnatenú moc, ktorá sa nezmení, pokiaľ sa nezorganizujú skutočne slobodné a spravodlivé voľby.
<P>
Oslobodenie Aun Schan Su Ťijovej predstavuje krok správnym smerom. To musíme uznať a chváliť. Dúfajme, že budú nasledovať ďalšie kroky, ako tu už bolo spomenuté, predovšetkým v súvislosti s mnohými ostatnými politickými väzňami.
<SPEAKER ID="369" NAME="Sergio Paolo Francesco Silvestris" AFFILIATION="PPE">
Vážená pani predsedajúca, dámy a páni, momentálne stále oslavujeme prepustenie Aun Schan Su Ťijovej a v našich mysliach sú obrázky davu, ktorý ju nadšene privítal počas jej návratu domov, kde zanechala deti, keď boli ešte veľmi malé a ktoré sú teraz už dospelé.
<P>
Je to obdobie veľkého nadšenia, oslava pre ľudí a opozíciu v Mjanmarsku, no z toho všetkého vyjde určite najavo jediná skutočnosť. Naším rokovacím partnerom je nepochybne vojenská junta, ktorá už nemôže ďalej odkladať vysvetlenie, či prepustenie Aun Schan Su Ťijovej predstavovalo akt propagandy, zámienku alebo, naopak, prvý krok k uznaniu jej práva, a teda aj práva všetkých ostatných mjanmarských politických väzňov, na slobodu prejavu a krok smerom k slobodným a demokratickým voľbám.
<P>
Toto musí Európa dôrazne žiadať. K radosti z prepustenia Aun Schan Su Ťijovej musíme nevyhnutne pridať dôraznú požiadavku na tento účel.
<SPEAKER ID="370" NAME="Bogusław Sonik" AFFILIATION="PPE">
(PL) Vážená pani predsedajúca, všetci si pamätáme roky, keď bol Lech Wałęsa prepustený z väzenia a keď po mnohých rokoch prepustili Nelsona Mandelu. Tieto udalosti poskytli nádej, nádej na slobodný svet a vieru v účinnosť tlaku vyvíjaného na tieto vlády. Prepustenie vedúcej predstaviteľky mjanmarskej opozície pani Schan Su Ťijovej je aj pre nás obrovskou výzvou. Bez úsilia zo strany medzinárodného spoločenstva, bez nátlaku vyvíjaného na vládnucu juntu v Mjanmarsku tam nezavládne demokracia. Spomínam si na časy, keď vedúci predstavitelia slobodného sveta prišli do Poľska počas komunistickej diktatúry a všetci, okrem oficiálnych návštev, navštívili aj vodcu nelegálneho hnutia Lecha Wałęsu. V tomto by sa malo tiež pokračovať. Som rád, že pani Ashtonová sa onedlho stretne v Mjanmarsku s pani Schan Su Ťijovou. Tiež dúfam, že delegácia Európskeho parlamentu s ňou čoskoro bude môcť hovoriť v Mjanmarsku a v Štrasburgu.
<SPEAKER ID="371" NAME="Janusz Lewandowski">
člen Komisie. - Vážená pani predsedajúca, chcel by som, tak ako všetci, vzdať hold Aun Schan Su Ťijovej, ktorej bola práve navrátená sloboda. Táto nositeľka Nobelovej ceny a Sacharovovej ceny nášho Parlamentu je symbolom statočnosti a nádeje na lepšiu budúcnosť, ktorú si ľudia jej krajiny zaslúžia.
<P>
Je dôležité, aby sloboda pohybu a prejavu Aun Schan Su Ťijovej nebola obmedzená. Je tiež dôležité, aby boli oslobodení všetci ostatní politickí väzni - podľa pána Posselta a pána Predu ich je viac ako 2 000. To by umožnilo dôveryhodný prechod na inkluzívny vládny systém.
<P>
Mjanmarsko bolo svedkom volieb, ktoré nezodpovedali medzinárodným štandardom, najmä pokiaľ ide o podmienky pre konkurenčné opozičné strany. Napriek tomu je vítaná skutočnosť, že občianska spoločnosť sa mohla čiastočne politicky zorganizovať, hoci aj s ťažkosťami. Uznávame rozhodnutie určitých opozičných strán, ktoré sa nezúčastnili volieb, ale takisto oceňujeme, že niektoré iné strany vrátane tých z etnických skupín sa rozhodli zúčastniť sa. Ich rozhodnutie chopiť sa príležitosti bolo chvályhodné.
<P>
Samotné voľby nestačia na to, aby bola krajina demokratická. Môžu však poskytnúť príležitosť na nový začiatok a prinajmenšom zavedú do systému určitú mieru pluralizmu. Ak sú voľby začiatkom pozitívneho procesu, potom to bude napriek očividným chybám vítaný vývoj.
<P>
Opakovane sme hovorili, že EÚ je ochotná komunikovať so súčasnou vládou s cieľom využiť príležitosť volieb na to, aby odštartovala nové a pozitívne obdobie v dejinách krajiny. Odteraz musíme dôkladne sledovať, s akou zodpovednosťou pristupuje nový parlament a vláda k spoločnosti, či nové inštitúcie zabezpečia rešpektovanie ľudských práv a základných slobôd a či zavedú nové politiky na zlepšenie hospodárskej a sociálnej situácie občanov.
<P>
Aby došlo k zlepšeniu situácie v oblasti ľudských práv v krajine, je potrebné vytvoriť zmysluplný dialóg medzi všetkými zainteresovanými stranami. Takýto dialóg by mal uviesť - okrem dlho očakávaného prechodu na civilný, legitímny a zodpovedný vládny systém - politický systém založený na právnom štáte a rešpektovaní ľudských práv a základných slobôd. EÚ opakovane zdôrazňovala, že je pripravená podporiť takýto proces.
<P>
Budeme naďalej využívať všetky dostupné prostriedky - dialóg a komunikáciu, kanály Organizácie Spojených národov a reštriktívne opatrenia, ale aj pomoc - na to, aby sme pomohli presvedčiť novú vládu, aby zlepšila svoju situáciu. Aspekty ľudských práv sú zapracované do našich programov pomoci. Okrem toho sa pokúšame spojiť s občianskou spoločnosťou a časťami správy a budeme sa snažiť komunikovať s vládou o jej zodpovednostiach pri dosahovaní rozvojových cieľov tisícročia. Podporovanie našich hodnôt - menovite ľudských práv, rozvoja a dialógu - je a ostane základným kameňom našej politiky.
<SPEAKER ID="372" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="792" NAME="Kristiina Ojuland" AFFILIATION="ALDE">
písomne. - Vítam prepustenie Aun Schan Su Ťijovej z domáceho väzenia zo strany mjanmarských orgánov. Nemali by sme však zmierniť náš postoj voči vojenskej junte. Namiesto toho by sme sa mali naďalej rázne zaoberať porušovaním ľudských práv a občianskych slobôd. Skutočnosť, že 2200 politických väzňov žije v hrozných podmienkach vo väzenských zariadeniach a že mjanmarská armáda je zodpovedná za nepretržité mimosúdne zabíjania, nútené práce, sexuálne násilie a iné porušenia ľudských práv, nie je možné odčiniť tým, že prepustia jedného politického aktivistu, nech už je akokoľvek významný. Je známe, že Aun Schan Su Ťijová, ktorá v roku 1990 dostala Sacharovovu cenu, nás požiadala, aby sme využili našu slobodu na to, aby sme podporili tú ich. Chcela by som využiť túto príležitosť a požiadať EÚ a členské štáty, aby naplno využili svoj hospodársky a politický vplyv na urýchlenie zmeny režimu v Mjanmarsku.
<SPEAKER ID="791" NAME="Jarosław Leszek Wałęsa" AFFILIATION="PPE">
písomne. - Situácia v Mjanmarsku dospela do kritického bodu. Je dôležité, aby Európsky parlament vytrval vo vzťahoch s Mjanmarskom. Musíme sa sústrediť na to, ako vláda zaobchádza s občanmi, keďže 40 % obyvateľov patrí k etnickej menšine, ktorá bola po nedávnych voľbách nútená utiecť do Thajska. Prepustenie Aun Schan Su Ťijovej je pozitívne. Z histórie však už vieme, že mjanmarská vláda sa zvykne vracať k svojim starým praktikám, kedy uväzní akúkoľvek alebo celú opozíciu. V súčasnosti je vo väzení viac ako 1000 politických väzňov. Nehanebné pohŕdanie slobodnými voľbami je jasným náznakom toho, že nová vláda nemá žiadny alebo len minimálny záujem poskytnúť ľuďom Mjanmarska skutočnú demokraciu. Tento Parlament by mal podporiť návrh OSN na ďalší dialóg s Mjanmarskom a mali by sme naďalej vynakladať úsilie s cieľom chrániť občanov Mjanmarska pred budúcimi neprávosťami. Som presvedčený, že naša neustála ostražitosť a otvorený dialóg sú pre obyvateľov Mjanmarska rozhodujúce a tento Parlament, ako aj iné globálne organizácie, musia vyslať jasný signál jednoty.
