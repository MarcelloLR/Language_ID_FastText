<CHAPTER ID="006">
Hlasovanie
<SPEAKER ID="110" NAME="Predsedajúci">
Teraz pristúpime k hlasovaniu.
<P>
(Informácie o výsledkoch a ostatných podrobnostiach hlasovania: pozri zápisnicu)
<P>
Pred začiatkom hlasovania:
<SPEAKER ID="111" NAME="Daniel Cohn-Bendit" AFFILIATION="Verts/ALE">
(FR) Vážený pán predsedajúci, pred hlasovaním o správe pána Casacu vyzývam v súlade s prílohou 1, článkom 1 rokovacieho poriadku Parlamentu na nasledujúce, pričom prečítam časť prílohy 1, článku 1: "Každý poslanec, ktorý má priamy finančný záujem na veci, ktorá je predmetom rozpravy, musí tento záujem priznať ústne na schôdzi."
<P>
V správe pána Casacu o absolutóriu budeme hlasovať o dôchodkových fondoch. V tomto Parlamente je vyše 400 poslancov, ktorí sú v dôchodkovom fonde. Prosím pána predsedajúceho, aby požiadal všetkých poslancov, ktorí sú v dôchodkovom fonde, aby to hneď teraz v pléne ústne priznali, pretože majú priamy záujem na veci, o ktorej budeme diskutovať.
<P>
(potlesk)
<SPEAKER ID="112" NAME="Gary Titley" AFFILIATION="PSE">
Vážený pán predsedajúci, chcem upozorniť na článok 28 ods. 2 nášho rokovacieho poriadku, ktorý hovorí, že ktorýkoľvek poslanec môže predsedovi Parlamentu položiť otázku a do tridsiatich dní musí dostať odpoveď. Dňa 19. marca som položil predsedovi Parlamentu otázku. Dnes je 23. apríla. Nielenže som nedostal žiadnu odpoveď, ale jeho kancelária odmietla odpovedať na moje e-maily.
<P>
Chcel by som vás požiadať, aby ste sa spýtali predsedu Parlamentu, prečo takýmto spôsobom pohŕda pravidlami tohto Parlamentu a právami poslancov a prosím vás, aby ste ho požiadali, aby mi v priebehu nasledujúcich 24 hodín poskytol odpoveď. V opačnom prípade sa zajtra opäť postavím a položím tú istú otázku.
<P>
(potlesk)
<SPEAKER ID="113" NAME="Daniel Cohn-Bendit" AFFILIATION="Verts/ALE">
(FR) Vážený pán predsedajúci, je evidentné, že v prvej fáze musia poslanci, ktorí sú v dôchodkovom fonde, túto skutočnosť oznámiť, zároveň to však znamená, že by sa mali zdržať hlasovania o správe pána Casacu, a to vzhľadom na to, že v tejto správe sa pojednáva o veciach, ktoré dávajú vznik konfliktu s ich osobnými záujmami.
<P>
Preto vás vyzývam, aby ste uplatnili rokovací poriadok Európskeho parlamentu.
<SPEAKER ID="114" NAME="Silvana Koch-Mehrin" AFFILIATION="ALDE">
(DE) Vážený pán predsedajúci, predložený dokument je písomné vyhlásenie 0001/2009, ktoré získalo požadovanú väčšinu. V mene všetkých autorov písomného vyhlásenia chcem poďakovať všetkým kolegom poslancom. Nemá to nič spoločné s hlasovaním.
<SPEAKER ID="115" NAME="Luigi Cocilovo" AFFILIATION="ALDE">
(IT) Vážený pán predsedajúci, dámy a páni, chcem len povedať, že interpretáciu rokovacieho poriadku, ako ju tu prezentoval pán Cohn-Bendit, považujem za úplne neopodstatnenú. Hovorí o súkromných a osobných záujmoch, čo evidentne nemá nič spoločné s uplatňovaním pravidiel tohto Parlamentu.
<P>
Podľa takejto interpretácie by sa na hlasovaní o novom štatúte poslancov Európskeho parlamentu, v ktorom sa hovorilo aj o parlamentných príspevkoch pre každého poslanca, nemohol zúčastniť žiaden poslanec. Preto žiadam, aby bola táto žiadosť odmietnutá ako úplne neopodstatnená.
<SPEAKER ID="116" NAME="Hans-Peter Martin" AFFILIATION="NI">
(DE) Vážený pán predsedajúci, pán Cocilovo má úplnú pravdu, že v súvislosti s dôchodkovým fondom naozaj ide o súkromné záujmy. Je to súkromný systém. Chcem preto jednoznačne podporiť to, čo povedal pán Cohn-Bendit. Keďže je zrejmé, že 478 poslancov je príliš zbabelých na to, aby sa priznali k svojim záujmom, chcem upozorniť, že všetky mená nájdete na webovej stránke http://www.openeurope.org" .
<P>
Tento zoznam siaha od pána Mölzera, pravicového radikála, cez pána Rübiga, konzervatívca, až po pána Böscha, predsedu Výboru pre kontrolu rozpočtu.
<SPEAKER ID="117" NAME="Martin Schulz" AFFILIATION="PSE">
(DE) Vážený pán predsedajúci, samozrejme, že môžeme pokračovať v rozprave. Návrh pána Cohna-Bendita bol koniec koncov posunutý ďalej a mnohí sa k nemu vyjadrili.
<P>
Žiadam, aby sme sa sústredili na to, o čom máme hlasovať, a to je správa pána Casacu. Bez ohľadu na to, či to považujeme za súkromný alebo verejný fond, táto správa sa týka veľmi špecifickej záležitosti, a to, aby Parlament ustanovil, že, po prvé, nemá žiaden zákonný nárok na dotovanie svojho deficitu a po druhé, že ani k žiadnej takejto dotácii deficitu nedôjde. Pre fond nie sú peniaze. To je kľúčový bod a ja žiadam, aby sme o ňom hlasovali.
<SPEAKER ID="118" NAME="Gerard Batten" AFFILIATION="IND/DEM">
Vážený pán predsedajúci, môžem zareagovať na vystúpenia pána Cohna-Bendita a pána Hansa-Petra Martina? Myslím si, že existuje jednoduché riešenie. Môžem celkom spokojne vyhlásiť, že som spolu s 399 ďalšími poslancami účastníkom dobrovoľného dôchodkového systému a mám v úmysle hlasovať proti vlastným záujmom a v prospech záujmov daňových poplatníkov. Jednoduchým riešením je to, aby ostatných 399 poslancov urobilo to isté.
<SPEAKER ID="119" NAME="Ewa Tomaszewska" AFFILIATION="UEN">
(PL) Vážený pán predsedajúci, ako účastníčka dôchodkového systému chcem povedať, že bez ohľadu na to, že to teraz vyhlasujem, neviem si predstaviť, že vyše 400 poslancov sa teraz postaví a bude nás informovať o tejto skutočnosti, pretože ak sa tak stane, úplne sa dnes znemožní akékoľvek hlasovanie. Navrhujem, aby sme na riešenie tejto situácie použili zdravý rozum. Existuje zoznam účastníkov tohto systému - mohli by sme ho priložiť a myslím si, že to bude stačiť.
<SPEAKER ID="120" NAME="Predsedajúci">
Ďakujem vám veľmi pekne. Dámy a páni, stačilo. Budeme pokračovať v zasadnutí.
<P>
Pán Titley, vaša sťažnosť bude okamžite odovzdaná kancelárii predsedu spolu s vašou požiadavkou na bezodkladnú odpoveď.
<P>
Pokiaľ ide o otázku pána Cohna-Bendita, v súlade s rokovacím poriadkom má, samozrejme, každý poslanec Parlamentu právo kedykoľvek oznámiť svoj osobný záujem v súvislosti s akoukoľvek vecou, o ktorej sa tu rokuje. Viac k tomu už teda nie je čo dodať. Kto chce niečo povedať, môže to urobiť, a kto nechce, môže zostať ticho.
<P>
Tým považujem túto záležitosť za vyriešenú.
