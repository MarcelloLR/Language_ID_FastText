<CHAPTER ID="014">
Hodina otázok (otázky pre Radu) 
<SPEAKER ID="374" NAME="Predsedajúci">
Ďalším bodom programu je hodina otázok (B6-0231/2009).
<P>
Rade boli položené nasledovné otázky.
<P>
Radu tu zastupuje pán Kohout. Chcel by som využiť túto príležitosť a privítať rozhodnutie, ktoré dnes prijal český senát a ktoré nám dáva veľkú nádej na budúcu ratifikáciu Lisabonskej zmluvy.
<SPEAKER ID="375" NAME="Predsedajúci">

<P>
Vec: Ochrana európskych kreatívnych diel
<P>
Vzhľadom na to, že európske kreatívne diela v súčasnosti podkopáva narastajúca záplava pirátskych kópií, aké opatrenia navrhuje Rada na zabezpečenie skutočnej ochrany?
<SPEAKER ID="376" NAME="Jan Kohout">
úradujúci predseda Rady. - Vážený pán predsedajúci, ďakujem vám za láskavé slová adresované Českej republike a Senátu. Rovnako nás veľmi teší, že zelená pre Lisabonskú zmluvu je teraz oveľa výraznejšia než pred niekoľkými hodinami.
<P>
V odpovedi na prvú otázku by som chcel povedať, že Rada sa stotožňuje s obavami vyjadrenými váženým pánom poslancom v súvislosti s potrebou komplexného riešenia problému pirátstva chránených diel. Tento problém označil tak Európsky parlament, ako aj Rada za politickú prioritu v kontexte celkovej snahy chrániť a posilňovať inováciu európskych tvorcov a následne konkurencieschopnosť európskeho hospodárstva.
<P>
Európsky parlament a Rada prijali smernicu 2004/48/ES, ktorá zavádza do praxe rámec Spoločenstva pre presadzovanie práv duševného vlastníctva, a v súčasnosti pracujú na návrhu smernice o trestných opatreniach na zabezpečenie presadzovania týchto práv.
<P>
Už platný legislatívny rámec vytvára pevný základ pre členské štáty, aby vykonávali účinnú ochranu práv duševného vlastníctva vrátane boja proti pirátstvu. Okrem toho sa Európske spoločenstvo a členské štáty zúčastňujú prebiehajúcich rokovaní, ako je návrh obchodnej dohody o boji proti falšovaniu, s cieľom zvýšiť účinnosť ochrany práv duševného vlastníctva na medzinárodnej úrovni.
<P>
25. septembra 2008 Rada prijala uznesenie stanovujúce konkrétne opatrenia zo strany členských štátov a Komisie v súvislosti so všeobecným európskym plánom pre boj proti falšovaniu a autorskému pirátstvu. Okrem toho Rada v novembri 2008 prijala súbor záverov v reakcii na oznámenie Komisie z januára 2008 o kreatívnom obsahu online na jednotnom trhu, kde sa okrem iného zdôrazňuje potreba podporovať a uľahčovať oprávnené ponuky materiálov chránených autorskými právami online ako dôležitého prostriedku na účinný boj proti pirátstvu.
<P>
V colnej oblasti Rada prijala nariadenie (ES) č. 1383/2003 týkajúce sa colného konania pri tovare podozrivom z porušovania niektorých práv duševného vlastníctva a opatrení, ktoré sa majú prijať pri tovare, u ktorého sa zistilo, že takéto práva porušil. Toto nariadenie stanovuje podmienky, za ktorých môžu colné orgány zasiahnuť v prípadoch podozrenia, že tovar porušuje práva duševného vlastníctva, a opatrenia, ktoré majú príslušné orgány podniknúť v prípade zistenia, že tovar porušuje zákon.
<P>
Spoločenstvo najmä uzavrelo rad dohôd o colnej spolupráci, ako napríklad nedávno podpísanú dohodu s Čínou, s cieľom zlepšiť a uľahčiť spoluprácu s colnými orgánmi tretích krajín, okrem iného so zameraním na boj proti falšovanému a pirátskemu tovaru. Tieto dohody predstavujú praktické prostriedky a metódy spolupráce medzi Európskym spoločenstvom a colnými orgánmi partnerských krajín. Tieto dohody sa neustále uplatňujú a aktualizujú v rámci spoločných výborov pre spoluprácu v colnej oblasti zriadených podľa týchto dohôd.
<P>
Na multilaterálnej úrovni Rada aktívne prispieva k práci, ktorá sa začala pod patronátom Svetovej colnej organizácie.
<P>
A nakoniec, 16. marca 2009 Rada prijala uznesenie o akčnom pláne EÚ v colnej oblasti zameraný na boj proti porušovaniu práv duševného vlastníctva na roky 2009 - 2012, ktorý vyplýva z uznesenia Rady z 25. septembra 2008.
<P>
Rada ostáva otvorená skúmaniu všetkých budúcich iniciatív zacielených na posilnenie boja proti falšovaniu a autorskému pirátstvu s cieľom zabezpečiť všestrannejšiu ochranu držiteľom práv. Rada si cení všetky podobné snahy Európskeho parlamentu zamerané na tento cieľ.
<SPEAKER ID="377" NAME="Manuel Medina Ortega" AFFILIATION="PSE">
(ES) Veľmi vám ďakujem za vašu odpoveď, pán predseda. Som presvedčený, že Rada chápe, o aký problém ide, ale predsa len budem trvať na tomto bode a spýtam sa vás, pán úradujúci predseda Rady, či si je Rada vedomá toho, že európska kultúrna produkcia je v súčasnosti pod úrovňou minima.
<P>
Právo Európskej únie o ochrane kreatívnych diel je na úrovni práva v rozvojovej krajine a v dôsledku toho naša kultúrna produkcia klesá na úroveň, ktorú vidíme v rozvojových krajinách. To je obzvlášť zjavné v audiovizuálnom sektore, kde sa v súčasnosti väčšina produkcie odohráva mimo Európy, najmä v Spojených štátoch, pretože táto krajina kreatívne diela chráni. Ak Európa kreatívne diela chrániť nebude, nebudeme ich mať. Je si Rada vedomá zodpovednosti, ktorú v tejto chvíli má?
<SPEAKER ID="378" NAME="Paul Rübig" AFFILIATION="PPE-DE">
(DE) Moja otázka sa týka nasledovného: Pani Trautmannovú dnes tu v Parlamente prehlasovali s jej kompromisným pozmeňujúcim a doplňujúcim návrhom o telekomunikačnom balíku. To teda znamená, že dostala prezidenta Sarkozyho a jeho riešenie "trikrát a dosť" do dobrej pozície. Ako české predsedníctvo hodnotí dnešné hlasovanie v Parlamente o európskych kreatívnych umelcoch, ktorí chcú chrániť svoje práva na internete?
<SPEAKER ID="379" NAME="Jan Kohout" LANGUAGE="CS">
Vážený pán predsedajúci, chcel by som len váženého pána poslanca ubezpečiť, že Rada si uvedomuje, že ide o závažnú činnosť a skutočnú hrozbu pre kultúrne bohatstvo Európanov a Európskej únie. Myslím, že z tohto zoznamu opatrení, ktorými sa Rada v minulých mesiacoch a v minulých rokoch zaoberala, jasne vyplýva, že táto problematika bola a zostáva prioritou, dokonca aj v rámci komplexného európskeho plánu, ktorý stanovil konkrétne ciele činnosti, ako je zriadenie európskeho strediska pre sledovanie falšovania a autorského pirátstva. Myslím si, že by sa v tejto súvislosti malo povedať, že Rada si uvedomuje svoju zodpovednosť, že si je vedomá závažnej povahy problému, o ktorom hovoríme, a že je odhodlaná prijať v tejto veci konkrétne opatrenia. Pokiaľ ide o telekomunikačný balík, tak predchádzajúce predsedníctvo, ako aj to naše vložilo do tejto otázky veľa energie. Sme sklamaní tým, že sa neschválil úplný kompromis vrátane tohto ustanovenia proti pirátstvu. Chcel by som vyjadriť nádej, že sa dohodnutý telekomunikačný balík po ďalšom postupe nakoniec schváli. Jednako som sklamaný, že pre dôvody uvedené váženým pánom poslancom sa tento balík neschválil už dnes.
<SPEAKER ID="380" NAME="Predsedajúci">

<P>
Vec: Zmena klímy
<P>
Vzhľadom na známy skeptický pohľad českého prezidenta Václava Klausa na zmenu klímy, ako Rada zabezpečí, aby sa rešpektovali názory veľkej väčšiny členských štátov a občanov EÚ, ktoré podporujú dôveryhodnosť vedeckých tvrdení o zmene klímy spôsobenej človekom, konkrétne vo vzťahu k prípravám na samit o klíme v Kodani a nadchádzajúcemu švédskemu predsedníctvu?
<SPEAKER ID="381" NAME="Jan Kohout">
úradujúci predseda Rady. - Na zasadnutí Rady v marci a potom na jarnom zasadnutí Európskej rady sa ďalej rozpracovalo nové stanovisko k medzinárodným rokovaniam o zmene klímy, najmä s prihliadnutím na kodanskú konferenciu.
<P>
Na tomto stretnutí v dňoch 19 - 20 marca 2009 Rada zdôraznila svoje presvedčenie, že hospodárska kríza a politické opatrenia prijaté v reakcii na ňu predstavujú príležitosť na dosiahnutie potrebných ekonomických reforiem a zároveň urýchlenie reforiem smerom k bezpečnému a trvalo udržateľnému nízkouhlíkovému a energeticky účinnejšiemu hospodárstvu.
<P>
V záveroch predsedníctva Európskej rady zo zasadnutia v marci tohto roku sa konštatuje, že Európska únia je naďalej pripravená hrať vedúcu úlohu a v Kodani v decembri tohto roku dospieť ku globálnej a komplexnej dohode o klíme, ktorej cieľom je obmedziť globálne otepľovanie, aby nepresiahlo 2° Celzia.
<P>
S týmto cieľom Európska rada pripomenula záväzok EÚ týkajúci sa zníženia emisií o 30 % ako svoj príspevok k tejto dohode za predpokladu, že ďalšie rozvinuté krajiny sa zaviažu na porovnateľné zníženie emisií a že vyspelejšie rozvojové krajiny prispejú úmerne k svojej zodpovednosti a príslušným možnostiam. Európska rada bude ďalej o týchto otázkach rokovať na svojej júnovej schôdzi.
<SPEAKER ID="382" NAME="Avril Doyle  " AFFILIATION="PPE-DE">
zastupujúca autora. - Chcela by som poďakovať českému predsedníctvu za predsedanie v tomto výbore a za jeho názory na túto tému.
<P>
Ako som sa už jedného z vašich kolegov predtým spýtala, môžem teraz s blížiacim sa termínom rozhodujúceho stretnutia, ktorým bude Rámcový dohovor Organizácie Spojených národov o zmene klímy (UNFCC COP-15) v Kodani v decembri, dostať záruky, že budeme mať nadšenú podporu českej vlády pre primeranú a plne vyváženú celkovú dohodu na zníženie emisií CO2 v celosvetovom meradle?
<P>
Začali ste predsedníctvo s povesťou klimatických skeptikov. Môžete teraz potvrdiť, že ste konvertovali a že plne súhlasíte s klimatickým a energetickým legislatívnym balíkom, ktorý Parlament schválil drvivou väčšinou v decembri?
<SPEAKER ID="383" NAME="Jan Kohout" LANGUAGE="CS">
Vážený pán predsedajúci, v odpovedi na položenú otázku by som v prvom rade chcel povedať, že sme nikdy neboli, pokiaľ ide o českú vládu a Českú republiku - skeptickí k zmene klímy. Myslím, že to, čo som povedal vo svojom vystúpení, že Európska rada na svojom marcovom zasadnutí prijala akési závery, že na predchádzajúcich zasadnutiach Európskej rady za účasti českej vlády sa prijali určité opatrenia a že vláda s týmito závermi súhlasila, v žiadnom prípade nenaznačuje, že odchádzajúca vláda alebo nová vláda, ktorá sa ujme úradu v piatok, akokoľvek zmenili svoj názor v tejto veci. V tomto zmysle môžem povedať, že budeme pokračovať v smere predloženom alebo načrtnutom na predchádzajúcich zasadnutiach Rady a našou ambíciou je, aby na júnovom samite Európska únia, pokiaľ ide o prípravu mandátu Európskej rady alebo rokovacieho rámca pre Kodaň, skutočne urobila maximum pre to, aby sa - napriek všetkým súvisiacim problémom a ťažkostiam - posunula na júnovom samite ďalej. V otázke som cítil narážku na českého prezidenta, môžem však rozhodne a úprimne vyhlásiť, že pred dvoma dňami sa v Prahe konal samit s Japonskom, ktorému za EÚ predsedal prezident Klaus. A ak ste si všimli čokoľvek, čo by sa odchyľovalo od jednotného pohľadu EÚ v oblasti klímy, láskavo ma o tom informujte, hoci viem, že nič takého sa určite nestalo. Preto považujem vaše obavy za pochopiteľné, ale v zásade nie celkom oprávnené, a dúfam, že sa mi podarilo ich rozptýliť.
<SPEAKER ID="384" NAME="Predsedajúci">

<P>
Vec: Lisabonská zmluva a české predsedníctvo
<P>
Mohla by sa, prosím, Rada vyjadriť k pravdepodobnému harmonogramu ratifikácie Lisabonskej zmluvy Českou republikou?
<SPEAKER ID="385" NAME="Jan Kohout" LANGUAGE="CS">
Vážený pán predsedajúci, už v úvode svojho dnešného vystúpenia ste oznámili a blahoželali Českej republike k tomu, že jej senát dnes výraznou väčšinou schválil Lisabonskú zmluvu. Myslím si, že v tejto chvíli je to najlepšia odpoveď na položenú otázku.
<SPEAKER ID="386" NAME="Avril Doyle" AFFILIATION="PPE-DE">
Ďakujem pánovi ministrovi českej vlády a blahoželám jeho prostredníctvom predsedovi a všetkým členom českého senátu. Schválenie ratifikácie tak odsúhlasili obe komory českého parlamentu.
<P>
Môžete sa pozrieť na mňa ako na írsku členku Parlamentu a položiť si otázku: že by zlodej kričal, chyťte zlodeja? V Írsku nás ešte čaká práca. A aj Poliaci a Nemci si ešte potrebujú upratať.
<P>
A predsa, môžem sa vás spýtať, kedy a či váš prezident Klaus prijme želanie Senátu a Poslaneckej snemovne a schváli- alebo, ak chcete, podpíše - plnú ratifikáciu Zmluvy? Znova ďakujem. Dnešný výsledok vo vašom senáte ma veľmi potešil.
<SPEAKER ID="387" NAME="Paul Rübig" AFFILIATION="PPE-DE">
(DE) Vážený pán predsedajúci, blahoželám českému predsedníctvu k rozhodnutiu Senátu. Jednako však musím povedať, že my v Európe sme prirodzene nespokojní s mnohými oblasťami vzájomného pôsobenia medzi inštitúciami Európskej únie, a preto sme v priebehu uplynulých ôsmich mesiacov rokovali o tejto reformnej zmluve. Nebolo by možné nastoliť v Českej republike debatu o tom, čo jej vlastne na tejto zmluve prekáža a aké alternatívy by prezident Klaus mohol ponúknuť ľudom v Európe na utíšenie dnešnej nespokojnosti, na ktorú tak vehementne poukazuje, a aké riešenia by si predstavoval? V súčasnosti sa vie len to, že chce zabrániť reforme, ale žiadne pozitívne návrhy nepredkladá.
<SPEAKER ID="388" NAME="Bernd Posselt" AFFILIATION="PPE-DE">
(DE) Vážený pán predseda, aj napriek tomu, že prezident Klaus poškodil z čistého egocentrizmu medzinárodné renomé svojej krajiny, by som chcel zablahoželať českému predsedníctvu a povedať, že to bolo prvotriedne predsedníctvo. Som šťastný, že skončilo ratifikáciou Zmluvy, pokiaľ ide o parlamentný postup.
<SPEAKER ID="389" NAME="Jan Kohout">
úradujúci predseda Rady. - Vážený pán predsedajúci, ďakujem za slová uznania a za vaše blahoželanie k schváleniu Lisabonskej zmluvy našim senátom. Pán prezident Klaus má svoj vlastný pohľad a my v Českej republike rešpektujeme jeho názory, ktoré sú súčasťou demokratického názorového spektra. Pokiaľ ide o rozpravu o Lisabonskej zmluve, tá prebiehala veľmi intenzívne, a preto ju Senát schválil až teraz na základe dlhej diskusie, ktorá sa k tejto veci viedla. Veľká väčšina hlasov - 54 senátorov z 80 prítomných - hlasovala za túto zmluvu vrátane senátorov z Občianskej demokratickej strany (ODS), to je strana, ktorú založil prezident Klaus, čo svedčí o tom, že v Českej republike je "eurorealizmus", že je tam veľmi silný pocit spoluzodpovednosti za Európu a za EÚ, ako aj vôľa pokračovať v procese európskej integrácie a aktívne sa na nej podieľať. Pokiaľ ide o ústavnú zásadu schválenia oboma komorami českého parlamentu, tá je skutočne podmienkou ratifikácie, ktorá je zavŕšená podpisom prezidenta. V tomto ohľade ústava nestanovuje žiadne lehoty a ja v tejto chvíli nechcem špekulovať o termíne, do ktorého prezident Zmluvu podpíše. Je to pre nás celkom nová situácia, dokonca aj v samotnej Českej republike. Spadol nám však veľký kameň zo srdca a máme z toho, samozrejme, veľkú radosť. Budeme, samozrejme, viesť ďalšie konzultácie a rozhovory zamerané na dokončenie ratifikácie v čo najkratšom možnom termíne.
<SPEAKER ID="390" NAME="Predsedajúci">

<P>
Vec: Chorvátsko, Macedónsko a juhovýchodná Európa
<P>
Ako Rada hodnotí možnosť dokončenia prístupových rokovaní s Chorvátskom, stanovenia termínu pre rokovanie s Macedónskom do konca roka a konkretizovania vyhliadok krajín juhovýchodnej Európy vrátane Kosova ležiaceho medzi Chorvátskom a Macedónskom, na pristúpenie k Európskej únii?
<SPEAKER ID="391" NAME="Jan Kohout">
úradujúci predseda Rady. - Vážený pán predsedajúci, rokovania s Chorvátskom vstúpili do dôležitej a náročnej fázy. Od začiatku týchto rokovaní sa otvorilo 22 kapitol, z čoho sedem kapitol sa predbežne uzavrelo. Predpovedať, kedy sa rokovací proces skončí, však nemožno. Ako viete, pokrok v rokovaniach závisí najmä od pokroku Chorvátska v príprave na prístup, pokiaľ ide o plnenie úvodných a záverečných referenčných hodnôt, ako aj plnenie požiadaviek rokovacieho rámca a plnenie záväzkov Chorvátska podľa Dohody o stabilizácii a pridružení.
<P>
Pri príprave na ďalšiu integráciu s Európskou úniou je tiež dôležité napĺňanie revidovaného prístupového partnerstva. V súlade s rokovacím rámcom má aj naďalej zásadný význam úplná spolupráca s Medzinárodným trestným tribunálom pre bývalú Juhosláviu vrátane prístupu k dokumentom. V tejto súvislosti treba pripomenúť, že Rada opakovane konštatovala, že v súlade s rokovacím rámcom a prístupovým partnerstvom musí pokračovať snaha o dobré susedské vzťahy, najmä práca na hľadaní riešení dvojstranných problémov medzi susednými krajinami, obzvlášť problémov týkajúcich sa hraníc.
<P>
Predsedníctvo ľutuje, že otázka hraníc so Slovinskom ovplyvňuje tempo prístupových rokovaní Chorvátska, a pokrok v tomto ohľade nezodpovedá pokroku, ktorý sa zaznamenal predtým. Ako viete, predsedníctvo spoločne s predchádzajúcim a novým predsedníctvom a Komisiou vyvinulo značné úsilie na dosiahnutie pokroku v tejto otázke. Okrem toho na aprílovom zasadnutí Rady pre všeobecné záležitosti a vonkajšie vzťahy sa rozvinula užitočná diskusia na posúdenie situácie.
<P>
Pokiaľ ide o Bývalú juhoslovanskú republiku Macedónsko, chcel by som pripomenúť rozhodnutie Európskej rady z decembra 2005 udeliť jej štatút kandidátskej krajiny berúc do úvahy najmä požiadavky procesu stabilizácie a pridruženia a kritériá členstva a plnenia priorít v rámci partnerstva, značný pokrok v doplňovaní legislatívneho rámca súvisiaceho s rámcovou dohodou z Ochridu, ako aj výsledky v plnení dohody o stabilizácii a pridružení vrátane jej ustanovení týkajúcich sa obchodu od roku 2001.
<P>
Podľa zasadnutia Európskej rady v júni 2008 budú ďalšie kroky Bývalej juhoslovanskej republiky Macedónsko v približovaní sa k EÚ možné za predpokladu, že budú splnené podmienky stanovené v záveroch zasadnutia Európskej rady v decembri 2005, kodanské politické kritériá a doposiaľ nesplnené kľúčové priority prístupového partnerstva. Zásadný význam má naďalej udržiavanie dobrých susedských vzťahov vrátane dohodnutého a vzájomne prijateľného riešenia hlavnej otázky. Rozhodujúce je konanie slobodných a spravodlivých volieb. Podľa predbežného hodnotenia pozorovateľskej misie OBSE/ODIHR boli voľby, ktoré sa konali 22. marca a 5. apríla, dobre zorganizované a spĺňajú väčšinu medzinárodných záväzkov a noriem.
<P>
To je dôležitý krok smerom k demokracii v krajine. Podporujeme nového prezidenta a vládu v ich snahe o dosiahnutie pokroku v krajine pre dobro všetkých občanov a vládu v jej zacielení na reformný program, ako je posilnenie právneho štátu, hospodársky pokrok a boj proti korupcii a organizovanému zločinu.
<P>
Pokiaľ ide o ďalšie krajiny západného Balkánu, v posledných rokoch sa tam urobil veľmi výrazný pokrok v približovaní sa k členstvu v EÚ, bol však tiež nerovnomerný a stále ešte treba veľa urobiť. Rada je ochotná podporiť snahy splniť tieto úlohy, najmä prostredníctvom uplatňovania dohôd o stabilizácii a pridružení a poskytovania značnej finančnej pomoci. Proces stabilizácie a pridruženia je naďalej celkovým rámcom pre európsku perspektívu západného Balkánu. Dosiahnutím zdravého pokroku v hospodárskych a politických reformách a splnením nevyhnutých podmienok a požiadaviek by zvyšní potenciálni kandidáti na západnom Balkáne tiež mali dosiahnuť štatút kandidátov podľa vlastných zásluh, pričom ich konečným cieľom je členstvo v EÚ.
<P>
V decembri 2008 podala žiadosť o členstvo Čierna Hora. 23. apríla tohto roku Rada požiadala Komisiu o vypracovanie názoru o tejto žiadosti, aby potom Rada mohla prijať ďalšie rozhodnutia. 28. apríla požiadalo o členstvo v EÚ Albánsko. V ďalšej fáze by svoje žiadosti mohli predložiť aj ďalšie krajiny.
<P>
Rada pripomína ochotu Európskej únie pomôcť pri hospodárskom a politickom rozvoji Kosova prostredníctvom jasnej európskej perspektívy a v súlade s európskou perspektívou pre túto oblasť. Rada víta zámer Komisie predložiť na jeseň 2009 štúdiu skúmajúcu prostriedky pre ďalší politický a sociálno-ekonomický rozvoj Kosova. Rada pracuje na posilnení medziľudských kontaktov, napríklad zrušením vízovej povinnosti po splnení referenčných kritérií stanovených v plánoch pre liberalizáciu víz a ďalšou podporou výmeny študentov a mladých odborníkov.
<P>
Pri súčasnom posilňovaní princípu vlastníctva EÚ zdôrazňuje dôležitosť regionálnej spolupráce a dobrých susedských vzťahov medzi krajinami západného Balkánu. Regionálna spolupráca a európsky program sú prepojené. Čím viac budú krajiny západného Balkánu vzájomne spolupracovať, tým viac sa budú integrovať do európskych štruktúr. Dôvodom je, že regionálna spolupráca prispieva k vzájomnému pochopeniu v oblasti a k hľadaniu riešení pre otázky spoločného záujmu, ako napríklad v oblasti energetiky, dopravy, obchodu, boja proti organizovanému zločinu a korupcii, návratu utečencov a hraničnej kontroly.
<SPEAKER ID="392" NAME="Bernd Posselt" AFFILIATION="PPE-DE">
(DE) Ďakujem vám za veľmi dobrú a veľmi podrobnú odpoveď.
<P>
Mám ešte tri veľmi krátke doplňujúce otázky:
<P>
Po prvé, myslíte, že je možné, aby české predsedníctvo otvorilo novú kapitolu s Chorvátskom?
<P>
Po druhé, stanovíte tento rok dátum pre Macedónsko?
<P>
Po tretie, aký je časový rámec pre zmiernenie vízových obmedzení?
<SPEAKER ID="393" NAME="Jan Kohout" LANGUAGE="CS">
Vážený pán predsedajúci, pokiaľ ide o prvú otázku týkajúcu sa odblokovania rokovacieho procesu, ako som už povedal vo svojom úvodnom vystúpení, jeden z bodov programu posledného zasadnutia Rady pre všeobecné záležitosti a vonkajšie vzťahy bol zameraný presne na túto problematiku. Sme pevne presvedčení, že ešte počas súčasného predsedníctva sa dosiahne pokrok v tejto otázke, ako aj dohoda umožňujúca ukončenie rokovacích kapitol, ktoré sú pripravené na uzavretie. Jedným z hlavných cieľov tohto predsedníctva od samého začiatku bolo odblokovať túto situáciu. Teraz sa začína rysovať riešenie a my dúfame, že bude prijateľné pre všetky zúčastnené strany a že umožní dosiahnuť pokrok v rokovaniach.
<P>
Pokiaľ ide o otázku Bývalej juhoslovanskej republiky Macedónsko (FYROM), treba poznamenať, že v tejto chvíli neočakávame, že by sa do konca tohto predsedníctva stanovil dátum či iné konkrétne body. Nepredpokladáme zmiernenie vízového režimu na prvom tohtoročnom zasadaní, ale veríme, že do konca tohto roka alebo na začiatku budúceho roka budú občania z niekoľkých krajín západného Balkánu, ktoré sú blízko k splneniu referenčných kritérií alebo ich už splnili, môcť cestovať bez víz z niektorých krajín západného Balkánu do Európskej únie. Pri rôznych príležitostiach sa tu zdôraznilo, že jednou z priorít nášho predsedníctva je priblížiť krajiny západného Balkánu k Európskej únii. Tomuto cieľu venujeme veľké úsilie a chceme tejto priorite venovať rovnaké, ak nie väčšie úsilie aj v zvyšných dvoch mesiacoch.
<SPEAKER ID="394" NAME="Predsedajúci">

<P>
Vec: Ochrana najzraniteľnejších ľudí počas hospodárskej krízy.
<P>
V záveroch svojho stretnutia 19. a 20. marca Európska rada vyhlásila, že pri riešení sociálneho dosahu súčasnej hospodárskej krízy by sa "mala venovať zvláštna pozornosť najzraniteľnejším ľuďom a novým rizikám ich sociálneho vylúčenia".
<P>
Ako sa Komisia zameriava na ochranu najzraniteľnejších ľudí, ako sú noví prisťahovalci, starší ľudia, usadené etnické menšiny, ľudia s postihnutím a bezdomovci, pred vytlačením na okraj spoločnosti?
<SPEAKER ID="395" NAME="Jan Kohout">
úradujúci predseda Rady. Ako vážený pán poslanec veľmi dobre povedal, spoločná správa o sociálnej ochrane a sociálnom začlenení, predložená na zasadnutí Európskej rady 19. - 20. marca, zdôrazňuje potrebu primeraných sociálnych politík, a to nielen na zmiernenie negatívneho sociálneho dosahu na najzraniteľnejších, ale aj na oslabenie dosahu krízy na hospodárstvo ako celok.
<P>
To znamená prispôsobenie dávok, kde je to potrebné, na zabezpečenie primeranej podpory príjemcov. V prvom rade treba zaviesť komplexné stratégie aktívneho začlenenia, ktoré kombinujú a vyvažujú opatrenia a prístup ku kvalitným službám na integrujúcom trhu práce a primerané minimálne príjmy.
<P>
Treba dať impulz snahám členských štátov o zavedenie komplexných stratégií proti chudobe a sociálnemu vylúčeniu detí vrátane prístupnej a cenovo dostupnej kvalitnej starostlivosti o deti.
<P>
Treba vyvinúť trvalú snahu o riešenie bezdomovstva ako veľmi vážnej formy vylúčenia, o podporu sociálneho začlenenia migrantov a riešiť napríklad znevýhodnenie rómskeho obyvateľstva v rôznych smeroch a jeho zraniteľnosť z hľadiska sociálneho vylúčenia.
<P>
Je tiež potrebná bdelosť, pretože sa môžu vynoriť nové rizikové skupiny, medzi nimi mladí zamestnanci a ľudia vstupujúci na pracovný trh, ako aj nové riziká.
<P>
Pokiaľ ide o špecifickú situáciu starších ľudí, etnických menšín a zdravotne postihnutých osôb, Rada už prijala právne predpisy na ochranu týchto a ďalších zraniteľných skupín pred diskrimináciou. Smernica Rady č. 2000/78/ES stanovuje všeobecný rámec pre rovnaké zaobchádzanie v zamestnaní a povolaní a zakazuje diskrimináciu na základe náboženstva alebo viery, zdravotného postihnutia, veku alebo sexuálnej orientácie, pokiaľ ide o zamestnanie a povolanie. Smernica Rady č. 2000/43/ES zavádza zásadu rovnakého zaobchádzania s osobami bez ohľadu na rasový alebo etnický pôvod v širokom okruhu oblastí vrátane zamestnania, samostatnej zárobkovej činnosti, odbornej prípravy, sociálneho zabezpečenia, vzdelávania a prístupu k tovarom a službám vrátane bývania.
<P>
Okrem toho Rada v súčasnosti skúma nový návrh Komisie, ktorého cieľom je ešte viac rozšíriť ochranu proti diskriminácii. Návrh smernice Rady o vykonávaní zásady rovnakého zaobchádzania s osobami bez ohľadu na ich náboženské vyznanie alebo vieru, zdravotné postihnutie, vek alebo sexuálnu orientáciu by sa rozšíril aj na ochranu proti diskriminácii na základe náboženského vyznania alebo viery, zdravotného postihnutia, veku alebo sexuálnej orientácie v mimopracovných oblastiach. 2. apríla 2009 hlasoval Európsky parlament za návrh Komisie v rámci konzultačného postupu a v Rade prebiehajú rozpravy o návrhu smernice.
<P>
Dovoľte mi tiež pripomenúť, že na jar Rada a Parlament dospeli k dohode v prvom čítaní o návrhu Komisie na vyhlásenie roku 2010 Európskym rokom boja proti chudobe a sociálnemu vylúčeniu. V tej dobe málokto z nás predvídal rozsah blížiacej sa hospodárskej krízy. Pri pohľade naspäť je však jasné, že Komisia, Rada a Parlament mali absolútnu pravdu, pokiaľ ide o zameranie na problémy chudoby a sociálneho vylúčenia.
<P>
A napokon, Rada tiež skúma súbor návrhov záverov o rovnakých príležitostiach pre ženy a mužov vo veku 50 rokov a viac, predložený českým predsedníctvom. Očakáva sa, že Rada tieto závery prijme v júni. Pre Radu to bude ďalšia príležitosť na potvrdenie svojho odhodlania zabezpečiť, aby naši starší občania mohli žiť aktívnym životom a starnúť dôstojne.
<P>
V rámci súčasného predsedníctva EÚ sa v apríli tohto roka konala v Prahe konferencia o sociálnych službách pod názvom Sociálne služby - nástroj mobilizácie pracovnej sily a posilnenia sociálnej súdržnosti. Konferencia zdôraznila dôležitosť sociálnych služieb pre aktívne začlenenie ľudí ohrozených sociálnym vylúčením a vylúčených z pracovného trhu.
<P>
Sektor sociálnych služieb sa v dôsledku hospodárskych a demografických zmien na jednej strane stáva dôležitou oblasťou nových pracovných príležitostí, najmä pre ženy a starších pracovníkov, a na druhej strane pomáha samotným klientom sociálnych služieb udržať si zamestnanie.
<P>
Konferencia predstavila štyri základné východiskové body pre ďalšie celoeurópske diskusie o roli sociálnych služieb v spoločnosti. Hoci spôsob poskytovania sociálnych služieb, delenie kompetencií a koncepcia finančnej udržateľnosti sa v rôznych členských štátoch EÚ líši, medzi autormi príspevkov na konferencii bola značná zhoda o úlohe a cieľoch sociálnych služieb.
<P>
V záveroch konferencie, ktoré budú ďalej rozpracované a o ktorých sa následne bude rokovať tak, aby ich prijala Rada EPSCO na svojom júnovom zasadnutí, sa zdôrazňuje úloha sociálnych služieb ako základného nástroja sociálnych politík.
<P>
Zdôraznená je tiež potreba integrovaného koncipovania a poskytovania sociálnych služieb a zohľadňovania individuálnych potrieb klientov. Spomína sa v nich dôležitá úloha verejných orgánov pri zaručovaní kvality, dostupnosti a trvalej udržateľnosti sociálnych služieb a konštatuje sa, že investovanie do sociálnych služieb, najmä počas súčasnej finančnej a hospodárskej krízy, sa vypláca a môže posilniť rastový potenciál a súdržnosť hospodárstiev a spoločností. Zdôrazňuje sa význam neformálnej starostlivosti, pričom ako optimálna a najefektívnejšia sa javí takzvaná "spoločná starostlivosť", teda kombinácia formálnej a neformálnej starostlivosti.
<P>
V záveroch konferencie sa spomína dôležitosť podporovania systému celoživotného vzdelávania a budovania kapacít s cieľom zaručiť kvalitu služieb. Ako niemenej dôležitá sa zdôrazňuje tiež ochrana práv, dôstojnosti a zvláštnych potrieb klientov sociálnych služieb.
<SPEAKER ID="396" NAME="Emine Bozkurt  " AFFILIATION="PSE">
zastupujúca autora. - (NL) Vážený pán predsedajúci, chcela by som srdečne poďakovať českému predsedníctvu za odpoveď na moju otázku. Potešilo ma, že vo svojich odpovediach na otázky o boji proti narastajúcej chudobe a sociálnemu vylúčeniu medzi najzraniteľnejšími skupinami ste otázku rozšírenia antidiskriminačnej smernice na tovar a služby dali na popredné miesto. Chcem vám povedať, že si to veľmi cením.
<P>
Rada by som sa spýtala, či to tiež znamená, že text, ktorý Parlament schválil v apríli, má plnú podporu českého predsedníctva, a aké praktické kroky ste vy ako úradujúci predseda Rady podnikli, aby túto smernicu čo najskôr prijali aj členské štáty a Rada? Ďakujem vám.
<SPEAKER ID="397" NAME="Justas Vincas Paleckis" AFFILIATION="PSE">
(LT) Aj ja by som vám chcel poďakovať za komplexnú odpoveď. Problém sociálneho vylúčenia je veľmi rozšírený a má veľa stránok, pretože podľa mňa dnes veľa ľudí jednoducho bojuje o prežitie. Je Rada pripravená zvýšiť potravinovú pomoc? Potravinová pomoc je dnes tiež veľmi dôležitou otázkou, pretože zúri kríza a mne sa zdá, že by sme tomu mali venovať väčšiu pozornosť.
<SPEAKER ID="398" NAME="Jan Kohout" LANGUAGE="CS">
Chcel by som poďakovať za ocenenie mojej predchádzajúcej odpovede a snahy poskytnúť skutočne vyčerpávajúcu odpoveď na položenú otázku. Pokiaľ ide o ďalšiu otázku, musím povedať, že v tejto chvíli na ňu nemôžem celkom jednoznačne odpovedať. Napriek tomu treba povedať, že všetky otázky týkajúce sa sociálneho vylúčenia, ako aj tie, ktoré sa týkajú boja proti chudobe v tomto období krízy, sú celkom prirodzene na programe a intenzívne sa o nich diskutuje v pracovných skupinách Rady vrátane smernice, o ktorej ste sa zmienili. Pokiaľ ide o potravinovú pomoc, neviem, či som správne pochopil zameranie otázky, ale na zasadnutiach Rady diskutujeme o potravinovej pomoci predovšetkým pre rozvojové krajiny, inými slovami krajiny, ktoré sú najviac postihnuté hospodárskou a finančnou krízou, ako aj predchádzajúcou potravinovou krízou. Pokiaľ ide o situáciu v Európskej únii, o žiadnej takej téme sa nediskutuje. Sme si však vedomí zodpovednosti Európskej únie vo vzťahu k tým najmenej úspešným alebo tým, ktorí v súčasnej situácii potrebujú oveľa viac pomoci, a táto otázka bude tiež na programe stretnutia ministrov pre rozvojovú spoluprácu.
<SPEAKER ID="399" NAME="Predsedajúci">

<P>
Vec: Európsky pakt zamestnanosti
<P>
Ako sa Rada pozerá na návrh na prijatie Európskeho paktu zamestnanosti, ktorý by bol dôležitým nástrojom pri zachovávaní sociálnej súdržnosti a podporovaní rastu a hospodárskeho oživenia EÚ, ktorá trpí dôsledkami globálnej krízy?
<SPEAKER ID="400" NAME="Jan Kohout">
úradujúci predseda Rady. Rada doposiaľ nedostala žiadny návrh Komisie na európsku daň zo zamestnanosti. Preto Rada nie je v situácii, aby na konkrétne otázky vznesené váženou pani poslankyňou mohla odpovedať. Rada sa však stotožňuje s obavami, ktoré vážená pani poslankyňa vyjadrila vo svojej otázke, a považuje za dôležité zachovať sociálnu súdržnosť a podporovať rast a hospodárske oživenie v Európskej únii, ktorá trpí následkami globálnej krízy.
<P>
V tejto súvislosti by predsedníctvo chcelo pripomenúť, že zodpovednosť za vytvorenie a uplatňovanie politík zamestnanosti majú na prvom mieste členské štáty. Napriek tomu Rada týmto politikám venuje zvláštnu pozornosť, najmä teraz, keď Európa čelí finančnej a hospodárskej kríze, a v súlade so Zmluvou prijíma nové usmernenia o skorej zamestnanosti.
<P>
V tomto zmysle by predsedníctvo chcelo pripomenúť, že v decembri minulého roka Európska rada rozhodla o celkovom európskom pláne na oživenie hospodárstva, ktorý by sa okrem iného zameriaval aj na problémy zamestnanosti v dôsledku finančnej krízy. Plán sa skladá z bezprostredných rozpočtových opatrení vo výške 200 miliárd EUR zahrňujúcich na jednej strane opatrenia na úrovni Spoločenstva vo výške 30 miliárd EUR a na druhej strane opatrenia na vnútroštátnej úrovni vo výške 170 miliárd EUR.
<P>
Európska rada tiež podporila myšlienku rýchleho postupu Európskeho sociálneho fondu na podporu zamestnanosti, najmä v prospech najzraniteľnejších skupín obyvateľstva, ako je podpora politík flexiistoty a politík uľahčujúcich obdobia prechodu medzi zamestnaniami. Podporila aj to, aby sa členským štátom dala príležitosť, kde je to potrebné, na preprogramovanie výdavkov Európskeho sociálneho fondu v záujme posilnenia ich stratégií zamestnanosti.
<P>
Treba tiež pripomenúť, že okrem Európskeho sociálneho fondu aj Európsky fond na prispôsobenie sa globalizácii poskytuje Spoločenstvu pomoc pri dopĺňaní opatrení na vnútroštátnej úrovni vrátane opatrení na regionálnej a miestnej úrovni. Tento fond, vytvorený Radou v roku 2007, sa zameriava na špecifické krízy v európskom meradle spôsobené globalizáciou a poskytuje jednorazovú, časovo obmedzenú individuálnu podporu namierenú priamo na prepustených zamestnancov.
<P>
Revízia Európskeho fondu na prispôsobenie sa globalizácii prebieha a Európska rada v marci 2009 vyzvala na rýchle dosiahnutie dohody. Rada víta dohodu o prijatí tejto revízie v prvom čítaní a sleduje dnešné hlasovanie v pléne.
<P>
Na zasadnutí Európskej rady v marci sa tiež dohodli niektoré ďalšie opatrenia, napríklad: odstraňovanie bariér, pričom sa predchádza vytváraniu nových a dosiahne plne funkčný vnútorný trh; ďalšie znižovanie administratívnej záťaže; zlepšenie rámcových podmienok pre priemysel s cieľom zachovať silnú priemyselnú základňu a pre podniky so zvláštnym zameraním na malé a stredné podniky (MSP) a inováciu; podpora vytvárania partnerstiev medzi podnikmi, výskumu, vzdelávania a odbornej prípravy; zdokonalenie a zvýšenie kvality investícií do výskumu, vedomostí a vzdelávania.
<P>
A napokon, predsedníctvo by chcelo pripomenúť, že 7. mája sa z iniciatívy súčasného predsedníctva bude v Prahe konať samit o zamestnanosti. Včera mal podpredseda českej vlády pre európske záležitosti pán Vondra možnosť hovoriť o tejto veci v mene predsedníctva na tomto plenárnom zasadnutí.
<SPEAKER ID="401" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predsedajúci, ďakujem úradujúcemu predsedovi Rady za jeho odpoveď. Moja otázka bola naladená presne na tú istú vlnovú dĺžku. Veď nemali by byť všetky prostriedky, ktoré sa v rôznych dobách plánujú, najmä v dôsledku krízy, koordinované pod jednou strechou, teda tým, čo ja nazývam "dohodou o zamestnanosti", aby prinášali ovocie všetkým európskym občanom, ktorí počujú o miliónoch eur, zmienili ste sa o 200 miliardách, ale nevidia, že by sa tieto peniaze premieňali na účinné kroky, ktoré by im umožnili dostať sa z nezamestnanosti a chudoby?
<SPEAKER ID="402" NAME="Jan Kohout" LANGUAGE="CS">
Vážený pán predsedajúci, musím povedať, že sa úplne stotožňujem s tým, čo sa tu povedalo, a som presvedčený, že nadchádzajúci samit, tzv. "samit o zamestnanosti" v Prahe, bude ďalšou príležitosťou na vytvorenie a presadenie iniciatív, ku ktorým sa bude môcť vrátiť júnové zasadnutie Európskej rady a ktoré sa zamerajú presne na tie témy, o ktorých tu diskutujeme, inými slovami otázky týkajúce sa dosahu hospodárskej krízy na zamestnanosť.
<P>
Vec: Zdravotná starostlivosť v zahraničí
<P>
Nová smernica o mobilite pacientov, o ktorej sa má v Parlamente rokovať v apríli, stanoví spoločné ustanovenia o náhrade nákladov na zdravotnú starostlivosť poskytnutú v zahraničí. Poslanci Európskeho parlamentu sa snažia zabezpečiť, aby pacienti z krajín EÚ mali neobmedzený prístup k zdravotnej starostlivosti v zahraničí (napríklad prostredníctvom úhrady drahej zdravotnej starostlivosti vopred, aby nebola dostupná len bohatým ľuďom), kým Rada navrhuje, aby také práva boli obmedzené a aby sa členské štáty samy rozhodli, aká zdravotná starostlivosť poskytnutá ich občanom v zahraničí sa má preplácať.
<P>
Ako, podľa názoru Rady, možno tieto protichodné stanoviská Parlamentu a Rady zosúladiť? Aké možné kompromisné návrhy Rada predpokladá?
<SPEAKER ID="404" NAME="Jan Kohout">
úradujúci predseda Rady. Vážený pán predsedajúci, vychádzajúc z práce vykonanej francúzskym predsedníctvom sa toto predsedníctvo aktívne zapája do diskusií o návrhu smernice Európskeho parlamentu a Rady o uplatňovaní práv pacientov v cezhraničnej zdravotnej starostlivosti.
<P>
Cieľom predsedníctva je nájsť riešenia, ktoré nastolia rovnováhu medzi právami pacientov v cezhraničnej starostlivosti a zodpovednosťou členských štátov za organizáciu a poskytovanie zdravotných služieb a lekárskej starostlivosti.
<P>
Ako predsedníctvo konštatovalo počas plenárneho rokovania 23. apríla 2009, pacientom cestujúcim do iných členských štátov by sa mali poskytnúť ucelené informácie a vysokokvalitná zdravotná starostlivosť. Je však tiež dôležité zaistiť, aby smernica spĺňala princípy jasnosti, právnej istoty a subsidiarity. V Rade sa ešte stále diskutuje, takže je nemožné predpovedať, či sa politickú dohodu podarí dosiahnuť ešte počas českého predsedníctva. Súčasné diskusie v Rade však naznačujú, že systém predchádzajúceho povolenia bude pravdepodobne obmedzený na špecifické typy zdravotnej starostlivosti. Bude to možnosť pre členské štáty, ktorú môžu a nemusia využiť. Túto možnosť uznal Európsky súdny dvor pri splnení určitých podmienok.
<P>
Rada tiež zvažuje, že každý systém predchádzajúceho povolenia budú sprevádzať opatrenia zamerané na transparentnosť a plnú informovanosť pacientov o ich právach súvisiacich s poskytovaním cezhraničnej zdravotnej starostlivosti.
<P>
Na druhej strane smernica stanovuje minimálnu úroveň toho, čo musia členské štáty zaručiť svojim pacientom, pokiaľ ide o preplácanie nákladov cezhraničnej zdravotnej starostlivosti. Je to tá istá čiastka, ktorá by sa vynaložila za tú istú liečbu v ich domovskom členskom štáte. Členským štátom nič nebráni dávať svojim pacientom, ktorým je poskytnutá cezhraničná zdravotná starostlivosť, výhodnejšiu formu úhrady, a to aj pred poskytnutím zdravotnej starostlivosti. To však závisí od vnútroštátnej politiky jednotlivých členských štátov.
<P>
Avšak v prípadoch, keď osoba skutočne potrebuje plánovanú liečbu v inom členskom štáte a sú na to objektívne lekárske dôvody, už jestvuje nariadenie (ES) 883/2004, podľa ktorého sa pacientovi poskytne zdravotná starostlivosť bez toho, aby náklady na ňu hradil sám.
<P>
Podľa správy odhlasovanej na plenárnom zasadnutí Parlamentu 24. apríla 2009 Európsky parlament tiež uznal systém predchádzajúceho povolenia ako nástroj plánovania a riadenia v prípade, že je transparentný, predvídateľný, nediskriminačný a ak je podmienený poskytnutím jasných informácií pacientom.
<P>
Rada sa bude dôkladne zaoberať všetkými doplňujúcimi a pozmeňujúcimi návrhmi a posúdi, ako by ich mohla zohľadniť vo svojom spoločnom stanovisku tak, aby sa dohoda dosiahla v druhom čítaní.
<SPEAKER ID="405" NAME="Justas Vincas Paleckis" AFFILIATION="PSE">
(LT) Ešte raz vám ďakujem za komplexnú a, povedal by som, nádejnú odpoveď. Je veľmi dobré, že podmienky získania lekárskej pomoci sa harmonizujú, a to doma aj v zahraničí. Je však jednoznačne nesprávne, že veľa bude závisieť od platobnej schopnosti pacienta. Pacienti, ktorí nedokážu doplatiť rozdiel medzi nákladmi doma a v zahraničí túto možnosť nebudú môcť využiť.
<P>
Česká republika, ktorá prevzala predsedníctvo od Francúzska, je predsa mladou krajinou. Chcel by som sa spýtať, či boli nejaké rozdiely v tom, ako sa k tomuto problému postavili nové a staré členské štáty.
<SPEAKER ID="406" NAME="Jan Kohout" LANGUAGE="CS">
Vážený pán predsedajúci, ďakujem za doplňujúcu poznámku váženého pána poslanca. Berieme to na vedomie a budeme to brať do úvahy. Myslím si, že upozornil na dôležitý problém, v tejto chvíli sa však táto otázka nedá vyriešiť jednoznačným a jednoduchým spôsobom. Vnímam to ako problém, ktorému by sa mala venovať Rada počas svojich ďalších rokovaní o týchto otázkach.
<SPEAKER ID="407" NAME="Predsedajúci">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
