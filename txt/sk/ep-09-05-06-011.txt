<CHAPTER ID="011">
Výročná správa o ľudských právach vo svete v roku 2008 a politika EÚ v tejto oblasti (rozprava) 
<SPEAKER ID="292" NAME="Predsedajúca">
Ďalším bodom programu je správa pána Obiolsa i Germu v mene Výboru pre zahraničné veci o výročnej správe o ľudských právach vo svete v roku 2008 a politike Európskej únie v tejto oblasti.
<SPEAKER ID="293" NAME="Raimon Obiols i Germà" LANGUAGE="ES">
Vážená pani predsedajúca, mám niekoľko stručných poznámok k obsahu tejto výročnej správy o ľudských právach vo svete a úlohe Európskej únie v tejto oblasti. V prvom rade by som chcel zdôrazniť, že predmetom správy sú dve rôzne veci: po prvé ide o popis a hodnotenie situácie v oblasti ľudských práv v mnohých krajinách a regiónoch sveta, ktorá je, žiaľ, zlá a často hraničí s ľudskou tragédiou alebo ňou dokonca je. Po druhé je to hodnotenie na základe skúseností tohto Parlamentu z minulosti, pokiaľ ide o prijímanie stanovísk v reakcii na rozličné problémy, a tiež na základe želania spravodajcu, aby bola správa súčasťou hlavného prúdu pozícií a aktov jednotlivých inštitúcií Európskej únie a neusilovala sa zdôrazňovať rozporné prvky, ale, naopak, najmä aspekty zhody. Spravodajca totiž verí, že dosiahnutie súhlasných pozícií prinesie silu a účinnosť do tejto zdĺhavej a zložitej úlohy zlepšiť svetovú situáciu v oblasti ľudských práv.
<P>
Mimoriadne som zdôraznil aj ďalšie hľadisko, a to úsilie o určenie špecifických priorít alebo, inými slovami, zostavenie zoznamu najdôležitejších základných opatrení, ktoré by Európska únia mohla prijať na celom svete v oblasti ľudských práv.
<P>
Stanovil by som v tomto smere deväť bodov, ktoré boli jasne identifikované vo všetkých príspevkoch kolegov poslancov a vo všeobecnom rámci správy. Na prvom mieste je naliehavá priorita, ak mi dovolíte použiť výraz, ktorý je z historického hľadiska trochu pompézny, boja za definitívne zrušenie trestu smrti na celom svete. Tak ako sa našim predchodcom v minulosti podarilo dosiahnuť cieľ spočívajúci v zrušení otroctva všade na svete, myslíme si, že dnes naša generácia môže bez problémov dosiahnuť historický cieľ všeobecného zrušenia trestu smrti na celom svete. Európska únia musí stáť na čele a zohrať v tomto smere kľúčovú úlohu.
<P>
Po druhé, osobitný dôraz sa v správe kladie na takzvanú "feminizáciu boja za ľudské práva". Inými slovami, správa zdôrazňuje, že ženy predstavujú časť ľudstva, ktorá najviac trpí útokmi na ľudské práva, a že EÚ by mala tejto skutočnosti venovať osobitnú pozornosť a považovať ju za mimoriadnu prioritu. Do tejto priority patrí aj problematika ľudských práv detí, ktorej je v správe venovaných niekoľko bodov, ktoré sú podľa môjho názoru pomerne zaujímavé.
<P>
Po tretie, správa vyzýva na synergiu medzi inštitúciami Spoločenstva. Nie je dané, že musí dôjsť k špecializácii úloh - viac realpolitiky v Rade alebo možno v Komisii a viac zásad v Parlamente - no ak chceme zvýšiť účinnosť, ich pozície musia byť vo vzájomnom súlade.
<P>
Po štvrté, je tam zmienka o potrebe rozšíriť a prehĺbiť veľmi pozitívny trend rozvoja dialógu o ľudských právach s krajinami, ktoré nie sú členmi EÚ.
<P>
A napokon, v správe sa hovorí o potrebe uzatvárať spojenectvá v rámci medzinárodných inštitúcií s cieľom zabrániť podobným situáciám ako v Rade Organizácie Spojených národov pre ľudské práva, kde je zastúpenie Európskej únie občas v istom zmysle menšinové.
<SPEAKER ID="294" NAME="Jan Kohout">
úradujúci predseda Rady. - Vážená pani predsedajúca, chcel by som v mene Rady oceniť prácu pána spravodajcu Obiolsa i Germu a parlamentného Podvýboru pre ľudské práva. Vážený pán Obiols i Germà, počas celého tohto volebného obdobia Parlamentu ste boli neúnavným a užitočným partnerom v našej kolektívnej práci v oblasti problematiky ľudských práv.
<P>
Vaša správa je pre nás príležitosťou preskúmať celkovú politiku Únie v oblasti ľudských práv. Veľmi dobre si uvedomujeme problémy, ktorým v tomto smere naďalej musíme čeliť. Posilnenie vzťahov medzi inštitúciami EÚ nám pomôže spoločne bojovať proti týmto problémom. Správa je pre nás užitočným nástrojom, aby sme sa mohli obzrieť za výsledkami dosiahnutými v minulosti.
<P>
V správe Európskeho parlamentu sa zdôrazňuje význam výročnej správy Európskej únie o ľudských právach. Usilovali sme sa, aby bola správa zaujímavejšia, zrozumiteľnejšia a užitočnejšia, čo sa nám čiastočne aj podarilo, no jednoznačne ešte existuje priestor na ďalšie skvalitnenie. Budeme na tom naďalej pracovať. Vaša správa nepochybne prispeje k našim úvahám o tom, ako vo všeobecnosti zvýšiť súdržnosť politiky ľudských práv v celej EÚ. V tomto smere prebiehajú rokovania a rád by som vás ubezpečil, že bez ohľadu na ich výsledok urobíme všetko, čo je v našich silách, aby sme zviditeľnili našu prácu v otázkach ľudských práv. Mohlo by sa to uskutočniť prostredníctvom účinnejšieho využívania internetových zdrojov alebo zvýšenia publicity výročnej správy.
<P>
Zdôraznili ste aj potrebu venovať väčšiu pozornosť úlohe OSN v tejto oblasti. Naďalej vynakladáme koordinované úsilie na medzinárodných fórach, najmä v Rade OSN pre ľudské práva, ako sa odporúča v správe pani Andrikienėovej, ako aj v treťom výbore Valného zhromaždenia OSN. Usilujeme sa skvalitniť svoju prácu smerujúcu k riešeniu čoraz zložitejšej situácie. Nie je to jednoduché, no rád by som vás upozornil na množstvo úspechov.
<P>
Intenzívne sme pracovali, aby sme Rade OSN pre ľudské práva zabezpečili vyššiu dôveryhodnosť. Rok 2009 možno považovať za kľúčový z hľadiska kontroly fungovania Rady pre ľudské práva. EÚ zohrala na 10. zasadnutí Rady pre ľudské práva aktívnu úlohu a zabezpečila prijatie mnohých významných iniciatív, napríklad predĺženia mandátu pre Barmu/Mjanmarsko a KĽDR a rezolúcie EÚ a Skupiny latinskoamerických a karibských krajín (GRULAC) o právach dieťaťa. Sklamaním však bolo, že sa nám nepodarilo obnoviť mandát nezávislého experta pre Konžskú demokratickú republiku.
<P>
Valné zhromaždenie potvrdilo úlohu tretieho výboru pri ochrane a presadzovaní ľudských práv a EÚ sa aktívne zúčastnila na 63. zasadnutí Valného zhromaždenia OSN. Viedlo to k pozitívnym výsledkom, najmä pokiaľ ide o následnú rezolúciu o treste smrti. Veľkú časť svojej správy venujete tejto otázke. Pravidelne sa jej venujeme aj na najvyššej úrovni s partnermi, ktorí majú rovnaké názory ako my, aby sme podporili celosvetový trend smerujúci k zrušeniu trestu smrti. V tomto úsilí budeme pokračovať.
<P>
Dovoľte mi teraz povedať zopár slov o usmerneniach EÚ. Po revízii usmernení Európskej únie v oblasti ľudských práv a prijatí nových usmernení o násilí voči ženám sa teraz sústredíme na ich účinné vykonávanie. Predsedníctvo v rámci toho predložilo niekoľko návrhov, ktoré majú napríklad zabezpečiť, aby sa usmernenia zasielali šéfom misií a delegácií Komisie. Tieto otázky chceme nastoliť aj v rámci dialógu a konzultácií s tretími krajinami.
<P>
Správa upozorňuje na problematiku práv žien a ja viem, že pán Obiols i Germà venuje tejto otázke osobitnú pozornosť. Je to jedna z našich najvyšších priorít. Pracujeme na vykonaní rezolúcie rady OSN č. 1325, ktorá nám slúži ako základná zásada pre operácie v rámci EBOP a ktorá nám umožnila vypracovať rámec na presadzovanie rodového hľadiska.
<P>
Čo sa týka aktivistov za ľudské práva, EÚ bude pokračovať v spolupráci s organizáciami občianskej spoločnosti. Pokračujú aj práce na oficiálnej úrovni v rámci Rady, pokiaľ ide o možnosť rozšírenia vydávania víz pre aktivistov za ľudské práva. V dialógu s tretími krajinami sa náš program bude naďalej sústreďovať na slobodu prejavu a nastoľovanie konkrétnych prípadov.
<P>
Čo sa týka dialógu a konzultácií s tretími krajinami, EÚ urobí všetko, čo je v jej silách, aby zabezpečila, že účinnosť týchto nástrojov pri uskutočňovaní našej politiky v oblasti ľudských práv sa ešte zvýši. Konkrétne sme sa dohodli na miestnom dialógu s piatimi krajinami Latinskej Ameriky - Brazíliou, Kolumbiou, Argentínou, Čile a Mexikom - a budeme pokračovať v nadväzovaní dialógu so zvyšnými krajinami strednej Ázie.
<P>
Niekoľkými slovami by som sa rád zmienil aj o 27. dialógu o ľudských právach medzi EÚ a Čínou, ktorý sa uskutoční 14. mája v Prahe. Je dôležité zabezpečiť, aby boli dialógy, ktoré vedieme, čo najproduktívnejšie a aby priniesli významné výsledky. Dialóg o ľudských právach medzi EÚ a Čínou je najdlhodobejší. Musíme byť schopní prispôsobiť ho tak, aby odrážal dosiahnutý pokrok, čo sa týka spôsobu prístupu k otázkam ľudských práv. Obe naše inštitúcie podrobne sledujú vývoj v Číne. Mnohé udalosti, ktoré sa majú uskutočniť tento rok, nám umožnia zostať v úzkom kontakte s našimi čínskymi partnermi. Tento dialóg je potrebný. Tešíme sa na obdobie, keď uvidíme čoraz hmatateľnejšie výsledky týchto rokovaní.
<P>
Na záver by som chcel zdôrazniť, že presadzovanie a dodržiavanie ľudských práv na celom svete patrí medzi hlavné priority našej vonkajšej politiky. Prostredníctvom demaršov, vyhlásení, rozličných politických dialógov a operácií krízového riadenia EÚ pracuje na zlepšení dodržiavania ľudských práv na celom svete. Ak chceme dospieť k výsledkom, musíme prijať jednotný prístup. Tento Parlament zaujal popredné miesto v presadzovaní väčšej jednoty na všetkých úrovniach a my to veľmi vítame.
<P>
Vo všeobecnosti som Parlamentu veľmi vďačný za jeho prácu a podporu v otázkach ľudských práv. Hodnota Sacharovovej ceny ako nástroja na presadzovanie našich spoločných hodnôt je všeobecne uznávaná. I naďalej budeme skúmať, do akej miery môžu nástroje doložiek, sankcií a dialógu v oblasti ľudských práv - tento Parlament sa podrobne zaoberal každým z nich - zohrať účinnú úlohu v rámci našej celkovej vonkajšej politiky a zároveň zabezpečiť dodržiavanie najvyššej úrovne ľudských práv.
<SPEAKER ID="295" NAME="Jacques Barrot" LANGUAGE="FR">
Vážená pani predsedajúca, dámy a páni, s veľkým potešením sa zúčastňujem na rozprave v pléne o vašej správe, pán Obiols i Germà. Zastupujem pani kolegyňu Ferrerovú-Waldnerovú, ktorá má povinnosti v Prahe, kde sa zúčastňuje na samite Európskej únie a Kanady.
<P>
V prvom rade by som chcel pánovi Obiolsovi i Germovi poďakovať za kvalitnú prácu. Ďakujem vám za pozitívny tón správy, ktorá tak svedčí o úsilí o uskutočnenie odporúčaní Parlamentu, ktoré v priebehu rokov vynaložili Komisia s Radou.
<P>
Či už v rámci dialógu o ľudských právach alebo politického dialógu v rámci medzinárodných orgánov, inštitúcie sa usilovali o pokrok, aby Európska únia získala imidž veľvyslankyne - zanietenej a dôveryhodnej veľvyslankyne - ktorá chráni a presadzuje ľudské práva, základné slobody, demokraciu a právny štát.
<P>
V minulom roku, roku 2008, sa uskutočnili oslavy 60. výročia Všeobecnej deklarácie ľudských práv, ktoré si európske inštitúcie pripomenuli spoločne. Bol to aj rok, v ktorom Komisia dokázala vybrať dve priority, konkrétne ženy a deti, a v ktorom sa presadzoval medziinštitucionálny prístup.
<P>
Pokúsili sme sa uskutočniť viacero všeobecných odporúčaní, ktoré sa objavili v predchádzajúcich správach a v správe, ktorou sa dnes zaoberáme, sú veľmi dobre prepracované. Dohodli sme sa, že opatrenia v oblasti uplatňovania usmernení o právach dieťaťa zameriame na isté krajiny, a zmobilizovali sme veľvyslanectvá členských štátov Európskej únie a delegácie Európskeho spoločenstva, aby tieto opatrenia monitorovali. Zaujali sme tak popredné miesto v boji proti jednej z najhorších podôb porušovania ľudských práv a práv detí, inými slovami náboru detských vojakov a utrpeniu, ktorému sú deti vystavené v ozbrojených konfliktoch.
<P>
Dovoľte mi uviesť niekoľko príkladov. Únia 10. decembra 2007 prijala nové usmernenia o právach dieťaťa. V prvej fáze ich uplatňovania sústredí svoju pozornosť na násilie voči deťom. Spúšťame pilotný program zameraný na 10 krajín na rozličných svetadieloch. Tieto krajiny sme vybrali, pretože ich vlády sa už zaviazali bojovať proti násiliu páchanému na deťoch a tiež z toho dôvodu, že tieto vlády potrebujú ďalšiu medzinárodnú pomoc, aby mohli v boji proti násiliu páchanému na deťoch pokračovať. V júni 2008 Rada Európskej únie preskúmala usmernenia o deťoch postihnutých ozbrojenými konfliktami s cieľom účinnejšie a všeobecnejšie riešiť krátkodobé, strednodobé a dlhodobé vplyvy ozbrojených konfliktov na deti.
<P>
Oznámenie Komisie ustanovuje osobitné postavenie problematiky detí v rámci vonkajšej činnosti Európskej únie a odporúča koordinovaný prístup zameraný na dosiahnutie pokroku v oblasti práv dieťaťa a zlepšenie situácie detí na celom svete. Oznámenie bolo predmetom veľmi rozsiahlych konzultácií. Osobitná pozornosť sa v ňom venuje mimovládnym organizáciám (MVO). Na základe tohto oznámenia a súvisiaceho akčného plánu prijala Rada Európskej únie v máji 2008 závery zamerané na posilnenie vonkajšej politiky Únie v oblasti práv dieťaťa.
<P>
V roku 2009 pokračujeme v tejto ceste s nasledujúcimi iniciatívami. V júni Komisia zorganizuje v Bruseli Európske fórum o právach dieťaťa. Toto fórum bude osobitne zamerané na detskú prácu. Pokúsime sa spojiť všetky zainteresované strany. Ja osobne prikladám tomuto fóru veľký význam. V júli zorganizuje budúce švédske predsedníctvo s Komisiou v Štokholme fórum MVO, ktoré sa bude osobitne venovať násiliu voči deťom. A napokon, na jeseň zverejníme správu o opatreniach, ktoré Únia prijala na boj proti detskej práci, najmä čo sa týka obchodovania s deťmi. To je teda rok, v ktorom by sa mala ďalej rozvíjať angažovanosť Európskej únie v prospech detí.
<P>
Teraz prejdem k právam žien. V posledných mesiacoch Európska únia posilnila svoju vonkajšiu politiku v oblasti práv žien. V nových usmerneniach o násilí voči ženám a o boji proti všetkým formám diskriminácie žien sa odporúča istý počet opatrení. Pre tieto opatrenia bude zabezpečená angažovanosť a podpora misií Únie a delegácií Komisie.
<P>
Rád by som upozornil na to, že ministri zahraničných vecí členských štátov EÚ nedávno prijali globálny prístup Únie k vykonaniu rezolúcií Bezpečnostnej rady OSN č. 1325 a 1820. Mali by sme pripomenúť aj kladnú reakciu generálneho tajomníka Organizácie Spojených národov na spoločnú výzvu predloženú v roku 2008 pani Ferrerovou-Waldnerovou a 40 ženami, ktoré majú popredné postavenie na medzinárodnej úrovni.
<P>
Táto výzva apelovala na Organizáciu Spojených národov, aby zorganizovala ministerskú konferenciu venovanú preskúmaniu rezolúcie č. 1325. Ministerská konferencia je už naplánovaná na rok 2010. Je samozrejmé, že s budúcim švédskym predsedníctvom budeme pracovať na príprave stanoviska, ktoré pri preskúmaní tejto rezolúcie zaujmeme.
<P>
To je všetko, vážená pani predsedajúca. Určite by sa dalo povedať aj viac, no ešte raz by som rád zdôraznil, že európska politika podpory demokracie a ľudských práv si, samozrejme, vyžaduje vyšší stupeň synergie medzi inštitúciami. Komisia je pripravená v tomto smere konať. Chcela by nadviazať úzku spoluprácu, aby sa naše tri inštitúcie mohli navzájom skutočne podporovať. Európsky parlament môže v tomto zmysle zohrať zásadnú úlohu, pretože samotná jeho podstata a poslanie mu dávajú najlepšie predpoklady na to, aby hovoril v mene utláčaných a trpiacich.
<P>
To sú informácie, o ktoré som sa s vami chcel podeliť po prejave predsedníctva, a teraz budem pozorne počúvať prejavy jednotlivých poslancov.
<SPEAKER ID="296" NAME="Laima Liucija Andrikienė">
v mene skupiny PPE-DE. - Vážená pani predsedajúca, chcela by som pánovi kolegovi Raimonovi Obiolsovi poďakovať za správu a uznesenie. Návrh uznesenia, ktorý sme odhlasovali vo Výbore pre zahraničné veci, bol vyvážený. Dosiahli sa kompromisy. Správa pokrýva dlhý zoznam dôležitých otázok v oblasti ľudských práv a ja dúfam, že zajtra bude významná väčšina hlasovať za uznesenie.
<P>
V tejto súvislosti by som chcela zdôrazniť niektoré body a upozorniť na veľmi kontroverzný pozmeňujúci a doplňujúci návrh predložený pred plenárnym zasadnutím. Mám na mysli pozmeňujúci a doplňujúci návrh, ktorý predložili naši kolegovia z ALDE. Keďže sa všetci zhodneme na tom, že naša Únia je založená na hodnotách vrátane kresťanských, ako si môže niekto myslieť, že tento Parlament ukončí svoje volebné obdobie tým, že odsúdi pápeža Benedikta XVI. za jeho vyhlásenia? Môj názor je taký, že znenie použité poslancami, ktorí sa pod pozmeňujúci a doplňujúci návrh podpísali, je úplne neprijateľné a malo by byť zamietnuté.
<P>
Čo sa týka bojovníkov za ľudské práva, navrhujem, že my, Európsky parlament, by sme mali v uznesení zopakovať svoju žiadosť, aby všetci laureáti Sacharovovej ceny, najmä Aun Schan Su Ťijová, Oswaldo Payá Sardiñas, kubánske hnutie Damas de Blanco a Chu Ťia, mali prístup do európskych inštitúcií. Ľutujeme, že žiadny z nich sa nemohol zúčastniť na oslave 20. výročia Sacharovovej ceny.
<P>
Na záver, ale v neposlednom rade, chcem hovoriť o boji proti terorizmu a ľudských právach. Navrhujem, aby Európsky parlament vyzval Európsku úniu a jej členské štáty na boj proti terorizmu pri plnom dodržiavaní ľudských práv a základných slobôd ako jednu z hlavných priorít Únie a kľúčový prvok jej vonkajšej činnosti. Uvádzanie konkrétnych mien v našom uznesení by bolo kontraproduktívne.
<SPEAKER ID="297" NAME="Richard Howitt">
v mene skupiny PSE. - Vážená pani predsedajúca, rád by som svojmu priateľovi a kolegovi Raimonovi Obiolsovi i Germovi zablahoželal k tejto správe. Ako jeden z každoročných spravodajcov Parlamentu pre ľudské práva začiatkom tohto volebného obdobia a tiež ako podpredseda nášho Podvýboru pre ľudské práva za Socialistickú skupinu by som v tejto rozprave, ktorá sa uskutočňuje na konci päťročného volebného obdobia tohto Európskeho parlamentu, chcel vyzdvihnúť výsledky, ktoré sme dosiahli.
<P>
Verím, že sme sa dobre skoordinovali s parlamentnými delegáciami a poslanci z celého Parlamentu položili v našich zastúpeniach po celom svete vládam citlivé otázky. Som hrdý, že na tomto procese som sa osobne zúčastnil: od Kolumbie až po Turecko, od Gruzínska po Chorvátsko. Som úprimne hrdý na prácu výboru a poslancov vo vzťahu k budovaniu demokracie a monitorovaniu volieb. Moje vlastné skúsenosti z Afganistanu, Konžskej demokratickej republiky, palestínskych území a Angoly patrili navyše k tým najosobitnejším, ktoré som za posledných päť rokov získal.
<P>
Som veľmi hrdý na to, že sme tento Parlament zaviazali a zastupovali - myslím, že vynikajúco - vo vzťahu k Rade pre ľudské práva v Ženeve. Myslím, že sme tam mali skutočný vplyv. Pokúsili sme sa prekonať skupinovú mentalitu Európy a otvoriť sa iným regiónom sveta. Samozrejme, úzko sme spolupracovali aj s osobitnými predstaviteľmi a spravodajcami vrátane nedávnej návštevy osobitného predstaviteľa OSN pre obchod a ľudské práva, ktorú som pomáhal organizovať, keďže o túto problematiku sa veľmi zaujímam.
<P>
Teší ma, že sme viedli kampane a stáli sme v čele kampane zameranej na to, aby Európske spoločenstvá po prvý raz podpísali nástroj na ochranu ľudských práv, Dohovor OSN o právach osôb so zdravotným postihnutím. Teší ma, vážený pán komisár, že napriek počiatočnému odporu zo strany Komisie tento Parlament trval na zachovaní osobitnej iniciatívy pre demokraciu a ľudské práva, aby bolo naše financovanie boja za ľudské práva viditeľné, významné a pokračovalo aj v krajinách, ktorých režimy nechcú ľudské práva dodržiavať.
<P>
Často sme v tomto Parlamente vyzdvihovali svoju prácu v oblasti ľudských práv, no ja vyzdvihujem statočnosť a odvahu bojovníkov za ľudské práva, s ktorými sa každý deň stretávame a rozprávame a ktorí nasadzujú svoje životy za hodnoty a normy, ktoré sú v našom svete univerzálne a drahé nám všetkým.
<SPEAKER ID="298" NAME="Jules Maaten" LANGUAGE="NL">
Vážená pani predsedajúca, vždy je ťažké zvýrazniť len zopár bodov v takomto uznesení, lebo by sa veľmi ľahko mohli zmeniť na rozžiarený vianočný stromček. Pán spravodajca však vykonal vynikajúcu prácu a otázky, ktorých sa pred chvíľou dotkol, napríklad trest smrti, musia skutočne zostať našou absolútnou prioritou vo všetkom, čo robíme v oblasti ľudských práv. Uviedol to preto veľmi správne.
<P>
Zastávam tiež názor, že otázke zapojenia žien do problematiky ľudských práv sa pridlho venovalo bezpochyby príliš málo pozornosti, ak vezmeme do úvahy ženy v úlohe bojovníčok za ľudské práva. Čo sa tohto bodu týka, naša skupina nezájde až tak ďaleko, že by otvárala otázky týkajúce sa používania sexistického jazyka. Nemyslím si, že takéto problémy sa dajú vyriešiť istým druhom newspeaku alebo politicky korektného jazyka. Je však len dobre, že bol tento problém zaradený do programu.
<P>
To isté platí pre deti. Uznesenie obsahuje niekoľko veľmi dobrých vecí, pokiaľ ide o deti. Predovšetkým mám na mysli text o detskej sexuálnej turistike. Čo sa týka tejto konkrétnej témy, spolu s niekoľkými ďalšími poslancami EP sme spustili kampaň, do ktorej sa cez internet zapojilo doposiaľ viac než 37 000 osôb. Žiaľ, situácia je ešte stále taká, že stovky európskych mužov lietajú každý týždeň do juhovýchodnej Ázie, Latinskej Ameriky a Afriky, aby tam zneužívali deti - niekedy veľmi malé deti - a je naozaj najvyšší čas, aby Európa začala v tomto smere konať.
<P>
Som rád, že pán komisár Barrot je tu dnes s nami, pretože práve on sa pustil do práce a predložil niekoľko veľmi dobrých návrhov. Myslím, že je to dôležitý signál.
<P>
Ľudské práva sú v istom zmysle stále Popoluškou európskej zahraničnej politiky. Ak sa pozriete na našu zahraničnú politiku, uvidíte, že v nej ešte stále do veľkej miery prevláda uľahčovanie obchodu a podobné záležitosti. Myslím, že ľudské práva musia mať omnoho vyššiu prioritu. Okrem toho by som chcel vyzvať predovšetkým Komisiu, aby venovala väčšiu pozornosť otázke cenzúry na internete, pretože poslanci štyroch veľkých skupín v tomto Parlamente v tomto smere spustili iniciatívu za zákon o globálnej slobode online založený na návrhoch, ktoré predložil americký Kongres.
<P>
Pokiaľ viem, niektorí komisári, napríklad pani Redingová a pani Ferrerová-Waldnerová, prejavili o túto problematiku záujem. Dúfam, že v tomto zmysle naozaj prídeme s nejakými konkrétnymi návrhmi, lebo hoci splácanie záväzkov je dôležité, musíme byť pripravení presadzovať aj európsky prístup k ľudským právam a demokracii.
<SPEAKER ID="299" NAME="Konrad Szymański" LANGUAGE="PL">
Vážená pani predsedajúca, opäť sa raz zaoberáme správou o ľudských právach, ktorá bola napísaná pod ideologickým diktátom. Dnešná ľavicová ideológia úplne prehliada problémy s náboženskou slobodou v jednotlivých častiach sveta. Kresťania sú prenasledovaní v Číne, Indii, Iráne, Vietname, Rusku a odnedávna aj v Pakistane. Napriek jasným ustanoveniam článku 18 Všeobecnej deklarácie ľudských práv a článku 9 Európskeho dohovoru sa ľavica o náboženskú slobodu nezaujíma. Namiesto toho sa ľavicová ideológia chorobne zameriava na zásadu nediskriminácie sexuálnych menšín, ktorú medzinárodné právo až tak silne nezakotvuje.
<P>
Návrh Skupiny Aliancie liberálov a demokratov za Európu napadnúť Svätého Otca Benedikta XVI. za výroky, ktoré predniesol v Afrike, je naozaj zvláštny. Zdá sa, že liberáli zabudli na zásadu odluky cirkvi od verejného života, ktorú nám zvykli často pripomínať. Ukazuje sa, že dnes liberáli žiadajú podriadenie náboženských inštitúcií štátu a verejnej moci. Táto požiadavka je namierená proti slobode cirkvi a slobode prejavu a prijatie takého návrhu znamená, že budeme hlasovať proti správe.
<SPEAKER ID="300" NAME="Hélène Flautre" LANGUAGE="FR">
Vážená pani predsedajúca, výročná správa, ktorú pripravil pán Obiols i Germà, je vynikajúca. Jej cieľom je, podobne ako v prípade všetkých činností Podvýboru pre ľudské práva počas tohto volebného obdobia, odstrániť rozdiely medzi slovami a činmi v oblasti vonkajších európskych opatrení a vykoreniť z našej politiky všetky protirečenia a slabé miesta. Začať je potrebné členskými štátmi, ktoré príliš často nedodržiavajú medzinárodné právo. Stačí spomenúť zaobchádzanie s migrantmi, spoluprácu s tajnými letmi CIA alebo chýbajúcu ratifikáciu medzinárodných dohovorov.
<P>
Aj požiadavky Rady si navzájom protirečia. Ako si vysvetliť, že Rada po neustálom porušovaní, ktorého sme svedkami, ešte nedala zelenú uplatňovaniu článku 2 dohody o pridružení s Izraelom? Naša politika je roztrieštená. Často jej preto chýba globálna perspektíva a nie je integrovaná. Naše nástroje nie sú optimalizované, navzájom na seba nenadväzujú. Predstavte si toto: Rada zverejnila oznámenie, v ktorom víta zriadenie podvýboru pre ľudské práva pre Tunisko, hoci vo vzťahu s touto krajinou v dôsledku prekážok, ktoré kladie, stále nie sme schopní podporovať aktivistov v oblasti ľudských práv.
<P>
V našich po sebe idúcich správach z vlastnej iniciatívy sme sformulovali konkrétne odporúčania, napríklad na vypracovanie stratégií v oblasti ľudských práv pre jednotlivé krajiny a priamejšiu účasť poslancov na politike, a podarilo sa nám posunúť hranice. Mám na mysli napríklad usmernenia o mučení.
<P>
V súčasnosti je ochrana aktivistov v oblasti ľudských práv lepšia a vítam skutočnosť, že Rada a Komisia momentálne posudzujú doložky o ľudských právach. Okrem toho by som pri tejto príležitosti rada zdôraznila, že by sme chceli, aby sa znenie tejto doložky zmenilo. Chceli by sme, aby bol zavedený mechanizmus, ktorým sa bude riadiť otváranie dialógu, a aby bol systematickou súčasťou všetkých dohôd, ktoré Európska únia uzatvorí.
<P>
Celých päť rokov sme boli pripravení začať s Radou a Komisiou pracovať na zlepšení politiky Únie. Úloha sa už plní, prinajmenšom momentálne, a ja by som im chcela srdečne poďakovať, pretože bez ich ochoty - a tiež ochoty všetkých kolegov poslancov - by sme nemohli dosiahnuť úspech a zvýšenú dôveryhodnosť, ktorú dnes v tejto oblasti máme.
<SPEAKER ID="301" NAME="Erik Meijer" LANGUAGE="NL">
Vážená pani predsedajúca, naďalej sme svedkami toho, že vo svete za hranicami Európy vlády zabíjajú ľudí za činy, ktoré my nepovažujeme za trestné alebo ktoré si nanajvýš zasluhujú nízky trest. Stále existujú režimy, ktoré sa usilujú udržať si moc pomocou násilia, stále existujú osoby, ktoré sú diskriminované, a stále existujú ľudia, ktorí žijú v biednych a ponižujúcich podmienkach pod hranicou chudoby.
<P>
Stále existujú skupiny obyvateľstva bez vlastného štátu, ktoré cítia, že vláda štátu, v ktorom žijú, by bola radšej, keby z krajiny odišli a prenechali priestor príslušníkom väčšinovej skupiny. Existujú vlády, ktoré sa nezaujímajú o niektoré časti obyvateľstva a odmietajú sa venovať ich problémom.
<P>
V Európe sa zhodneme na tom, že je to neprijateľné, no naďalej používame dvojaký meter. Krajiny, ktorých priateľstvo si chceme udržať, pretože sú veľké a hospodársky silné, alebo tie, ktoré sú dôležitými obchodnými partnermi alebo ich považujeme za spojencov, si môžu dovoliť viac než malé a slabé krajiny. S tým musíme prestať. V opačnom prípade bude spochybnená spoľahlivosť našich štatistík o porušovaní ľudských práv.
<SPEAKER ID="302" NAME="Bastiaan Belder" LANGUAGE="NL">
Vážená pani predsedajúca, ako spravodajca zodpovedný za sledovanie vzťahov medzi Európskou úniou a Čínou som nesmierne rád, že v odsekoch 80 a 87 tejto správy sa venuje významná pozornosť závažnosti situácie v oblasti ľudských práv v Číne. V Čínskej ľudovej republike však dochádza aj k závažnému porušovaniu ľudských práv, ktoré do správy nie je zahrnuté. Mám na mysli politické zneužívanie psychiatrie proti disidentom.
<P>
Táto zvrátená zdravotná starostlivosť sa nazýva ankang, čo - je to veľmi smutné - znamená "zdravie prostredníctvom odpočinku" a je to aj úplná pravda: ak ľudí omámite utišujúcimi liekmi, upokoja sa. Oficiálne Čína stále dôrazne popiera všetky obvinenia v súvislosti so systémom ankang, ktorý sa spomína v mojej správe. Ja však veľmi netrpezlivo očakávam od Komisie informácie o politickom zneužívaní psychiatrie v Pekingu.
<P>
S veľkým záujmom som si pred chvíľou vypočul oznámenie českého predsedníctva, že na budúci týždeň sa uskutoční stretnutie venované ľudským právam. Preto by som chcel české predsedníctvo požiadať, aby zaradilo otázku politickej psychiatrie v Číne do programu tohto stretnutia. Bol by som vám za to vďačný najmä v súvislosti s popieraním problému zo strany Číny.
<P>
Vážená pani predsedajúca, na záver by som chcel uviesť, že pred rokom som osobne navštívil Čínu a zažil som také veci, akými prešli členovia domácich protestantských cirkví. Všetci, čo prejavia akýkoľvek záujem rozprávať sa s cudzincom, sú dlhodobo zadržiavaní na polícii alebo preventívne zastrašovaní. Našťastie, traja Číňania, s ktorými som sa neskôr rozprával, boli pomerne rýchlo prepustení.
<P>
Takýmto udalostiam sa dá zabrániť, ak Komisia a Parlament prijmú náležité opatrenia, ako povedal pán Jarzembowski. Ďakujem mu za tieto slová. Pre mňa je to presvedčivý dôkaz toho, že Európska únia môže účinne konať v oblasti ochrany ľudských práv. Dáva nám to nádej do budúcnosti.
<SPEAKER ID="303" NAME="José Ignacio Salafranca Sánchez-Neyra" AFFILIATION="PPE-DE">
(ES) Vážená pani predsedajúca, správa o ľudských právach vo svete, ktorú nám predložil pán Obiols i Germà, je ukážkou úplnej a trvalej angažovanosti tohto Parlamentu v boji za ľudské práva vo svete. Ako som už uviedol pri iných príležitostiach, tento boj sa nesmie vzťahovať len na jeden región, štát alebo svetadiel, ale musí byť celosvetový a univerzálny.
<P>
Správa o stave ľudských práv nás oboznamuje so situáciou v krajinách ako Irán, Čína a Rusko, situáciou v Guantáname a ďalších krajinách, napríklad na Kube, kde nebol umožnený výkon základného práva. Išlo o to, že skupine známej pod názvom "Damas de Blanco" (Ženy v bielom) nebolo umožnené prevziať si Sacharovovu cenu, vstúpiť do vlastnej krajiny a odísť z nej. K podobným prípadom porušovania dochádza aj v ďalších krajinách, napríklad v Nikarague a Venezuele, ktoré budú predmetom samostatného uznesenia, o ktorom budeme hlasovať zajtra. Táto situácia nám ukazuje, aké vzdialené je napriek nášmu úsiliu dosiahnutie dodržiavania ľudských práv vo všetkých regiónoch sveta.
<P>
Vážená pani predsedajúca, chcel by som sa dotknúť pozmeňujúceho a doplňujúceho návrhu predloženého niektorými kolegami, ktorý žiada, aby tento Parlament odsúdil hlavu inštitúcie, ktorá sa napriek všetkým chybám, ktorých sa mohla dopustiť v priebehu dvoch tisícročí a za ktoré sa pri mnohých príležitostiach ospravedlnila, vyznačuje skutočne rozhodnou obhajobou ľudskej dôstojnosti. Skutočnosť, že pápež ako duchovný vodca stoviek miliónov osôb a ako hlava zvrchovaného štátu nemôže otvorene vysloviť svoj názor na citlivú aktuálnu otázku bez toho, aby bol odsudzovaný, mi pripadá ako akt neznášanlivosti, ak mám byť úprimný. Vážená pani predsedajúca, tento pozmeňujúci a doplňujúci návrh je podľa mňa groteskný.
<P>
S autormi tohto pozmeňujúceho a doplňujúceho návrhu som spolupracoval pri iných príležitostiach, no som presvedčený, že tentoraz si v tomto pozmeňujúcom a doplňujúcom návrhu mýlia nepodstatné s podstatným. Verím, že podstatná vec je rešpektovať názory druhých a nikoho neodsudzovať, aj keď sú odlišné od našich. Znamená to tiež, vážená pani predsedajúca, nezamieňať si tieň obrazu s obrazom samotným.
<SPEAKER ID="304" NAME="Maria Eleni Koppa" AFFILIATION="PSE">
(EL) Vážená pani predsedajúca, rozprava Európskeho parlamentu o ľudských právach vo svete predstavuje jeden z najdôležitejších bodov politického procesu. Únia však môže byť vplyvná, pokiaľ ide o ochranu ľudských práv vo svete, len ak bude v tejto oblasti sama príkladom.
<P>
Začlenenie doložky o ľudských právach do všetkých rokovaní je dôležitým víťazstvom, no výsledky je potrebné hodnotiť v pravidelných intervaloch, aby bolo možné prispôsobiť jednotlivé politiky a iniciatívy.
<P>
Vo všeobecnom kontexte je zákaz trestu smrti a mučenia stále našou základnou prioritou a Únia musí zintenzívniť svoju činnosť v tejto oblasti. A napokon, nesmieme zabúdať na to, že rok 2008 sa skončil tragickými udalosťami v Gaze, kde došlo k nehoráznemu porušovaniu ľudských práv a používaniu experimentálnych a zakázaných zbraní zo strany izraelských ozbrojených síl.
<P>
Ako Európsky parlament máme povinnosť žiadať o úplné objasnenie tejto veci, podrobne sledovať vyšetrovanie a usilovať sa o stanovenie zodpovednosti za každé porušenie medzinárodného humanitárneho práva. Medzinárodné spoločenstvo by nemalo prejaviť ani najmenšiu toleranciu k vojnovým zločinom bez ohľadu na to, kde a kým boli spáchané. Na záver by som chcela pánovi spravodajcovi poďakovať za vynikajúcu prácu.
<SPEAKER ID="305" NAME="Milan Horáček" AFFILIATION="Verts/ALE">
(DE) Vážená pani predsedajúca, dámy a páni, aj ja by som chcel pánovi spravodajcovi Obiolsovi i Germovi zablahoželať k veľmi dobrej správe.
<P>
S dodržiavaním ľudských práv to v mnohých krajinách sveta vyzerá veľmi zle. Platí to aj pre Európu - napríklad keď si vezmeme Bielorusko. Európska únia preto musí zdvojnásobiť svoje úsilie pri uplatňovaní politiky ľudských práv a stanovovaní jasných noriem. Ľudské práva sú podľa nášho názoru nedeliteľné. Dá sa to zohľadniť napríklad pri rokovaniach o novej dohode s Ruskom prostredníctvom záväznej doložky o ľudských právach, ktorá ovplyvní všetky oblasti rokovaní.
<P>
Chcel by som tiež opätovne navrhnúť, že Podvýbor pre ľudské práva by sa mal stať stálym výborom.
<SPEAKER ID="306" NAME="Tunne Kelam" AFFILIATION="PPE-DE">
Vážená pani predsedajúca, situácia v oblasti ľudských práv vo svete nevyzerá ružovo. Spomínajú sa mnohé veľké krajiny - významní partneri EÚ. Je preto dôležité, aby sa v uznesení Parlamentu zdôrazňovalo, že pri rokovaniach o dvojstranných obchodných dohodách a ich uplatňovaní je potrebné venovať väčšiu pozornosť ľudským právam, predovšetkým politickým, a to aj v prípade významných obchodných partnerov.
<P>
Otázka teda znie: čo môžeme z praktického hľadiska urobiť pre zlepšenie tejto situácie? Možno by sme mohli začať pokusom o "odschröderizovanie" Európy. Demokratické krajiny sa však nemôžu zbaviť istého dielu zodpovednosti za túto neradostnú situáciu vo veľkej časti sveta.
<P>
Zoberme si Rusko. Čo sa týka konzultácií o ľudských právach medzi EÚ a Ruskom, závery Parlamentu sú zdrvujúce. Európskej únii sa nepodarilo v Rusku presadiť žiadnu zmenu politiky, najmä čo sa týka nezávislosti súdnictva, zaobchádzania s bojovníkmi za ľudské práva a politickými väzňami. Prípad Michaila Chodorkovského je úplne symbolický. Počas mesiac trvajúceho druhého procesu v jeho veci sa ukázal rozsah zmien, ktoré nastali za posledných šesť rokov. Trestné súdnictvo je úplne podriadené štátnej moci.
<P>
Na záver by som chcel zdôrazniť odkaz Parlamentu Rade, aby príslušným spôsobom reagovala najmä na naliehavé uznesenia Parlamentu. Európsky parlament tým najlepším možným spôsobom stelesňuje demokratické svedomie našej planéty. Rýchlo a rozhodne reaguje na ľudské tragédie po celom svete. Aby sme však dosiahli skutočný vplyv na situáciu v oblasti ľudských práv, očakávame od Rady rýchlu a pozitívnu reakciu. Často ide aj o problém hodnôt v protiklade s hospodárskymi záujmami.
<SPEAKER ID="307" NAME="Georg Jarzembowski" AFFILIATION="PPE-DE">
(DE) Vážená pani predsedajúca, Skupina Európskej ľudovej strany (kresťanských demokratov) a Európskych demokratov vyzýva čínsku vládu a komunistickú stranu, aby budúci dialóg o ľudských právach viedli konštruktívnym spôsobom. Výrazne by sa tým zjednodušili vzťahy medzi EÚ a Čínou. Na zlepšení dvojstranných vzťahov máme skutočný záujem. Tento dialóg však musíme viesť čestne. Je preto potrebné, aby sme neustúpili od svojich oprávnených požiadaviek voči Číne. Sme toho názoru, že aktivista v oblasti ľudských práv Chu Ťia musí byť okamžite prepustený na slobodu. Je potrebné obnoviť rokovania s dalajlámom, náboženským vodcom Tibeťanov. Čína musí otvoriť oblasť Tibetu novinárom a expertom OSN v oblasti ľudských práv.
<P>
Čínska ľudová republika podľa môjho názoru počas prípravy olympijských hier ukázala, že je schopná napríklad zvýšiť slobodu tlače a zároveň udržať stabilitu krajiny. Teraz by mala nájsť odvahu na spustenie reforiem v súvislosti s tábormi na prevýchovu, právami bojovníkov za ľudské práva, trestom smrti, náboženskou slobodou a slobodou zhromažďovania. Naozaj by sa mala venovať týmto ľudským právam a viesť s nami rokovania.
<SPEAKER ID="308" NAME="Robert Evans" AFFILIATION="PSE">
Vážená pani predsedajúca, blahoželám pánovi spravodajcovi a ďalším kolegom. Táto správa však musí byť viac než len slová na papieri. Musí to byť správa činu. V odseku 1 sa uvádza: "domnieva sa, že EÚ musí pokročiť v otázke vypracovania súdržnej a dôraznej politiky na udržanie a podporu ľudských práv vo svete" a musí to urobiť "účinnejšie". Mám niekoľko poznámok k situácii na Srí Lanke, na ktorú sa vzťahujú viaceré body tejto správy.
<P>
V odseku 63 sa hovorí o nábore detských vojakov, ktorý považujem za poľutovaniahodný a som si istý, že ďalší kolegovia takisto. Myslím, že trestu smrti sa venuje odsek 48. Od začiatku roka prišlo v útokoch srílanskej vlády na vlastnom území o život približne 5 000 civilistov: navrhujem, aby sme to prirovnali k trestu smrti a umieraniu nevinných občanov. Srílanská vláda a armáda sú obviňované zo série porušení ľudských práv vlastného obyvateľstva, od bombardovania nemocníc cez používanie nelegálnych zbraní až po odopieranie humanitárnej a lekárskej...
<P>
(Predsedajúca prerušila rečníka.)
<SPEAKER ID="309" NAME="Andrzej Wielowieyski" AFFILIATION="ALDE">
(FR) Vážená pani predsedajúca, úplne chápem dôvody, pre ktoré moji kolegovia zo Skupiny Aliancie liberálov a demokratov za Európu predložili pozmeňujúci a doplňujúci návrh 2 o boji proti AIDS, a rád by som zdôraznil, že vo všeobecnosti s týmito dôvodmi súhlasím.
<P>
Som však proti tomuto pozmeňujúcemu a doplňujúcemu návrhu. Katolícka cirkev je nezávislá od členských štátov a má právo bojovať proti AIDS vlastným spôsobom, hoci si môžeme myslieť, že by sa to dalo robiť aj lepšie.
<P>
V podstate nie je správne ani rozumné pustiť sa do zúrivého útoku proti pápežovi tesne pred európskymi voľbami. Mohlo by to totiž ešte viac rozdeliť naše spoločnosti a viesť k tomu, že by mnohí ľudia spochybňovali význam svojej účasti.
<P>
Tvrdé odsúdenie duchovného vodcu miliónov a miliónov veriacich zo strany Parlamentu by bolo vážnym omylom.
<SPEAKER ID="310" NAME="Árpád Duka-Zólyomi" AFFILIATION="PPE-DE">
(SK) Chcem upozorniť na fakty v súvislosti s Kubou ako človek, ktorý dobre pozná situáciu na Kube. Považujem za nevyhnutné zachovať články 84 a 96 v správe. V článku 84 Európsky parlament opätovne potvrdzuje svoju pozíciu v súvislosti s kubánskymi držiteľmi Sacharovovej ceny Oswaldom Payá Sardiñasom a skupinou žien Damas de Blanco. Článok 96 víta začatie dialógu o ľudských právach s krajinami Latinskej Ameriky a žiada o prepustenie politických väzňov a dodržiavanie ľudských práv.
<P>
Zároveň chcem upozorniť, že tabuľka správy obsahuje len dva prípady porušovania ľudských práv na Kube, pričom by sa ich dali doplniť desiatky. Napríklad obeť "Čiernej jari", 49-ročný Librado Linares, manžel jednej zo žien skupiny Damas de Blanco, trpí vo väzení mnohými chorobami, okrem iného očnou infekciou, v dôsledku ktorej postupne stratil zrak na jedno oko a stráca zrak aj na druhé oko. Tomuto človeku nebola vo väznici poskytnutá žiadna zdravotnícka pomoc.
<SPEAKER ID="311" NAME="Marios Matsakis" AFFILIATION="ALDE">
Vážená pani predsedajúca, ak niekto chce, aby bola jeho kritika druhých dôveryhodná, musí byť najprv kritický voči sebe. Keďže odsudzujeme porušovanie ľudských práv na celom svete, nesmieme vzhľadom na to nikdy zabúdať na skutočnosť, že ľudské práva sa porušujú aj v EÚ.
<P>
Dovoľte mi pripomenúť dva príklady. Po prvé, Turecko, kandidátska krajina na členstvo, posledných 35 rokov vojensky okupuje severnú časť Cypru, kde násilím vyhnalo z domovov približne 200 000 obyvateľov. Na cyperskom území obsadenom tureckou armádou bolo zničených viac než 500 kresťanských kostolov a kláštorov a stovky kresťanských cintorínov boli zhanobené. Od tureckej invázie na Cyprus v roku 1974 je k dnešnému dňu stále nezvestných 1 600 občanov EÚ.
<P>
Po druhé, Veľká Británia. Členský štát má stále pod zvrchovanou nadvládou svojej koruny dve základne na Cypre: oblasti Akrotiri a Dekelia. Tisícky civilistov - občanov EÚ - žijúcich v týchto oblastiach sú vystavené...
<P>
(Predsedajúca prerušila rečníka.)
<SPEAKER ID="312" NAME="Sophia in 't Veld" AFFILIATION="ALDE">
Vážená pani predsedajúca, trochu ma prekvapuje, že je môj pozmeňujúci a doplňujúci návrh označovaný za groteskný a neprijateľný. Myslím, že kritizovať možno každého - dokonca aj pápeža - a v tomto Parlamente sme vždy tvrdo kritizovali pravidlo o obmedzení debaty o určitých otázkach (gag rule) za Bushovej vlády, ktoré nezašlo až tak ďaleko ako pápežove výroky. Pápež by si mal byť vedomý toho, že je veľmi dôležitým a vplyvným náboženským predstaviteľom a že jeho slová majú váhu a môžu priamo alebo nepriamo viesť k tisíckam či dokonca miliónom úmrtí na AIDS. Myslím, že je veľmi správne, aby to tento Parlament kritizoval.
<P>
Po druhé, EÚ bola vždy hybnou silou v oblasti ľudských práv. Strácame však na dôveryhodnosti. Za posledných osem rokov sme stratili morálnu autoritu, pretože sme podporovali spôsob, ktorým USA bojovali proti terorizmu. Myslím, že je najvyšší čas, aby EÚ nasledovala príklad Obamovej administratívy a naďalej jasne plnila svoju úlohu v boji proti terorizmu.
<SPEAKER ID="313" NAME="Jan Kohout">
úradujúci predseda Rady. - Vážená pani predsedajúca, skôr než prejdem k záverečným poznámkam, chcel by som kolegov poslancov informovať o výsledku rozpravy o Lisabonskej zmluve v českom senáte.
<P>
S potešením vám oznamujem, že väčšina jeho členov hlasovala za Lisabonskú zmluvu.
<P>
(potlesk)
<P>
Ďakujem veľmi pekne. Toto je krátky okamih radosti počas nášho predsedníctva.
<P>
Aby som pokračoval v téme, dovoľte mi ešte raz poďakovať pánovi spravodajcovi za prácu a za ťažkú úlohu, ktorú splnil vypracovaním tejto správy. Stanovil niekoľko priorít, ktorým sa budem chvíľu venovať vo svojich poznámkach.
<P>
Čo sa týka trestu smrti, je jasné, že jeho zrušenie sa musí stať úspechom našej generácie.
<P>
Pokiaľ ide o práva žien, túto otázku považujem za mimoriadne dôležitú najmä vzhľadom na narastajúcu účasť EÚ na operáciách a misiách v rámci EBOP v oblastiach, kde sú ženy stále ohrozené a sú obeťami toho najhoršieho porušovania ľudských práv. Mám na mysli predovšetkým Konžskú demokratickú republiku a Afganistan, kde sú misie EÚ a kde musíme pre zlepšenie situácie urobiť naozaj všetko, čo je v našich silách.
<P>
Jednou z kľúčových vnútorných úloh je pre nás lepšie začlenenie ľudských práv do EBOP a SZBP, o ktorom sa v rozprave tiež hovorilo. Predsedníctva spolu s osobnou zástupkyňou pre ľudské práva vysokého predstaviteľa generálneho tajomníka pokračujú v zahrňovaní ľudských práv do príslušných geografických a tematických pracovných skupín a politického dialógu.
<P>
Predsedníctvo nadviazalo na úsilie vynaložené predchádzajúcimi predsedníctvami a presadzuje začlenenie problematiky ľudských práv do činnosti osobitného predstaviteľa, ako aj do operácií v rámci EBOP. Osobná zástupkyňa pána Solanu pani Kionková v tejto súvislosti zorganizovala s osobitnými predstaviteľmi a vysokými predstaviteľmi EÚ workshop o ústredných problémoch s cieľom poskytnúť im nástroje, ktoré budú môcť používať vo svojej každodennej práci zameranej na presadzovanie ľudských práv.
<P>
V neposlednom rade sme identifikovali boj za všeobecné ľudské práva ako jednu z hlavných úloh, ktorú musíme splniť v rámci medzinárodných fór.
<P>
Som presvedčený, že v oblasti približovania sa vládam musíme zdvojnásobiť svoje úsilie. Musíme podporovať vznikajúce organizácie občianskej spoločnosti a bojovníkov za ľudské práva, ktorí dokážu na domácej úrovni najlepšie obhajovať ochranu ľudských práv. Demokracie vďačia za veľa novým občianskym hnutiam, ktoré, podobne ako svojho času Charta 77 v našej krajine, môžu prispieť k nastoleniu zmeny.
<SPEAKER ID="314" NAME="Jacques Barrot" LANGUAGE="FR">
V prvom rade by som chcel po počiatočných neúspechoch privítať túto dobrú správu, pretože otvára dvere Lisabonskej zmluve, ktorú tak chceme a ktorej súčasťou je - a na to v tejto rozprave nezabúdam - Charta základných práv.
<P>
Som tiež nesmierne vďačný Európskemu parlamentu za to, že sa v istom zmysle stal platformou na predkladanie všetkých oprávnených požiadaviek v oblasti ľudských práv. Musím povedať, že sme v Európe hrdí na to, že máme Parlament, ktorý je takýto citlivý na všetky svetové problémy týkajúce sa ľudských práv, práv dieťaťa a práv žien vystavených násiliu a diskriminácii.
<P>
Spomenuli ste všetky tieto prebiehajúce projekty v nadväznosti na vynikajúcu správu pána spravodajcu Obiolsa i Germu, ktorému chcem ešte raz poďakovať. Rád by som vám povedal, ako veľmi si želáme, aby táto spolupráca s Európskym parlamentom pokračovala. Pani Ferrerová-Waldnerová by zrejme dokázala vyjadriť lepšie než ja, do akej miery by sa mala vonkajšia politika Európskej únie inšpirovať množstvom hodnôt - tých hodnôt, ktoré Európsky parlament práve pripomenul vo viacerých poslaneckých prejavoch.
<P>
Dovoľte, aby som aj ja vyjadril svoj absolútne odmietavý postoj k trestu smrti a tiež k mučeniu. V tomto smere by som chcel predsa len zdôrazniť, že Európska únia dnes s potešením sleduje, ako Spojené štáty na čele s prezidentom Obamom uzatvárajú kapitolu istých porušení, ku ktorým došlo v boji proti terorizmu. Je to dôležitá správa, ktorá by mala ešte posilniť našu rozhodnosť v boji proti všetkým formám mučenia vo svete. Je to môj osobný záväzok, ktorý beriem veľmi vážne.
<P>
Chcel by som podčiarknuť aj úlohu Európskej únie v mnohých podporných a pozorovacích misiách pri voľbách, ktorá tiež, samozrejme, prispieva k ochrane a podpore demokracie na celom svete. Vieme, aký je vzťah medzi demokraciou a dodržiavaním ľudských práv. Verím, že aj toto je zásluhou Európskej únie.
<P>
Mohol by som odpovedať aj na konkrétnejšie otázky týkajúce sa detí. Zabezpečil som, aby Komisia prijala revíziu rámcového rozhodnutia o pohlavnom zneužívaní detí tak, aby mali členské štáty - keďže jeden prejav sa dotkol tejto témy - okrem iného možnosť stíhať sexuálnu turistiku napriek tomu, že skutky neboli spáchané v Európe. Otvorí sa tým cesta veľmi potrebnému ozdraveniu v tejto oblasti.
<P>
Vážená pani predsedajúca, nemôžem poskytnúť všetky odpovede, ktoré by si tieto vynikajúce prejavy zaslúžili. Musím však poďakovať Európskemu parlamentu za jeho bdelosť v tejto oblasti, ktorá, napokon, ukazuje to najlepšie z nášho Európskeho spoločenstva - našu oddanosť spoločným hodnotám.
<SPEAKER ID="315" NAME="Raimon Obiols i Germà" LANGUAGE="ES">
Vážená pani predsedajúca, rád by som veľmi stručne uviedol dva body. Po prvé, že čo sa týka ľudských práv, najlepšia politika je bezpochyby taká, ktorá dokáže ľudí zjednotiť. Ak je teda v správe niektoré posolstvo dôležitejšie než tie ostatné, je to posolstvo jednoty. Znamená to v prvom rade jednotu členských štátov EÚ, pretože prednedávnom sme mali v tomto smere problémy, ktoré je potrebné čo najrýchlejšie vyriešiť. Po druhé ide o jednotu inštitúcií a po tretie o jednotu alebo zbližovanie prístupov a zameraní.
<P>
Medzi realpolitikou, ktorá vyzerá inak, keď dochádza k porušovaniu ľudských práv v prospech iných záujmov, a nedostatkom zanietenia je cesta politickej vôle a politickej inteligencie, po ktorej sa musíme vydať.
<P>
Druhý bod je ten, že, prirodzene, ak podporujeme účinnosť, ktorá vychádza z jednoty, bude zajtra väčšina pri hlasovaní o tejto správe ešte výraznejšia a jej budúce uplatňovanie bude o to účinnejšie. K tomuto bodu by som chcel uviesť, že pri hlasovaní o pozmeňujúcich a doplňujúcich návrhoch by malo byť základnou prioritou úsilie o dosiahnutie čo najširšej väčšiny v Parlamente. Nie z osobných dôvodov, pretože na správy sa nevzťahujú autorské práva, ale z túžby po budúcej politickej účinnosti.
<SPEAKER ID="316" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Skôr než prejdeme k nasledujúcej správe, by som rada využila to, že predsedám poslednýkrát a že toto je v podstate správa, ktorá sa týka môjho vlastného výboru. Dámy a páni, rada by som využila vašu prítomnosť a vyjadrila veľkú radosť zo spolupráce s vami v posledných desiatich rokoch, pričom posledných päť bolo výnimočných.
<P>
Chcela by som poďakovať najmä pánovi komisárovi Barrotovi, ktorý nás ochotne podporoval, povedala by som, svojou láskavou autoritou. Veľmi ďakujem aj predsedovi nášho výboru pánovi Deprezovi a všetkým svojim kolegom.
<P>
Nebudem vás spomínať všetkých, ale pani Hennisová-Plasschaertová, pani in't Weldová, pani Lambertová sú prítomné. Rovnako aj pán Busuttil, pán Masip Hidalgo a pani Dührkopová Dührkopová. Naozaj by som vám rada všetkým poďakovala a rozlúčila sa s vami. Možno budeme mať príležitosť sa znova stretnúť. Tentoraz nebudem predsedať. Myslím, že predsedať budem len na začiatku a potom túto úlohu prevezme pán McMillan-Scott.
<P>
Ak vám to nevadí... Ďakujem.
<P>
(potlesk)
<P>
Písomné vyhlásenie (článok 142)
<SPEAKER ID="317" NAME="Kinga Gál" AFFILIATION="PPE-DE">
písomne. - (HU) Vážená pani predsedajúca, dámy a páni,
<P>
ak posúdime situáciu v oblasti ľudských práv v roku 2008 a všimneme si najmä príslušnú politiku EÚ, stále máme dôvod byť znepokojení.
<P>
V tejto súvislosti by som rada upozornila na situáciu v oblasti práv detí. Je to celosvetový problém. Aby sme zabezpečili dodržiavanie práv detí, nesmieme sa sústrediť len na osobitné porušovania práv, ale aj na nepriame hrozby, akými sú napríklad internetová kriminalita alebo násilie v médiách.
<P>
Naša politika ľudských práv musí byť založená na uznaní, že porušovanie ľudských práv nie je jav, ktorý sa príznačne vyskytuje v inej zahraničnej krajine. Nanešťastie, k mnohým súčasným prípadom porušovania dochádza aj v rámci EÚ.
<P>
Rada by som spomenula udalosti z 23. októbra 2006 v Budapešti, pri ktorých sme boli svedkami rozsiahleho porušovania ľudských práv pri násilnom a hrubom zákroku polície proti nevinným ľuďom, ktorí sa zúčastnili pokojného spomienkového zhromaždenia. Dôkazy o týchto udalostiach sa nachádzajú na výstave fotografií, ktorú je možné v súčasnosti navštíviť tu v Parlamente.
<P>
Musíme sa snažiť zo všetkých síl a zaručiť, aby už k podobným udalostiam nedochádzalo, a musíme si uvedomiť, že dokonca aj v Európskej únii je nevyhnutné pokračovať v každodennom boji za podporu dodržiavania základných ľudských práv a slobôd, demokracie, slobody slova a princípov právneho štátu.
