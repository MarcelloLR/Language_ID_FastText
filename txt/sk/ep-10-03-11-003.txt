<CHAPTER ID="003">
Následky búrky Xynthia v Európe (rozprava) 
<SPEAKER ID="054" NAME="Predsedajúca">
Ďalším bodom programu je vyhlásenie Komisie k následkom búrky Xynthia v Európe.
<SPEAKER ID="055" NAME="Janez Potočnik">
člen Komisie. - Vážená pani predsedajúca, iba dva týždne po hroznej katastrofe na Madeire bola Komisia opäť šokovaná a zarmútená úmrtiami a škodami spôsobenými búrkou Xynthia vo Francúzsku a ďalších európskych štátoch.
<P>
Chcel by som osobne vyjadriť súcit všetkým, ktorí trpia z dôvodu katastrofy. Sústrasť Komisie patrí predovšetkým rodinám a priateľom tých, ktorí prišli o život.
<P>
Prostredníctvom monitorovacieho a informačného centra civilnej ochrany Komisia dôsledne monitorovala udalosti spôsobené búrkou Xynthia a ponúkla mechanizmus pomoci EÚ. Francúzska záchranná služba bola našťastie schopná na pohromu reagovať pomocou svojich vlastných prostriedkov a nežiadala o aktiváciu mechanizmu.
<P>
Spolu s príslušnými úradmi členských štátov teraz Komisia skúma všetky možnosti a nástroje, ktoré by na úrovni EÚ mohli byť k dispozícii na finančnú pomoc pri prekonávaní dôsledkov katastrofy a umožniť čo najrýchlejší návrat k normálnym životným podmienkam.
<P>
Pred dvoma dňami sa predseda Komisie Barroso stretol s francúzskym prezidentom Sarkozym, aby prerokovali situáciu. Včera sa tiež stretol s viacerými poslancami tohto Parlamentu z rôznych štátov. Pred týždňom môj kolega pán Hahn, komisár zodpovedný za regionálnu politiku a Fond solidarity, navštívil najviac postihnuté oblasti Francúzska - La Rochelle a l'Aiguillon-sur-Mer - a stretol sa s predstaviteľmi štátnych a regionálnych orgánov.
<P>
Na Madeire, ktorú pohroma zasiahla o dva týždne skôr, boli úrady a záchranné služby schopné dosiahnuť obrovský pokrok v boji s dôsledkami katastrofickej záplavy. Komisár Hahn navštívil Madeiru počas minulého týždňa, aby získal informácie z prvej ruky a s miestnymi úradmi prediskutoval ďalší postup.
<P>
Fond solidarity Európskej únie bol založený v roku 2002 ako osobitný nástroj na úrovni EÚ na finančnú pomoc členským štátom postihnutým veľkými prírodnými katastrofami pri splnení istých podmienok. Francúzsko už ohlásilo úmysel požiadať Fond solidarity o pomoc. Mal by som zdôrazniť, že nariadenie, ktoré upravuje Fond solidarity, zvyčajne umožňuje jeho mobilizáciu len v prípade takzvaných "veľkých katastrof", kde na vnútroštátnej úrovni škoda prekročí prahovú hodnotu 0,6 % hrubého národného príjmu alebo 3 miliardy EUR podľa cien z roka 2002. Vo Francúzsku to aktuálne znamená, že škoda by pri súčasných cenách musela prekročiť približne 3,4747 miliardy EUR.
<P>
Vo výnimočných prípadoch a pri naplnení špecifických kritérií však môže byť fond použitý aj pri menších "mimoriadnych regionálnych katastrofách", najmä keď sa týkajú najodľahlejších regiónov, ako je Madeira.
<P>
Francúzske orgány momentálne vypracúvajú hodnotenie škody a jej dôsledkov na hospodárstvo a životné podmienky obyvateľstva.
<P>
Toto sú podstatné prvky žiadosti, ktorú musí Komisia získať do 10 týždňov od katastrofy. To znamená do 9. mája. Po prijatí bude žiadosť čo najrýchlejšie preskúmaná Komisiou. Útvary Komisie, osobitne Generálne riaditeľstvo pre regionálnu politiku, poskytujú akúkoľvek pomoc a poradenstvo pri príprave žiadosti. S francúzskymi orgánmi sú vybudované dobré kontakty na expertnej úrovni, čo prospieva účinnému napredovaniu.
<P>
Buďte si však, prosím, vedomí toho, že pomoc z Fondu solidarity nemôže byť vyplatená okamžite. Fond solidarity si nemožno zamieňať s pohotovostným nástrojom. Je to finančný nástroj na pomoc na prekonanie finančného bremena pohotovostných operácií. Ako taký sa možný príspevok dá použiť retroaktívne na núdzové operácie od prvého dňa katastrofy.
<P>
Financovanie Fondu solidarity sa dosahuje vďaka mimoriadnemu úsiliu členských štátov mimo bežného rozpočtu Európskej únie. Musí byť schválené Parlamentom a Radou postupom opravného rozpočtu.
<P>
Ako viete, celý postup - od okamihu vytvorenia žiadosti do vyplatenia príspevku - nevyhnutne trvá niekoľko mesiacov. Komisia sa však snaží všetkými silami o to, aby bolo toto časové rozpätie čo najkratšie.
<P>
Čo sa týka štrukturálnych fondov, osobitne Európskeho fondu regionálneho rozvoja, tie samozrejme môžu byť použité na okamžité pohotovostné operácie. Francúzsko a Komisia však začali diskutovať o možnostiach a potenciálne potrebných úpravách programu, ktoré by boli nápomocné pri dlhodobej obnove a pri investovaní do podnikov postihnutých záplavami.
<P>
A ešte posledná vec, ktorú už spomenuli členovia Parlamentu počas rozpravy o Madeire pred dvoma týždňami. Komisia využije súčasnú politickú situáciu a pokúsi sa odblokovať v Rade návrh na zmenu a doplnenie nariadenia o Fonde solidarity. Parlament výrazne podporil tento návrh a ja si myslím, že teraz je správny čas na spoločný postup voči Rade.
<SPEAKER ID="056" NAME="Elisabeth Morin-Chartier" LANGUAGE="FR">
Vážená pani predsedajúca, pán komisár, v priebehu večera z 27. na 28. februára zasiahla búrka Xynthia pobrežie Charente-Maritime a Vendée, moju oblasť, mimoriadne ťažko. Päťdesiattri ľudí zomrelo, tucet ľudí je nezvestných a stovky stratili svoje domovy.
<P>
Sú to výrazné straty a sú spojené s vážnymi problémami vo vzťahu k infraštruktúre. Hovorím predovšetkým o priehradách, železničných trasách, sieťach kanalizácie, elektrických sieťach, telekomunikačných sieťach a celom systéme malých a stredných podnikov najmä v námornom sektore, akvakultúre a v sektore poľnohospodárstva, kde je 45000 hektárov zatopených slanou vodou, keďže táto záplava vznikla v mori.
<P>
Toto je škoda mimoriadneho rozsahu. Je to škoda, ktorej dôsledky budú pociťované aj v budúcnosti, pretože niektoré časti poľnohospodárskej pôdy nebudú vhodné na používanie niekoľko rokov.
<P>
Žiadam preto Európsku úniu o preukázanie solidarity a, samozrejme, o to, aby bol Fond solidarity Európskej únie sprístupnený čo najskôr a za čo najlepších podmienok, pretože našim spoluobčanom nemôžeme povedať, že finančné prostriedky počkajú a že problémy sa nedajú vyriešiť tu a teraz. Po návšteve pána komisára - ktorému úprimne ďakujem za to, že sám išiel a videl rozsah katastrofy, a viem, že tým bol tiež hlboko dotknutý - sa potrebujeme zjednotiť v snahe o zlepšenie využívania tohto fondu, aby sa tak dosiahol rýchlejší pokrok. Vždy sa sťažujeme, že Európa je príliš vzdialená od svojich spoluobčanov. Ukážme im tu dnes, že sme schopní zareagovať rýchlo. Ľutujem, že tu nie sú zástupcovia Rady, ktorí by nám pomohli s týmto regulačným pozmeňujúcim a doplňujúcim návrhom. V každom prípade si môžete byť istí, že ho potrebujeme a naši spoluobčania ho očakávajú.
<SPEAKER ID="058" NAME="Edite Estrela" LANGUAGE="PT">
Vážený pán predsedajúci, v mene Skupiny progresívnej aliancie socialistov a demokratov v Európskom parlamente by som chcela vyjadriť úprimnú sústrasť rodinám obetí prírodných katastrof, ktoré zasiahli Portugalsko, Madeiru, Francúzsko a Španielsko.
<P>
Minulý týždeň delegácia našej skupiny navštívila Madeiru, pozrela si oblasti najviac postihnuté katastrofou a stretla sa s predstaviteľmi regionálnych a miestnych orgánov a podnikateľských, priemyselných, obchodných a poľnohospodárskych asociácií.
<P>
Z toho, čo sme videli a počuli, sme si uchovali výnimočné dojmy a myšlienky. Dozvedeli sme sa o celých rodinách, ktoré umreli vo vlastných domovoch, počuli sme dramatické svedectvá o ľuďoch, ktorých stiahlo pod vodu a nikto ich už nikdy nevidel. Celé domy boli premiestnené z jednej strany ulice na druhú a autá spolu s ich pasažiermi boli odplavené z ulíc do mora.
<P>
Odvaha ľudí z Madeiry pri prekonávaní nešťastia však bola rovnako mimoriadna. Nikdy nezabudnem na obrazy odhodlania tých, ktorí sa napriek strate svojich firiem, domov a majetkov odmietli vzdať. Naopak, hneď sa pustili do práce, pripravení opäť začať od nuly. V priebehu pár dní boli z centra mesta Funchal odstránené tony a tony kameňa, zeme a iných trosiek.
<P>
Vnútroštátne, regionálne a miestne orgány sa k úsiliu pripojili, aby sa život na ostrove mohol vrátiť späť do normálu. Je preto dôležité vyhlásiť, že turisti sa na Madeiru môžu vrátiť. Čakajú na nás jej prírodné krásy a vrelosť ľudí.
<P>
Ľudia Madeiry teraz tiež očakávajú solidaritu európskych inštitúcií, aby boli schopní prestavať cesty, mosty a verejné budovy, ktoré boli zničené. Obchodníci, priemyselníci a poľnohospodári tiež potrebujú našu podporu pri prebudovávaní svojich životov a prispievaní k hospodárskemu vývoju regiónu.
<P>
Veľmi ma teší, pán komisár, že Komisia, ako aj Parlament a Rada, sú odhodlané neblokovať Kohézny fond - nový návrh, ktorý už bol prijatý Parlamentom -, aby sa tak mohli uplatňovať nové pravidlá, ktoré sú lepšie prispôsobené skutočným potrebám verejnosti.
<P>
Ako viete, pán komisár, je tiež potrebné, aby aj ostatné štrukturálne fondy boli reštrukturalizované a presunuté do najviac postihnutých oblastí, pretože mimoriadne situácie si vyžadujú mimoriadne riešenia.
<SPEAKER ID="059" NAME="Giommaria Uggias" LANGUAGE="FR">
Vážený pán predsedajúci, dámy a páni, Skupina Aliancie liberálov a demokratov za Európu by sa rada pripojila k prejavom súcitu s obeťami búrky Xynthia, ktorá postihla niekoľko oblastí Európy. Musíme konať a v tomto zmysle by som ocenil seriózne vyhlásenia komisára Potočnika, ktorého odbornú znalosť oceňujem a ktorého odhodlanie musím uznať. V tomto zmysle ho vyzývam k predloženiu potrebných pozmeňujúcich a doplňujúcich návrhov k Fondu solidarity, no pripomínam mu, že Parlament už prijal opatrenie veľkou väčšinou v roku 2006. V takýchto situáciách a pri toľkých úmrtiach môžeme len opakovať, aké zásadné je prijať takéto opatrenia.
<P>
V tom istom momente však musíme, pán predsedajúci, konať na viacerých frontoch a najskôr zhodnotiť všetky rozvojové a regionálne programy plánovania a aktualizovať ich s prihliadnutím na ich environmentálny vplyv, berúc do úvahy aj posúdenie účinkov v praxi. Taktiež by sme mali investovať značné sumy na vytvorenie dlhodobého opatrenia zameraného na realizáciu stratégie prevencie katastrof. Nie je to nejaké dobrovoľné alebo imaginárne rozhodnutie, ale rozhodnutie nevyhnutné, ak chceme, aby také katastrofy, ako sú tie, o ktorých tu dnes diskutujeme, nemali také tragické dôsledky.
<P>
Sú tu však aj hospodárske dôvody, ak sa chceme obmedziť len na tento aspekt, ktoré v zmysle prevencie zaväzujú inštitúcie k podniknutiu krokov. Zatiaľ čo vo vyhlásení tvrdíme, že je potrebné poskytnúť značné sumy na opravu škôd, svoju pozornosť a konanie musíme nasmerovať na investovanie a iniciatívy v oblasti environmentálnej ochrany, zalesňovania a ochrany vegetácie, pretože tie znížia náklady náprav environmentálnych škôd.
<P>
Z katastrof takéhoto druhu sa musíme poučiť - moderný človek sa z nich musí poučiť-, že nie všetko sa dá kontrolovať, ale všetko je možné obmedziť, keď sa vykonajú vhodné opatrenia. Pán predsedajúci, musíme to tiež urobiť na pamiatku obetí, ktoré, žiaľ, v nedávnych dňoch a týždňoch po celej Európe charakterizovali realitu našich regiónov.
<SPEAKER ID="060" NAME="Raül Romeva i Rueda" LANGUAGE="IT">
Vážený pán predsedajúci, rád by som tiež vyjadril hlboký súcit - môj vlastný aj našej skupiny - a solidaritu s postihnutými regiónmi, ako aj poľutovanie nad vážnymi hospodárskymi dôsledkami týchto katastrof a prejavil sústrasť najmä rodinám obetí. Je tiež dôležité zdôrazniť potrebu, aby sa teraz vnútroštátne, regionálne a miestne orgány zamerali na efektívne postupy prevencie a venovali viac pozornosti primeraným postupom a právnym predpisom týkajúcim sa využívania pôdy.
<P>
To je presne dôvod, prečo sme ako skupina predložili dva pozmeňujúce a doplňujúce návrhy, pretože podľa nás v spoločnom uznesení chýbajú. V prvom sa uvádza: kým vo Francúzsku bola výstavba povolená v údolných nivách a prirodzených mokradinách, zatiaľ čo stavebné špekulácie podnietili výstavbu budov v zraniteľných oblastiach. Toto je pre nás podstatný aspekt na dosiahnutie pokroku.
<P>
V druhom pozmeňujúcom a doplňujúcom návrhu sa žiada, aby spolufinancovanie realizácie týchto plánov z rozpočtových prostriedkov Spoločenstva, osobitne zo štrukturálnych fondov, z Európskeho poľnohospodárskeho fondu pre rozvoj vidieka, Kohézneho fondu a európskeho Fondu solidarity, podliehalo opatreniam udržateľnosti. Je to pre nás podstatné pri konečnom rozhodovaní, či zahlasujeme pre alebo proti uzneseniu.
<SPEAKER ID="061" NAME="João Ferreira" LANGUAGE="PT">
Vážený pán predsedajúci, naše prvé slová môžu vyjadriť jedine sústrasť a solidaritu s rodinami obetí tejto katastrofy. Vítame vyjadrenia solidarity Európskej únie venované postihnutým regiónom a mestám. Teraz je dôležité, aby sa solidarita zhmotnila do rýchlej mobilizácie nevyhnutných prostriedkov a zdrojov na zmiernenie škôd spôsobených nepriaznivým počasím.
<P>
V minulých rokoch boli členské štáty zasiahnuté veľkým počtom katastrof, čo dokazuje 62 žiadostí o mobilizáciu Fondu solidarity, ktoré boli podané celkovo 21 štátmi len počas prvých šiestich rokov jeho existencie.
<P>
Škodu spôsobenú týmito katastrofami je ťažké posúdiť, najmä z dôvodu strát ľudských životov. V každom prípade sú hospodárske a sociálne náklady takmer vždy veľmi výrazné.
<P>
Práve v tomto kontexte musí prevencia zohrávať dôležitejšiu sociálnu úlohu a stať sa čoraz významnejšou fázou v procese zvládania katastrof. V tejto oblasti je dôležité rozvíjať spoluprácu a solidaritu v rámci Európskej únie. V prvom rade vytvorením finančného rámca vhodného na prevenciu, ktorý bude v členských štátoch podporovať implementáciu ochranných opatrení pre verejnosť, prostredie a klímu.
<P>
Adresátmi mimoriadnej pomoci musia byť medzi inými také opatrenia, ako sú náprava potenciálne nebezpečných situácií, ochrana oblastí s najvyššou pravdepodobnosťou rizika, posilnenie systémov skorej výstrahy v členských štátoch a vytvorenie a posilnenie existujúcich pripojení medzi rôznymi systémami skorej výstrahy.
<P>
Ako tu už bolo povedané, rozumné využívanie pôdy, hospodársky a sociálny rozvoj v súlade s prírodou a posilnená súdržnosť v Európskej únii sú tiež podstatné faktory prevencie katastrof.
<SPEAKER ID="062" NAME="Bruno Gollnisch" AFFILIATION="NI">
(FR) Vážený pán predsedajúci, dámy a páni, niekoľko európskych regiónov bolo zasiahnutých ojedinelými prírodnými meteorologickými fenoménmi, ktorých výsledkom boli obrovské materiálne, hospodárske, poľnohospodárske a environmentálne škody a ktoré si, bohužiaľ, vyžiadali priveľa ľudských životov.
<P>
Dovolím si dúfať, pán komisár, že po prejavení vášho súcitu bude európsky Fond solidarity, v tomto prípade užitočné európske opatrenie, rýchlo a pružne pripravený na implementáciu vo Francúzsku aj na Madeire, tak ako sa - ako už niekto povedal - použil v ďalších štátoch Európy, aby pomohol mojim krajanom vo Vendée a Charente-Maritime obnoviť nevyhnutnú infraštruktúru a služby.
<P>
Podľa toho, čo ste povedali, rozumiem, že francúzska vláda vám ešte nepostúpila túto záležitosť, čo ma veľmi prekvapuje. Musím však povedať, že existujú niektoré aspekty v spôsobe, ktorým istí ľudia využívajú tieto udalosti, čo sa mi zdá pomerne neznesiteľné.
<P>
Po prvé, tá naliehavá potreba spájať prírodné katastrofy, ktoré nás postihujú, s takzvaným globálnym otepľovaním. Bez ohľadu na to, akými politickými či pseudovedeckými tvrdeniami nás budú kŕmiť, počasiu ani vlnám neprikážu o nič viac, ako nezabránia zemetraseniam.
<P>
Druhým aspektom je systematické hľadanie vinníkov a ľahkých obetných baránkov. Katastrofa Xynthia v západnom Francúzsku je spôsobená veľmi ojedinelou kombináciou dvoch udalostí: samotnou búrkou, samozrejme, a akýmisi neobyčajne vysokými prílivmi, ktoré viedli ku kolapsu priehrad.
<P>
Kontroverzia prepukla pre stavebné povolenia vydané starostami, ktorým bola prisúdená osobná zodpovednosť za úmrtia, ktoré sa vyskytli v ich obciach. Nikto - žiaden département, región, verejné služby, urbanisti či architekti - však voči týmto stavebným povoleniam, ktoré jednotlivci požadovali, nenamietal.
<P>
Volení zástupcovia regiónu, osobitne v malých obciach, majú celkom správne veľkú úctu ich spoluobčanov. Nesú veľkú mieru zodpovednosti v podstate za nič, majú pozoruhodný zmysel pre všeobecné záujmy, boria sa s čoraz komplexnejšími povinnosťami, za ktoré je sčasti zodpovedná Európa, no verejné orgány ich úplne opustili a ja som túžil po tom, aby som na to tu poukázal.
<SPEAKER ID="063" NAME="Lambert van Nistelrooij" AFFILIATION="PPE">
(NL) Vážený pán predsedajúci, Poslanecký klub Európskej ľudovej strany (kresťanských demokratov) podporuje uznesenie a odporúča, aby sme patrične vyjadrili sústrasť a solidaritu a podnikli priame kroky. Chcel by som k tomu pridať niekoľko poznámok. Po prvé, myslím si, že je vynikajúce, že Komisia vstúpila do roztržky a pán Hahn tiež uvažuje nad tým, ako by mohol pozmeniť svoje operačné programy. Je to tiež dobré znamenie z krátkodobého hľadiska.
<P>
Skutočný problém však spočíva vo Fonde solidarity. Ako sa celé roky darilo Rade zdržiavať opatrenia Parlamentu, aby sa Fond solidarity stal pružnejším? Podľa môjho názoru je naozaj veľmi záslužné, že pán Potočnik sa celkom jednoznačne vyjadril, že iniciatívu teraz preberie Komisia. Španielske predsedníctvo by tu dnes malo byť, aby to potvrdilo. Teraz je čas konať a Parlament je mimoriadne nespokojný s týmto zdržaním.
<P>
Táto otázka má však aj druhý rozmer. Som z Holandska. Väčšina Holandska sa nachádza pod úrovňou mora. Stále si jasne pamätáme na jarnú záplavu z roku 1953 a vieme, že je nevyhnutné hľadieť vpred. Vieme, že bezpečnosť a preventívne opatrenia musia ísť ruka v ruke s rozvojom týchto regiónov, teda s rozvojom akýchkoľvek aktivít, ktoré majú vplyv na pobrežie. A to je určite dosiahnuteľný cieľ. My v Holandsku sme teraz prišli s plánom delty, ktorý posilňuje našu pobrežnú obranu, a skúmame tiež ďalšie záležitosti, v ktorých je imperatívom spojenie bezpečnosti s hospodárskym rozvojom.
<P>
Dovoľte mi na záver dodať, že v roku 2008 bola vo francúzskom pobrežnom meste Saint Malo realizovaná iniciatíva zhromaždenia všetkých pobrežných regiónov pod záštitou Organizácie Spojených národov v spolupráci s OECD. Organizácia Spojených národov má teraz plán prevencie katastrof pre pobrežné regióny a práve tá celosvetová perspektíva je dôležitá. Európsky parlament má na obdobie rokov 2009 - 2010 pilotný projekt a my sme podporili účasť našich regiónov v ňom, okrem iného, aj poskytnutím finančných prostriedkov. Celosvetový rozmer je to, čo musíme dostať do nášho programu v nadchádzajúcom období.
<SPEAKER ID="064" NAME="Bernadette Vergnaud" AFFILIATION="S&amp;D">
(FR) Vážený pán predsedajúci, pán komisár, dámy a páni, chcela by som začať vyjadrením úprimnej sústrasti a solidarity s obeťami záplav na Madeire a búrky Xynthia.
<P>
Musíme sa pýtať nevyhnutné otázky o znepokojujúcom náraste deštruktívnych meteorologických javov, o úlohe zmeny klímy a súrnej potrebe nájsť riešenia. Momentálne je to prípad poskytnutia naliehavých riešení obyvateľstvu zasiahnutému týmito katastrofami. Verejní aj súkromní poskytovatelia poistenia, samozrejme, musia zareagovať, no čo sa týka zničenej infraštruktúry a obnovy postihnutých oblastí, musí sa prejaviť európska solidarita.
<P>
To je dôvod, prečo francúzska vláda požiadala o pomoc z Fondu solidarity EÚ, založeného v roku 2002, ktorá, dúfam, bude poskytnutá rýchlo a zmysluplne. To je podstatou dvoch listov, ktoré som poslala Komisii od 1. marca vo svojej funkcii volenej predstaviteľky regiónu západného Francúzska a o ktorých som mala minulý štvrtok možnosť diskutovať s pánom komisárom Hahnom v La Rochelle, ktorému úprimne ďakujem za jeho prístupnosť.
<P>
Komisár Hahn súhlasil s názorom, že mechanizmus je zložitý a ťažko realizovateľný. Nuž musíme konštatovať, že by mohol byť pružnejší, keby Rada nepochopiteľne neblokovala zhodnotenie používania tohto fondu, ako to bolo prijaté výraznou väčšinou poslancov Európskeho parlamentu v máji roku 2006. Verím preto, že španielske predsedníctvo prelomí mŕtvy bod v súvislosti s týmto textom a systém sa stane účinnejším.
<P>
Čo sa týka momentálnych otázok, žiadam Komisiu, aby schválila jednorazové zvýšenie spolufinancovania prostredníctvom Európskeho fondu regionálneho rozvoja a Európskeho sociálneho fondu na projekty v postihnutých regiónoch v časovom období, ktoré umožní obnoviť ich hospodárstvo do leta.
<P>
Na záver, pomoc by nemala byť využitá na takú obnovu, ktorá by vytvorila rovnako tragické environmentálne a urbanistické chyby. Mala by skôr byť použitá rozumným spôsobom, aby sa čo najviac predišlo opakovaniu takýchto tragédií.
<SPEAKER ID="065" NAME="François Alfonsi" AFFILIATION="Verts/ALE">
(FR) Vážený pán predsedajúci, po katastrofe, ktorá postihla francúzske pobrežie iba pár týždňov po Madeire, naša skupina predložila niekoľko pozmeňujúcich a doplňujúcich návrhov, aby náš Parlament okrem vyjadrovania sústrasti aj odsúdil tých, ktorí sú zodpovední. V týchto katastrofách totiž občania Európy neumreli a ďalší nestratili všetko len preto, že jednoducho udreli živly. Došlo k tomu aj z dôvodu niektorých veľmi vážnych chýb, keď sa umožnilo zastavanie morských a riečnych brehov. Za tieto chyby zodpovedajú členské štáty, ich právne predpisy, ktoré nie sú primerané, ich orgány, ktoré sú príliš ľahostajné, a ich vlády, ktoré sú príliš nezodpovedné.
<P>
Umožnenie výstavby v záplavových zónach nie je o nič menej nebezpečné, ako bolo v minulých rokoch povolenie a podpora konzumácie tabaku alebo azbestu, hoci ľudia umierali a bolo úplne jasné, čo bolo príčinou. Pred Xynthiou bola Madeira, pred Madeirou bola Sicília, zajtra budú ďalšie katastrofy. Ak Európsky parlament nezdvihne svoj hlas, bude niesť zodpovednosť za budúce katastrofy. Európska únia musí prejaviť solidaritu, no musí tiež preukázať zmysel pre spravodlivosť.
<SPEAKER ID="066" NAME="Patrick Le Hyaric" AFFILIATION="GUE/NGL">
(FR) Vážený pán predsedajúci, pán komisár, tak ako všetci tu, aj my v prvom rade myslíme na obyvateľov, pozostalé rodiny a tých, ktorí z dôvodu búrky Xynthia prišli o všetko.
<P>
Jedným z ponaučení z tejto katastrofy bude opäť užitočnosť útvarov členských štátov, obcí, úradov, regiónov vrátane verejných služieb a útvarov civilnej ochrany, ktoré preukázali svoju efektívnosť. Ako všetci súhlasíme, rodinám dnes musíme súrne pomôcť s opravou a obnovou, no obnovovať musíme iným spôsobom, berúc do úvahy prírodu a ľudské bytosti. K tomu je potrebné stimulovať poisťovacie spoločnosti, ktoré sa utápajú v ziskoch, aby preplatili ľudom spôsobené škody.
<P>
Na druhej strane, uvedomujúc si mimoriadny charakter katastrofy, ktorá postihla regióny, musí Európska únia v spolupráci s členskými štátmi prijať kroky omnoho väčšieho rozmeru a rýchlejšie, v neposlednom rade využitím európskeho Fondu solidarity, a musí konať pružnejšie, než ste práve opísali vy, pán komisár. Iste, zničenie obydlí, podnikov a sterilizáciu poľnohospodárskej pôdy pravdepodobne nie je možné vyčísliť použitím tradičných metód.
<P>
Na druhej strane, aby sme pomohli regiónom postaviť sa opäť na vlastné nohy, budeme musieť tiež kombinovať regionálne fondy a Európsky sociálny fond. Okrem toho je dôležité dostatočne sa poučiť z toho, čo sa práve stalo, a prijať kroky, ktoré zabránia podobným katastrofám alebo obmedzia škody z takýchto klimatických javov. Otázky výstavby v záplavových oblastiach a boja s realitnými špekuláciami na pobreží musia byť opätovne preskúmané vo vzťahu k prírode, poľnohospodárskym aktivitám, akvakultúre, chovu ustríc a rybolovu, ktoré európske politiky tak často poškodzujú.
<P>
Preto navrhujem, aby Európska únia v spolupráci s členskými štátmi a regiónmi vytvorila plán dôslednej udržateľnej obnovy a rozvoja, ktorý by bral do úvahy geografickú polohu, prostredie, biodiverzitu a aktivity v blízkosti pobrežia.
<P>
Nakoniec, musí existovať možnosť vytvorenia všeobecného systému prevencie, monitorovania a výstrahy, ktorý by obyvateľstvu poskytoval rýchlu pomoc založenú na solidarite.
<SPEAKER ID="067" NAME="Maurice Ponga" AFFILIATION="PPE">
(FR) Vážený pán predsedajúci, pán komisár, dámy a páni, ako už moja kolegyňa pani Morinová-Chartierová a iní poslanci Parlamentu uviedli, 27. a 28. februára prudká búrka Xynthia zasiahla niekoľko regiónov Francúzska, vyžiadala si 53 ľudských životov a spôsobila obrovské materiálne škody.
<P>
Búrka bola mimoriadne intenzívna a v blízkosti francúzskeho pobrežia spôsobila ničiace záplavy. Po Madeire bola Európa opäť zasiahnutá. Bretónsko, región môjho kolegu a priateľa pána Cadeca, bolo prudko zasiahnuté. Stav prírodnej katastrofy bol vyhlásený v troch regiónoch Francúzska: Bretónsku, Poitou-Charentes a Pays de la Loire.
<P>
Európska únia musí v reakcii na tieto katastrofy preukázať svoju vnímavosť a prejaviť solidaritu. Samotné slová a uznesenia nám neumožnia pomôcť obetiam katastrof, musíme poskytnúť predovšetkým finančnú pomoc.
<P>
Žiadam preto Európsku komisiu - a môj kolega pán Béchu podporuje moju žiadosť -, aby rýchlo uvoľnila Fond solidarity EÚ a pomohla tak oblastiam katastrofy vyrovnať sa so škodami.
<P>
Táto pohroma ukázala, že návrh pána Barniera o založení európskej jednotky civilnej ochrany má zmysel. Európania musia konať spoločne, keďže pribúda stále viac katastrof, ktoré zasahujú oblasti Európy, osobitne najizolovanejšie a najzraniteľnejšie regióny, ako sú ostrovy v Indickom oceáne a karibské ostrovy.
<SPEAKER ID="068" NAME="Ricardo Cortés Lastra" AFFILIATION="S&amp;D">
(ES) Vážený pán predsedajúci, dámy a páni, v prvom rade by som chcel vyjadriť solidaritu s rodinami obetí postihnutých búrkou Xynthia.
<P>
Minulý týždeň som mal možnosť navštíviť Madeiru s delegáciou Výboru pre regionálny rozvoj s poslancami Skupiny progresívnej aliancie socialistov a demokratov v Európskom parlamente. Bolo to po prvýkrát, kedy sa európska delegácia ocitla priamo tam a stretla sa s predstaviteľmi orgánov a obyvateľmi ostrova.
<P>
Búrky, ktoré Madeiru postihli, zabili viac ako 40 ľudí a zranili alebo vysídlili ďalšie stovky. Hospodárske straty sa odhadujú na 100 miliónov EUR, pričom priamo postihnutých je 900 podnikov a viac ako 3500 pracovníkov.
<P>
Momentálnou prioritou je prestavba infraštruktúry, zaistenie návratu do normálu a najmä obnovenie imidžu Madeiry v zahraničí a opätovné získanie dôvery ľudí v jej odvetvie cestovného ruchu, čo by podporilo hospodárstvo a rozvoj.
<P>
Vlny nepriaznivého počasia, osobitne búrka Xynthia, postihli tiež Španielsko, najmä časti Andalúzie a Kanárske ostrovy, ako aj západné Francúzsko a iné štáty.
<P>
Tieto veľké katastrofy spôsobili obrovské hospodárske škody a vyžadujú si naliehavú, rýchlu a účinnú reakciu Európskej únie; musíme preto mobilizovať potrebné nástroje, aby sa riešil takýto druh katastrof.
<P>
Pán komisár, toto je mimoriadna situácia, ktorá si vyžaduje mimoriadne opatrenia.
<SPEAKER ID="069" NAME="Marian-Jean Marinescu" AFFILIATION="PPE">
(RO) Výskyt a rozsah kalamít a prírodných katastrof, ktorým sme v poslednej dobe čelili, je alarmujúci. Nastal správny čas, aby bol uvedený do praxe návrh o založení európskej jednotky civilnej ochrany, ktorý v roku 2006 predložil Michel Barnier.
<P>
Je tu tiež naliehavá potreba nájdenia riešenia na odštartovanie prehodnotenia nariadenia o európskom Fonde solidarity. Na základe stanoviska z roka 2006 Parlament schválil pozmeňujúci a doplňujúci návrh nariadenia s cieľom vytvorenia možnosti okamžitej a účinnej reakcie, keď o ňu požiadajú členské štáty. Zníženie prahovej hodnoty potrebnej na mobilizáciu fondu a poskytnutie okamžitej platby na základe predbežného hodnotenia sú mimoriadne významné opatrenia tvoriace súčasť revidovanej formy nariadenia.
<P>
Žiadam preto Radu o odblokovanie spisov k prehodnoteniu nariadenia o európskom Fonde solidarity, jeho okamžité prehodnotenie a nezamietnutie nového nariadenia.
<P>
Ďakujem.
<SPEAKER ID="070" NAME="Karin Kadenbach" AFFILIATION="S&amp;D">
(DE) Vážený pán predsedajúci, pán komisár, v októbri minulého roka som ako členka delegácie Výboru pre regionálny rozvoj mala na Madeire možnosť vidieť všetky úžasné veci, na ktoré sa využívajú finančné prostriedky EÚ. To je tiež dôvod, prečo sa cítim touto katastrofou osobne dotknutá. Chcela by som vyjadriť sústrasť členom postihnutých rodín, ale tiež tým, ktorí v priebehu len niekoľkých hodín stratili všetko, čo budovali celý svoj život.
<P>
Predovšetkým v tomto čase je Európska únia pod drobnohľadom a Fond solidarity bol založený presne na tento druh ťažkej situácie, keďže obyvatelia Madeiry a Francúzska potrebujú nielen náš súcit, ale najmä, viac ako čokoľvek iné, našu finančnú pomoc.
<P>
Katastrofa vo Francúzsku a na Madeire bola znásobená faktom, že ľudia boli možno príliš ambiciózni v snahe ovládnuť prírodu a pokúšali sa svojimi životmi prekonať zákony prírody. Skutočnosť, že to z dlhodobého hľadiska nie je možné, tu bola opäť preukázaná veľmi bolestne.
<P>
Znamená to, že všetky finančné prostriedky musia byť využité takým spôsobom, aby bola zabezpečená bezpečnosť, prevencia a udržateľnosť. Tomu je potrebné venovať mimoriadnu pozornosť.
<SPEAKER ID="071" NAME="Agustín Díaz de Mera García Consuegra" AFFILIATION="PPE">
(ES) Vážený pán predsedajúci, na úvod by som chcel vyjadriť solidaritu a sústrasť Francúzsku a Portugalsku, predovšetkým La Rochelle a Madeire; v druhom rade mi dovoľte vyjadriť solidaritu s mojou vlastnou krajinou, osobitne Andalúziou a Kanárskymi ostrovmi, ktoré boli postihnuté týmito silnými búrkami. Ostrú kritiku však musím adresovať Fondu solidarity Európskej únie.
<P>
Fond solidarity je zastaraný a neberie do úvahy uznesenie tohto Parlamentu z roku 2006. Nemá už vôbec žiadny zmysel. Uvedené hodnoty - 0,6 % HDP a 3 miliardy EUR - nekorešpondujú s tým, čo si vyžaduje situácia, pretože nejde iba o stav núdze, ale tiež o úsilie o obnovu. Máme vieru v španielske predsedníctvo a žiadame ho preto o poskytnutie impulzu, ktorý je potrebný k reforme Fondu solidarity.
<SPEAKER ID="072" NAME="Nuno Teixeira" AFFILIATION="PPE">
(PT) Vážený pán predsedajúci, začnem vyjadrením mojej úprimnej sústrasti všetkým rodinám obetí búrky Xynthia, najmä vo Francúzsku a Španielsku. Nikto by nečakal, že len týždeň po tom, čo sa stalo na Madeire, búrka s takým náporom zasiahne pobrežie Francúzska, Španielska a predovšetkým Kanárske ostrovy.
<P>
Minulú sobotu som využil možnosť sprevádzať pána Hahna, ktorý na Madeire navštívil najviac postihnuté oblasti a mal možnosť vidieť na vlastné oči škodu, ktorá sa tam udiala. Predseda Komisie pán Barroso tak urobí zajtra. Skutočnosť, že tak konajú a osobne uvidia mieru skazy, z nich robí privilegovaných svedkov toho, čo sa stalo, a koncentruje pozornosť ľudí na to, čo je teraz najdôležitejšie: okamžitá pomoc.
<P>
Je zásadné, aby bol Parlament schopný venovať sa rýchlemu prehodnoteniu zloženia Fondu solidarity, jeho zjednodušeniu a pohotovejšiemu odoslaniu pomoci, aby sme mohli rýchlo poskytnúť výpomoc ľuďom, od ktorých nemôžeme žiadať viac času.
<SPEAKER ID="073" NAME="Petru Constantin Luhan" AFFILIATION="PPE">
(RO) Vítam iniciatívu podporujúcu uznesenie Európskeho parlamentu o veľkých prírodných katastrofách, ktoré sa udiali v autonómnej oblasti Madeire, a následkoch búrky Xynthia v Európe. Dovoľte mi vyjadriť sústrasť tým, ktorí boli postihnutí a uznanie všetkým tým, ktorí pomohli so zasahovaním po týchto katastrofách.
<P>
Verím, že regióny Európy musia získať omnoho väčšiu finančnú podporu na pomoc pri uplatňovaní opatrení zameraných na predchádzanie takýmto katastrofám. Európska únia môže prísť so zlepšeniami a vytvoriť komplexné systémy analýz príčin katastrof, aby sa utvorili čo najúčinnejšie opatrenia ich prevencie. Myslím si, že takto osobitne zamerané opatrenia by mali byť vytvorené pre každý makroregión Európy. Hoci sa na to v tomto uznesení priamo neodvoláva, momentálne mám na mysli stratégiu EÚ pre oblasť Dunaja, pretože táto rieka bola v nedávnej minulosti, v rokoch 2002 a 2004, zdrojom prírodných katastrof.
<P>
Doplnkové využívanie všetkých dostupných zdrojov čo najprístupnejším spôsobom okrem toho napomôže vytvoreniu hospodárskej, sociálnej a územnej súdržnosti, ktorá poskytne platformu na kroky solidarity v prípade katastrof.
<P>
Ďakujem.
<SPEAKER ID="074" NAME="Janez Potočnik">
člen Komisie. - Vážený pán predsedajúci, pochádzam z malej dediny s približne 500 obyvateľmi, ktorú len pred dvomi rokmi silne zasiahli záplavy. Bol to skutočný zázrak - alebo, ak chcete, šťastie -, že nedošlo k stratám na ľudských životoch. Vtedy sme mali z rovnakého Fondu solidarity, o ktorom dnes hovoríme, obrovský prospech. Úplne rozumiem pocitom ľudí v teréne. Tiež očakávajú solidaritu z celej Európskej únie - solidaritu, ktorá je rýchla a účinná.
<P>
Preto je podľa môjho názoru nesmierne dôležité koncentrovať sa na nariadenie o Fonde solidarity. Ako viete, návrh Komisie na pozmeňujúci a doplňujúci návrh k nariadeniu o Fonde solidarity Európskej únie pochádza z roku 2005. Tento návrh sa týka najmä rozšírenia fondu o iné ako prírodné katastrofy. Zahrňuje však aj prvky, ktoré by mohli byť významné aj v prípade búrky Xynthia - návrh na zníženie prahových hodnôt a možnosť vyplácania preddavkov očakávanej pomoci.
<P>
Niektoré členské štáty - vrátane Francúzska - vyslali nedávno signály, že by mohli prehodnotiť svoj negatívny postoj. Spolu s Parlamentom sa Komisia onedlho chystá prebrať novú iniciatívu voči Rade a jej španielskemu predsedníctvu, aby sa uvoľnila táto agenda.
<P>
Tiež súhlasím s poznámkou, že by sme sa mali čo najviac snažiť byť lepšie pripravení. Frekvencia a intenzita katastrofických udalostí sa jasne zvyšujú a to je znepokojujúce. Preto si myslím, že je nesmierne dôležité byť lepšie pripravení. V tomto zmysle by mali svoju úlohu zohrávať aj Kohézny fond a štrukturálne fondy. Existujú tiež ďalšie spôsoby, ktoré je možné preskúmať. Štrukturálne fondy a Kohézny fond som už spomenul. Presmerovať je možné aj fond pre rozvoj vidieka, samozrejme len na žiadosť členského štátu.
<P>
Chcel by som sa vám poďakovať za podporu a tiež by som vám chcel poďakovať v mene môjho kolegu Johannesa Hahna, ktorý za túto oblasť nesie zodpovednosť.
<SPEAKER ID="075" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="076" NAME="Alain Cadec  " LANGUAGE="FR">
Dňa 27. a 28. februára prudká búrka Xynthia zasiahla niekoľko francúzskych regiónov. Vyžiadala si 53 životov a spôsobila obrovské materiálne škody vrátane mimoriadne vážnej povodne. Po katastrofe na Madeire bola Európa opäť zasiahnutá. Môj región Bretónsko bol silne postihnutý a stav prírodnej katastrofy bol vyhlásený v troch oblastiach, podobne ako v regiónoch Poitou-Charentes a Pays de la Loire. Rád by som vyjadril plnú solidaritu s postihnutými rodinami a s obeťami katastrofy. Európska únia ako celok musí ukázať svoju vnímavosť a solidaritu prostredníctvom balíkov finančnej pomoci a podporných opatrení zameraných na obnovu. Pán Béchu sa ku mne pripája v žiadaní o núdzovú pomoc. Aplikácia finančných zdrojov Fondu solidarity dnes vyzerá komplikovane. Treba si priznať, že Parlament žiadal o účinnejšie a pohotovejšie využívanie Fondu solidarity EÚ od roku 2005. Komisia a Rada musia napomôcť rýchlemu uvoľneniu tohto fondu pre postihnuté regióny. Táto katastrofa ukázala, že správa pána Barniera o založení európskej jednotky civilnej ochrany - EuropeAid - je úplne odôvodnená a umožnila by nám vyvinúť účinnejšiu odpoveď na katastrofy.
<SPEAKER ID="077" NAME="Diogo Feio  " LANGUAGE="PT">
Dve prírodné katastrofy tragických rozmerov udreli na Európu a jej členské štáty v posledných týždňoch. Za sebou nechali stopu smrti a skazy a spôsobili škody za desiatky tisíce eur.
<P>
Nezabudneme na tragické obrázky z Madeiry z konca februára - ktoré som sledoval s mimoriadnym smútkom, pretože to bola tragédia zasahujúca ostrov, ktorý dobre poznám - ani na dramatické správy o smerovaní búrky Xynthia cez niekoľko oblastí v Európe.
<P>
Pri tejto príležitosti okrem vyjadrenia mojej úprimnej účasti všetkým, ktorí boli postihnutí týmito tragédiami, nalieham na Komisiu, aby rýchlo zakročila poskytnutím pomoci najpostihnutejším regiónom. Tá sa musí realizovať nielen čo najrýchlejšou a najpružnejšou mobilizáciou Fondu solidarity Európskej únie poskytnutím čo najväčších finančných prostriedkov, ale tiež využitím všetkých nástrojov a mechanizmov, ktoré umožňuje Kohézny fond, na pomoc postihnutým regiónom pri prekonávaní tejto hroznej tragédie.
<P>
Tiež by som chcel využiť túto príležitosť na vyjadrenie solidarity s úsilím miestnych orgánov a obyvateľov Madeiry.
<SPEAKER ID="078" NAME="Veronica Lope Fontagné  " LANGUAGE="ES">
Vážený pán predsedajúci, dámy a páni, bohužiaľ, musíme opäť riešiť túto smutnú a už obvyklú záležitosť. Chcela by som vyjadriť rešpekt a vďačnosť všetkým profesionálom a dobrovoľníkom, ktorí prispeli k snahám o záchranu a obnovu v postihnutých oblastiach, a chcela by som vyjadriť úprimnú sústrasť rodinám obetí. Musíme poskytnúť pomoc obetiam a pripraviť cestu čo najrýchlejšej obnove postihnutých oblastí. Musíme tiež pokračovať v intenzívnej práci v oblasti prevencie. Na záver a čo je najdôležitejšie, požiadala by som španielsku vládu, aby využila svoje aktuálne predsedníctvo v Európskej únii na poskytnutie impulzu, ktorý je potrebný k úprave súčasného nariadenia o Fonde solidarity Európskej únie - o čo Európsky parlament žiadal pri mnohých príležitostiach -, aby sa dosiahla jeho rýchlejšia, pružnejšia a účinnejšia dostupnosť.
<SPEAKER ID="079" NAME="Iosif Matula  " LANGUAGE="RO">
Výskyt globálnych prírodných katastrof je alarmujúci. Dnes môžeme vidieť dôsledky nášho nezodpovedného konania v minulosti, keď čelíme novému problému: boju s vplyvmi zmeny klímy.
<P>
Je úplne samozrejmé, že náklady operácií na obnovu oblastí postihnutých prírodnými katastrofami sú neporovnateľne vyššie v porovnaní s úsilím potrebným na prevenciu. Na riešenie takýchto situácií máme na úrovni EÚ dostupné nástroje, ktoré dopĺňajú projekty realizované regiónmi. Napríklad v západnom regióne Rumunska, ktorý zastupujem, sa propaguje projekt zlepšenia schopnosti a kvality intervenčného systému, ktorý sa využíva pri núdzových situáciách. Dostupné finančné nástroje vrátane štrukturálnych fondov, Kohézneho fondu, ako aj fondu pre rozvoj vidieka musia byť prehodnotené, aby poskytli väčšiu flexibilitu v stave núdze.
<P>
Čo sa týka Fondu solidarity, zníženie prahovej hodnoty na mobilizáciu fondu a možnosť vyplácania preddavkov príslušných súm peňazí by urýchlilo a zefektívnilo intervencie a obnovu.
<P>
V neposlednom rade budeme musieť venovať náležitú pozornosť staršej iniciatíve, konkrétne jednotke rýchleho zásahu, ktorá pokryje celé územie Európskej únie, pretože prírodné živly zasahujú susediace regióny, čo vytvára podmienky na solidaritu a cezhraničné konanie.
<SPEAKER ID="998" NAME="Maria do Céu Patrão Neves  " LANGUAGE="PT">
Chcela by som sa pridať k mnohým vyhláseniam sústrasti obetiam prudkej búrky, ktorá 20. februára zasiahla Madeiru, ako aj k vyhláseniam solidarity so všetkými, ktorí trpia z dôvodu straty rodiny a priateľov či strateného majetku. Chcela by som tiež zdôrazniť trvalú potrebu zjednotiť potenciál Európskej únie na poskytnutie pomoci obyvateľstvu postihnutému prírodnými katastrofami. Stratou osobného vlastníctva, ako sú ich domovy, živobytie a práca, by toto obyvateľstvo mohlo upadnúť do zúfalej situácie. V takýchto prípadoch je sociálna spravodlivosť dosiahnuteľná jedine prostredníctvom solidarity, pričom nesmieme zabúdať, že z vhodných životných podmienok všetkých svojich občanov má prospech celá spoločnosť. Preto nie je nič prehnané na požiadavke zvýšenia Fondu solidarity Európskej únie a jeho väčšej flexibility. V tomto zmysle by som chcela vyhlásiť moju úplnú podporu uzneseniu o Madeire, ktoré bolo dnes Európskym parlamentom prijaté.
<SPEAKER ID="080" NAME="Richard Seeber  " AFFILIATION="PPE">
písomne. - (DE) Nedávne búrky na Madeire, v častiach Španielska a Francúzska si vyžiadali veľkú obeť v podobe viac ako 40 mŕtvych na Madeire, ďalších 60 vo Francúzsku, nespočetného množstva nezvestných osôb a rozsiahlych škôd na majetku. Zvládanie prírodných katastrof je šancou Európy dokázať svoju pridanú hodnotu. Na boj so strašnými následkami búrky Xynthia a devastujúcich prudkých dažďov sa žiada rýchla a jednoduchá spolupráca medzi európskymi partnermi. Fond solidarity a ďalšie finančné nástroje EÚ môžu minimálne umožniť rýchlejšie riešenie hospodárskych škôd katastrofy. Organizácia prevencie katastrof však vždy musí zostať v rukách členských štátov, ktoré majú najlepšiu pozíciu riešiť situácie v danom štáte a v prípade katastrof tak môžu reagovať najrýchlejšie. V záujme prevencie škôd budúcich búrok by Komisia mala podporiť členské štáty v ich snahách o vytvorenie účinných núdzových plánov a tabuliek rizika. S postupom zmeny klímy a porušením vodných cyklov, ktoré to prináša, nebude úplne možné v budúcnosti odvrátiť ešte prudšie búrky. Škody, ktoré také búrky spôsobia, však určite môžu byť pri lepšom predchádzajúcom plánovaní znížené.
<SPEAKER ID="997" NAME="Dominique Vlasto  " LANGUAGE="FR">
Búrka Xynthia je ďalšou tragickou a bolestivou ukážkou klimatických nepokojov, ktoré pridávajú na sile a frekvencii prírodných javov. Európska únia v dnešnej dobe čelí takýmito prírodným katastrofám príliš často na to, aby si vystačila s existujúcimi metódami, a myslím si, že v záujme zlepšenia ochrany svojich občanov by mala posilniť tri oblasti zasahovania: prevenciu, ktorej sa v roku 2009 venovala biela kniha o prispôsobení sa klimatickej zmene, pre ktorú som bola spravodajkyňou stanoviska a ktorá výslovne zdôrazňuje zraniteľnosť pobrežných a horských oblastí; ďalej rýchly zásah konečným vytvorením európskej jednotky civilnej ochrany, o ktorej sme iba hovorili a k realizácii ktorej stačí návrh; a napokon obnovu umožnením núdzovej mobilizácie štrukturálnych fondov - v prípade potreby mimo regionálneho rámca plánovaných oblastí zásahov - a Fondu solidarity a nariadenia o ňom, ktoré je potrebné pozmeniť a doplniť, aby sa urýchlila a zjednodušila jeho mobilizácia. Je teda zrejmé, že schvaľujem toto uznesenie. Ľutujem však, že by náš Parlament mal opäť žiadať o opatrenia, ktoré mohli byť navrhnuté po tom, ako sa Európou prehnala ďalšia z príliš veľkého počtu prírodných katastrof, ktoré v posledných rokoch Európe priniesli smútok.
