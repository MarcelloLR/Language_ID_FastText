<CHAPTER ID="014">
Program práce
<SPEAKER ID="021" NAME="Predseda">
Týmto vás informujem, že na základe článku 68 rokovacieho poriadku podpíšeme ja a predseda Rady v utorok 25. septembra štyri legislatívne akty prijaté spolurozhodovacím postupom. Názvy týchto legislatívnych aktov nájdete v zápisnici z dnešného zasadnutia.
<P>
Konečná verzia programu rokovania navrhnutá konferenciou predsedov na jej schôdzi konanej 20. septembra 2007 na základe článkov 130 a 131 rokovacieho poriadku bola rozdaná. Navrhnuté boli tieto zmeny:
<P>
Pondelok:
<P>
Žiadne zmeny.
<P>
Utorok:
<P>
Skupina PSE požiadala, aby správa pána Zatloukala o účinnosti a rovnosti v európskych systémoch vzdelávania a odbornej prípravy bola presunutá z utorka večera na stredu večer a zaradená po správe pani Descampsovej.
<SPEAKER ID="022" NAME="Hannes Swoboda" AFFILIATION="PSE">
(DE) Vážený pán predseda, budem veľmi stručný. Keďže sa bude naraz rokovať o niekoľkých správach a správa pána Saryusz-Wolského bola odložená z pondelka na utorok, zostane v utorok večer len veľmi málo času na prerokovanie správy pána Zatloukala. Po dohode so spravodajcom by sme preto uprednostňovali odloženie prerokovania tejto správy na stredu. Iný dôvod nemám.
<SPEAKER ID="023" NAME="Predseda">
- Ďakujem, som si istý, že to bol aj dôvod navrhovanej zmeny.
<P>
(Parlament žiadosť schválil)
<P>
Správa pána Zatloukala bola odložená na zasadnutie v stredu večer.
<P>
Streda:
<P>
Skupiny Verts/ALE, GUE/NGL a ALDE požadujú, aby vyhlásenia Rady a Komisie o situácii v Mjanmarsku/Barme boli zaradené na program rokovania v stredu popoludní, po predložení návrhov uznesení.
<SPEAKER ID="024" NAME="Monica Frassoni" AFFILIATION="Verts/ALE">
(IT) Vážený pán predseda, dámy a páni, ako ste správne uviedli, tento Parlament vyjadril svoje stanovisko k situácii v Barme pri rôznych príležitostiach, ale to, čo sa deje dnes, sa nedialo v roku 1988. Tisíce a tisíce ľudí, mníchov, demonštrujú a je nepochybné, že veci sa dali do pohybu.
<P>
Orgány Spoločenstva, Komisia a Rada, až doteraz mlčali. Len tu a tam sa z niektorého členského štátu ozývali ohlasy. Podľa nášho názoru preto bude streda správnym okamihom pre vyhlásenia Rady a Komisie a mnohých rečníkov z politických skupín, ktorými prinajmenšom vyjadríme našu podporu tomuto novému vývoju v Barme.
<P>
V tejto dobe sa nemôžeme len nečinne prizerať, našou povinnosťou je verejne upozorňovať na situáciu v tejto krajine, pretože my tú možnosť máme. Preto pevne dúfam, že plenárne zasadnutie vyhovie uvedeným trom skupinám, ktoré tento návrh predkladajú.
<SPEAKER ID="026" NAME="Annemie Neyts-Uyttebroeck" AFFILIATION="ALDE">
(NL) Vážený pán predseda, dámy a páni, ak vôbec kedy nastal čas na oznámenie Komisie a Rady upozorňujúce na situáciu v konkrétnej krajine, je to práve teraz. Krátka diskusia o situácii v Barme nám umožní vyjadriť solidaritu s udalosťami, ktoré sa v tejto krajine v uplynulých dňoch odohrali, a je preto veľmi dôležité, aby sme tak urobili. Nás, ktorí sa úprimne zaujímame o situáciu v Mjanmarsku, a Barmčanov vôbec, predovšetkým pani Aun Schan Su Ťij, je tu dosť, aby sme si na uvedenú diskusiu našli počas tejto schôdze Parlamentu čas - a nemusí byť ani príliš dlhá.
<SPEAKER ID="028" NAME="Hannes Swoboda" AFFILIATION="PSE">
(DE) Vážený pán predseda, v skupine sme prirodzene o tejto myšlienke tiež podrobne diskutovali. Máme pocit, že v tento konkrétny okamih, keď sa v oblasti konajú demonštrácie, nie je možno pre nás ta správna chvíľa - a vyjadrím sa hovorovo - vydať sa napospas a vyjadriť naše stanovisko. Náš názor je v tomto ohľade pomerne jasný.
<P>
Ak je to ale však prianie Parlamentu, a ak si ujasníme, že všetci stojíme na strane demonštrujúcich, tak ako sme to napokon vždy deklarovali, potom by sme mohli dosiahnuť kompromis v tom zmysle, že podporíme navrhovanú rozpravu k tejto téme, ale nebudeme v tejto chvíli predkladať uznesenie, čím nevylučujem, že nabudúce, až budeme vedieť, ako sa situácia vyvíja, uznesenie prijmeme. Žiadam preto, aby sme aspoň hlasovali oddelene o konaní rozpravy a o predložení uznesenia.
<SPEAKER ID="029" NAME="Predseda">
Ďakujem, pán Swoboda. Presne to som chcel navrhnúť. Najprv hlasujme o konaní rozpravy. Ak bude výsledok hlasovania v prospech konania rozpravy, potom pristúpime k ďalšej otázke, či predložiť uznesenie. To je logický a zmysluplný postup. Môžeme teda tento postup zvoliť?
<P>
(Parlament návrh schválil)
<SPEAKER ID="030" NAME="Martin Schulz" AFFILIATION="PSE">
(DE) Vážený pán predseda, nevedeli sme, že by liberálna frakcia mohla chcieť uznesenie, a ak áno, že by bolo predložené až na ďalšej schôdzi. Toto je nová situácia. Všetci sa s ňou dokážeme vyrovnať. Ak tomu teda dobre rozumiem, je návrh liberálnej frakcie, ktorý teraz predložíte na hlasovanie, tento: ak budú skupiny súhlasiť s vypracovaním návrhu uznesenia, mal by byť predložený na nasledujúcej schôdzi. To ale ešte neznamená, že sme už dosiahli dohodu, ale znamená to, že ak sa medzi sebou dohodneme, bude uznesenie predložené v priebehu nasledujúcej schôdze. To je pre nás všetkých prijateľné.
<SPEAKER ID="031" NAME="Predseda">
Najprv musíme rozhodnúť, či chceme uznesenie, a ak sa rozhodneme, že áno, potom sa rozhodneme, kedy by sme ho mali prijať.
<SPEAKER ID="032" NAME="Daniel Cohn-Bendit" AFFILIATION="Verts/ALE">
(DE) Vážený pán predseda, mám jednu faktickú poznámku: keďže ide o novú záležitosť, nemôžeme jednoducho povedať áno alebo nie. Mali by sme celú vec prerokovať, a nie jednoducho prijať fakt, že sama príslušnosť k sociálnodemokratickej frakcii oprávňuje našich kolegov k tomu, aby hovorili za nás za všetkých a mohli rozhodovať o ďalšom prijateľnom postupe. Chceli by sme sa proti tomu ohradiť spôsobom, ktorý bude možno ešte prijateľnejší.
<SPEAKER ID="033" NAME="Predseda">
Navrhujem, aby sme najprv hlasovali, či chceme uznesenie. Ak budeme hlasovať za prijatie uznesenia, potom rozhodneme, či bude prijaté tento týždeň alebo počas októbrovej schôdze.
<SPEAKER ID="034" NAME="Hartmut Nassauer" AFFILIATION="PPE-DE">
(DE) Vážený pán predseda, samozrejme, že potrebujeme uznesenie Európskeho parlamentu k tejto otázke. Navrhovali sme uznesenie pri mnohých iných príležitostiach, a niektoré boli veľmi obsiahle, a nie vždy také naliehavé. Teraz máme úplne konkrétny dôvod, veľmi významnú zmenu situácie v tejto krajine, ktorej vývoj už dlhý čas sledujeme.
<P>
Už bolo zdôraznené, že vedúcej predstaviteľke opozície, ktorá strávila dlho roky v domácom vezení, bola udelená naša Cena A. Sacharova, ale ona ju doteraz nedostala. Preto musíme na tento nový vývoj reagovať uznesením. Napriek tomu však nie je nevyhnutné, aby sme tak urobili už túto stredu. V stredu povedieme rozpravu a ja by som navrhoval, aby sme o uznesení hlasovali na nasledujúcom rokovaní.
<SPEAKER ID="035" NAME="Predseda">
Teraz budeme hlasovať o tom, či chceme uznesenie, a v druhom hlasovaní rozhodneme, kedy by malo byť prijaté.
<P>
(Parlament s uznesením súhlasil)
<SPEAKER ID="036" NAME="Daniel Cohn-Bendit" AFFILIATION="Verts/ALE">
(DE) Vážený pán predseda, chcel by som povedať niekoľko slov o dôvodoch, prečo by sme mali teraz rozhodnúť o uznesení.
<P>
V podstate tejto rozprave nerozumiem. Všetci tlieskali, keď pán predseda zaujal jasné stanovisko. To, čo pán predseda povedal, môže byť bezpochyby zapracované do uznesenia, ktoré Parlament môže prijať už tento štvrtok. Čo je také ťažké na odsúdení súčasnej situácie v Barme? V čom je problém? Kto potrebuje 10 alebo 20 dní na to, aby vyhlásil: sme na strane tých, ktorí bojujú za slobodu v Barme, bodka! Stačí desať riadkov! Ak to sociálni demokrati alebo skupina PPE-DE nedokážu, navrhneme uznesenie za nich.
<SPEAKER ID="037" NAME="Predseda">
O prijatí uznesenia už bolo rozhodnuté. Máme uznesenie navrhnúť ešte tento týždeň?
<P>
(Parlament žiadosť schválil)
<P>
Navrhujem začať hodinu otázok nie o 17.30, ale o 18.00 hod., aby sme mali viac času na rozpravu, a vyhradiť obvyklú hodinu a pol na otázky, teda od 18.00 do 19.30 hod.
<P>
(Parlament s návrhom súhlasil)
<P>
Štvrtok:
<P>
Žiadne zmeny
<P>
Zasadnutie konané 10. a 11. októbra
<P>
Streda:
<P>
Skupina sociálnych demokratov požadovala odloženie spoločnej rozpravy o správach pani Bowlesovej a pani van den Burgovej o štatistike Spoločenstva na októbrovú schôdzu v Štrasburgu.
<SPEAKER ID="038" NAME="Hannes Swoboda" AFFILIATION="PSE">
(DE) Vážený pán predseda, odloženie požadujeme z týchto dôvodov. Dosiahnutie dohody s Radou by malo byť možné pri prvom čítaní. Ak by sa ale rozprava konala už 10. októbra, dohoda by pravdepodobne nebola možná. Preto by sme rozpravu mali odložiť. Domnievam sa, že pani spravodajkyňa s týmto návrhom taktiež súhlasí.
<SPEAKER ID="039" NAME="Predseda">
Dávam hlasovať o návrhu na odloženie uvedenej rozpravy na októbrovú schôdzu.
<P>
(Parlament návrh schválil.)
<P>
Štvrtok:
<P>
Žiadne zmeny
<P>
(Program práce bol prijatý¹)
