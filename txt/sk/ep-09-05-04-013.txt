<CHAPTER ID="013">
Program práce
<SPEAKER ID="020" NAME="Predseda">
Konečné znenie návrhu programu tohto zasadnutia, ktorý navrhla konferencia predsedov na svojom zasadnutí vo štvrtok 30. apríla 2009 v súlade s článkom 132 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy:
<P>
Streda:
<P>
Konfederatívna skupina Európskej zjednotenej ľavice - Nordická zelená ľavica (GUE/NGL) požiadala, aby bolo spoločné vyhlásenie o správach pána Leinena, Dehaeneho, Broka, pani Guyovej-Quintovej a pani Kaufmannovej o Lisabonskej zmluve vyňaté z programu.
<SPEAKER ID="021" NAME="Mary Lou McDonald">
v mene skupiny GUE/NGL. - Vážený pán predseda, v mene svojej skupiny žiadam, aby bol tento balík správ vyškrtnutý z programu tohto zasadnutia. Myslím si, že tento Parlament by mal preukázať určitú mieru pokory a rešpektovania demokratického procesu. Všetci vieme, že Írsko Lisabonskú zmluvu odmietlo, a preto ma do istej miery udivuje, že Parlament trvá na rokovaní o tejto záležitosti.
<P>
Z demokratického hľadiska je nevhodné, aby tento Parlament zrušil rozhodnutie Írska, alebo aby sa Parlament využil na zvyšovanie nátlaku na Írsko, aby v nadchádzajúcich mesiacoch prijalo zmluvu, ktorá zjavne nie je v našom záujme ani v záujme európskych občanov. Pripomínam pánom poslancom a paniam poslankyniam, že demokratické hlasovanie o tejto zmluve sa uskutočnilo jedine v Írsku a že na tomto jedinom mieste, kde bola podrobená demokratickému rozhodnutiu, ju odmietli.
<P>
Žiadam v tomto období, len pár týždňov pred európskymi voľbami, v ktorom je otázka kvality našej demokracie taká kľúčová, aby boli tieto správy vyškrtnuté z programu a aby sme svoju pozornosť upriamili radšej na hospodárske otázky a otázku nezamestnanosti, na problémy, ktoré sa skutočne týkajú našich občanov.
<SPEAKER ID="022" NAME="Daniel Cohn-Bendit" LANGUAGE="DE">
Vážený pán predseda, tento spôsob argumentácie pokladám za neuveriteľný. Nejde o to, aby sme dnes na tomto mieste ratifikovali Lisabonskú zmluvu. Chceme sa na jej ratifikáciu len pripraviť. Ak sa neratifikuje, všetko, o čom sme rozhodli, bude zbytočné. Ak sa však ratifikuje, a k tomu by malo dôjsť v októbri, tento Parlament bude musieť od novembra pracovať iným spôsobom. Bolo by od nás skutočne nezodpovedné, aby sme sa na to nepripravili. Preto je táto rozprava potrebná, a preto je potrebné prijať aj rozhodnutie.
<P>
Navyše, pani McDonaldová, pokladám za veľmi nečestné voči vašej kolegyni pani Kaufmannovej, ktorá, bohužiaľ, odchádza z Parlamentu, že ste jej na záver jej pôsobenia ani nedali šancu, aby bola svedkom prijatia takejto dôležitej správy Európskym parlamentom. V mene vašej kolegyne pani Kaufmannovej s vami nemôžem súhlasiť.
<P>
(potlesk)
<SPEAKER ID="024" NAME="Pedro Guerreiro" LANGUAGE="PT">
Vážený pán predseda, navrhujeme, aby sa do programu zaradila rozprava o reforme spoločnej politiky rybného hospodárstva zohľadňujúc skutočnosť, že Európska komisia 22. apríla predložila zelenú knihu o reforme tejto dôležitej spoločnej politiky. Zohľadniť treba aj vážne dôsledky niektorých návrhov, ktoré obsahuje táto zelená kniha, na toto strategické odvetvie a na rybárov. Z uvedeného dôvodu a vzhľadom na politickú dôležitosť a aktuálnosť tejto rozpravy už podal návrh o jej zaradenie do programu aj parlamentný Výbor pre rybné hospodárstvo. Toto plenárne zasadnutie je poslednou možnosťou súčasného Parlamentu vyjadriť svoje stanovisko k tejto otázke.
<SPEAKER ID="025" NAME="Philippe Morillon" LANGUAGE="FR">
Vážený pán predseda, problém spočíva jednoducho v tom, že nebudeme mať čas. Nie je praktické začať rozpravu o problematike, ktorá sa uzavrie v roku 2012 alebo 2013, dnes, keď nám zostáva veľmi málo hodín.
<P>
Rokovali sme o nej vo výbore na stretnutí 30. apríla. Stanovisko všetkých mojich kolegov je také, že by sme mali počkať do ďalšieho volebného obdobia a až potom začať skúmať tieto otázky.
