<CHAPTER ID="018">
Politika kvality poľnohospodárskych výrobkov: akú stratégiu zvoliť? (rozprava) 
<SPEAKER ID="236" NAME="Predsedajúca">
Ďalším bodom programu je správa pána Scottu v mene Výboru pre poľnohospodárstvo a rozvoj vidieka o politike kvality poľnohospodárskych výrobkov: akú stratégiu zvoliť?
<SPEAKER ID="237" NAME="Giancarlo Scottà" LANGUAGE="IT">
Vážená pani predsedajúca, dámy a páni, v spojení s globalizáciou trhu a závažnou krízou, ktorá doľahla na Európu vrátane jej poľnohospodárstva, je jedným z možných riešení zo strany poľnohospodárskeho trhu klásť dôraz na kvalitu výrobkov.
<P>
Domnievam sa, že dobrá politika EÚ v oblasti kvality môže posilniť konkurencieschopnosť a vytvoriť pre európske regionálne ekonomiky pridanú hodnotu, pretože pre mnohé vidiecke oblasti s malým počtom výrobných alternatív často predstavuje naozaj jedinú možnosť rozvoja. Podporou špecializovaného poľnohospodárstva v týchto znevýhodnených oblastiach tam vytvoríme hospodárstvo a pracovné miesta.
<P>
Budúca politika kvality musí byť navyše tiež spojená s najvýznamnejšími potenciálmi poľnohospodárstva, ktoré je v prípade Európy moderné, dynamické, bohaté a diverzifikované a neustále sa vyvíjajúcej spoločnosti môže poskytovať nielen potraviny vysokej kvality, ale aj služby nesmiernej hodnoty.
<P>
V správe som zdôraznil význam zachovania oddelenosti troch systémov registrácie geografických označení, pretože predstavujú väzbu s európskymi regiónmi, ich tradíciami, históriou, chuťami a jedinečnými znalosťami, ktoré sa odovzdávajú v priebehu rokov.
<P>
Preto som presvedčený, že zachovaním systémov CHOP a CHZO v oddelenej podobe sa zohľadnia špecifické rozdiely v povahe a tesnosti väzieb medzi výrobkami a zemepisnou oblasťou ich výroby. Spotrebitelia si často mýlia zemepisné označenie miesta, kde sa potravinársky výrobok spracoval, s miestom pôvodu poľnohospodárskeho výrobku ako takého a často nevedia, ako potravinový reťazec funguje.
<P>
Preto sa domnievam, že len povinné označenie miesta výroby primárneho výrobku môže spotrebiteľom poskytnúť kompletné informácie o kvalite výrobkov, ktoré kupujú, keďže výrobky sú predmetom výrobného cyklu, ktorý má na ich vlastnosti značný vplyv, pokiaľ ide o kvalitu a bezpečnosť potravín. Nezabúdajme, že je našou povinnosťou chrániť to, čo naši spoluobčania, ktorí nás volili, vyrábajú a jedia.
<P>
Ďalšie dva body, ktorých zahrnutie do správy považujem za dôležité, sú nasledujúce: význam intenzívnych opatrení zo strany Európskej únie zameraných na vzdelávanie a informovanie spotrebiteľov o rôznych európskych označeniach a zárukách, ktoré tieto označenia predstavujú, a začlenenie zemepisných označení do medzinárodných registrov a ich medzinárodné uznávanie v rámci systému WTO. Tento posledný bod je mimoriadne dôležitý, ak chceme zabrániť falšovaniu našich výrobkov vysokej kvality.
<P>
Rád by som poďakoval pánovi komisárovi Cioloşovi za účasť a pripomenul mu význam dostatočnej ochrany systémov kvality, ktoré sú našou budúcnosťou. Takisto mu chcem pripomenúť, že hospodárstvo znevýhodnených vidieckych oblastí možno posilniť prostredníctvom odvetvia poľnohospodárstva s cieľom ochrániť všetky špecializované výrobky, ktoré sú pre tieto oblasti typické a udržiavajú väzby ľudí k danej lokalite, ktoré by sa inak pretrhali. Podporila by sa tým šetrnosť voči životnému prostrediu a krajine a tam, kde je to možné, by sa vytvorilo hospodárstvo zamerané na cestovný ruch a enogastronómiu spojené s regionálnou, kultúrnou a historickou rozmanitosťou Európskej únie.
<P>
Chcel by som poďakovať svojim kolegom z Výboru pre poľnohospodárstvo a rozvoj vidieka za podporu a dúfam, že rovnakú podporu prejaví aj Európsky parlament počas zajtrajšieho hlasovania.
<SPEAKER ID="238" NAME="Dacian Cioloş">
člen Komisie. - (FR) Vážená pani predsedajúca, pán Scottà, dámy a páni, domnievam sa, že kľúčovým prvkom, ktorý vytvára prestíž európskeho poľnohospodárstva a agropotravinárskeho modelu na medzinárodnej úrovni, je práve politika kvality a rozmanitosti. Preto bude politika kvality v agropotravinárskom odvetví jednou z priorít môjho mandátu, jednou z mojich hlavných priorít hneď po spoločnej poľnohospodárskej politike v období po reforme v roku 2013.
<P>
Politika kvality v agropotravinárstve nie je len dôkazom, že európski poľnohospodári reagujú na očakávania európskych spotrebiteľov, ale môže aj pomôcť európskemu agropotravinárskemu odvetviu presadiť sa na medzinárodnom trhu.
<P>
Ak má politika kvality dosiahnuť svoj cieľ, potrebujeme rámec, ktorý je jasný, zrozumiteľný, dobre štruktúrovaný, ľahko identifikovateľný pre spotrebiteľov a čo najkomplexnejší a najprimeranejší. Mojím cieľom je vytvoriť štruktúru obsahu politiky kvality a viac ju sprístupniť poľnohospodárom, ktorí musia byť jej prijímateľmi, a spotrebiteľom, ale bez toho, aby sme obetovali jej podstatu či ju zbavili celého obsahu.
<P>
Politika kvality predstavuje záruku pre spotrebiteľov, ale aj pridanú hodnotu pre poľnohospodárov - v tomto s pánom Scottom úplne súhlasím. Môže pomôcť zachovať rozmanitosť nášho poľnohospodárstva, a to konkurencieschopným spôsobom, pretože poľnohospodárske podniky, ktoré dokážu predať svoju produkciu, sú konkurencieschopné. Ak sa dokážu uživiť tým, čo vyrábajú, sú konkurencieschopné a ak dokážu predať výrobky s vysokou pridanou hodnotou, sú ešte konkurencieschopnejšie, hoci sú niekedy malé.
<P>
Domnievam sa preto, že v niektorých regiónoch môže politika kvality pomôcť aj vyššej konkurencieschopnosti našich poľnohospodárskych podnikov. Takýmto spôsobom môžu politika kvality a rozvoj miestnych trhov, zníženie vzdialenosti od výrobcu k spotrebiteľovi dovážaných potravín a priamy a užší kontakt medzi spotrebiteľmi a výrobcami dosiahnuť dobré výsledky práve z hľadiska zvýšenia konkurencieschopnosti niektorých typov poľnohospodárstva, ktoré majú v súčasnosti pomerne malý podiel na trhu. Európski poľnohospodári sa už teraz snažia dodávať bezpečné výrobky s použitím technológií šetrných k životnému prostrediu a k životným podmienkam zvierat.
<P>
Diskusia o tom, ako zrozumiteľnejšie prezentovať túto skutočnosť prostredníctvom systému označovania, je užitočná a vítaná a táto správa do nej prispieva niektorými prvkami a myšlienkami. Domnievam sa, že toto spojenie medzi normami, ktoré dodržiavajú poľnohospodári, a politikou označovania kvalitných výrobkov by malo byť aj témou našich diskusií, ktoré sa budú týkať spoločnej poľnohospodárskej politiky po roku 2013. V každom prípade je to mojím zámerom.
<P>
Domnievam sa, že musíme vytvoriť a rozvinúť nástroje týkajúce sa komunikačnej politiky, komunikácie s európskymi poľnohospodármi a s európskymi spotrebiteľmi a predovšetkým komunikácie na medzinárodnej úrovni. Verím, že náš systém kvality môže byť dobrou reklamou nášho agropotravinárskeho modelu a dokonca aj našej spoločnej poľnohospodárskej politiky.
<P>
Na záver by som preto chcel povedať, že správa pána Scottu prichádza v tom správnom čase. Ako viete, Komisia plánuje do konca roka 2010 predstaviť legislatívny balík týkajúci sa politiky kvality. Správa, ktorú dnes predložil pán Scottà a ktorej sa týka táto rozprava, obsahuje určité otázky, myšlienky a návrhy, ktoré s tým súvisia a ktoré sa čo najviac budem snažiť vziať do úvahy, keď vám budem predkladať legislatívne návrhy.
<P>
Rád by som zablahoželal pánovi spravodajcovi a členom parlamentných výborov, ktorí pracovali na tejto správe, a veľmi rád si vypočujem vaše názory a návrhy.
<SPEAKER ID="239" NAME="Esther Herranz García" LANGUAGE="ES">
Vážená pani predsedajúca, musím úprimne povedať, že prvá vec, ktorú chcem dnes večer urobiť, je poďakovať pánovi Scottovi za vynikajúce schopnosti pri rokovaniach o tejto správe. Bolo skutočným potešením pracovať s ním a s ďalšími hovorcami parlamentných skupín.
<P>
Sme hrdí na postoj, ktorý Parlament zajtra zaujme svojím hlasovaním, a na túto správu, ktorá bráni kvalitu a usiluje sa o rozvoj a posilňovanie vidieckych oblastí, čo predstavuje dôkaz tradičnej európskej kultúry a skutočných prostriedkov vytvárania blahobytu a pracovných miest. Sú to pracovné miesta, ktoré tak potrebujeme v čase hospodárskej krízy a mimoriadne dramatickej situácie, pokiaľ ide o úroveň zamestnanosti v niektorých členských štátoch.
<P>
Okrem toho nás teší, že Parlament bude aj naďalej chrániť kvalitu najvyššieho štandardu a že Výbor pre poľnohospodárstvo a rozvoj vidieka už zaujal v tejto súvislosti rozhodný postoj. Navyše, pokiaľ ide o tento najvyšší štandard, prirodzene sa usilujeme o zachovanie rozlišovania medzi chráneným označením pôvodu a chráneným zemepisným označením. Samozrejme, odmietame myšlienku znižovania kvality a chceme, aby sa výrobe EÚ dostala pozornosť a ocenenie.
<P>
Potešilo ma, čo povedal pán Cioloş. Bolo, samozrejme, príjemné počúvať ho hovoriť o oddanosti budúcnosti európskeho poľnohospodárskeho prostredia. Prirodzene dúfame, že vypočuje hlas Parlamentu, ktorý sa prejaví zajtrajším hlasovaním.
<P>
A nakoniec chcem vyjadriť nádej, že už sa nikdy nezopakuje situácia, že Európska komisia predbehne Parlament, ako sa to napríklad stalo v prípade zákazu obchodných noriem pre ovocie a zeleninu, ktoré spôsobili značné škody európskej voľnej hospodárskej súťaži.
<P>
Chceme napraviť nerovnováhu na trhu a chceme sa tiež zamerať na kvalitu, rôznorodosť, bezpečnosť potravín a správny objem výroby.
<P>
Okrem toho chceme, aby boli výroba EÚ a kvalita poľnohospodárskej a potravinárskej výroby EÚ chránené na úrovni Svetovej obchodnej organizácie. V tejto súvislosti sa tiež, samozrejme, spoliehame na prácu pána Cioloşa, pretože naši európski výrobcovia ani naši európski spotrebitelia nesmú zostať bezbranní.
<SPEAKER ID="240" NAME="Giovanni La Via" LANGUAGE="IT">
Vážená pani predsedajúca, pán komisár, dámy a páni, v mene Poslaneckého klubu Európskej ľudovej strany (kresťanských demokratov) chcem aj ja poďakovať spravodajcovi pánovi Scottovi za úžasnú prácu, ktorú vykonal, a chcem zdôrazniť, že politiky kvality nemajú len obrovskú vonkajšiu hodnotu v súvislosti s tým, čo dokážeme ponúknuť spotrebiteľom, ale aj mimoriadny význam z hľadiska toho, čo prinášajú výrobcom.
<P>
Ako ste všetci videli, hospodárska súťaž môže mať na trhoch rôzne formy. Na takom veľkom a mnohotvárnom kontinente, ako je Európa, ktorý je ešte navyše charakteristický omnoho vyššími výrobnými nákladmi v porovnaní s konkurenciou, bude ťažké konkurovať cenou, preto budeme môcť konkurovať jedine odlišnosťou výrobkov.
<P>
A práve z tohto pohľadu odlišnosti musíme nazerať na politiku kvality, vďaka ktorej budeme môcť ponúknuť a umiestniť na trh výrobok, ktorý sa líši od výrobku konkurencie, výrobok, ktorý sa dá predať aj bez toho, aby sme konkrétne poukazovali na jeho nižšiu cenu v porovnaní s konkurenciou.
<P>
Sme preto za pokračovanie praxe používania označení Spoločenstva, ktoré už funguje, pričom zdôrazňujeme potrebu zachovať rozlíšenie medzi zemepisným označením a označením pôvodu. Musíme však aj naďalej zdôrazňovať, že na medzinárodnej úrovni a na úrovni medzinárodných obchodných rokovaní musí Únia zohrať úlohu pri obrane označovania pôvodu a súvisiacich politík, aby sme zabránili nevyhnutnej politike vymieňania označení, ktorá by poškodila naše výrobky.
<P>
Na záver svojho vystúpenia si dovolím povedať poslednú vec, ktorá sa týka označovania. Už sme žiadali a zajtra prostredníctvom konkrétneho pozmeňujúceho a doplňujúceho návrhu opäť požiadame, aby Parlament hlasoval o možnosti uvádzania pôvodu surovín nielen v prípade čerstvých nespracovaných výrobkov, ale aj v prípade spracovaných výrobkov s jednou zložkou, teda tých, ktorých charakteristickým prvkom je hlavne surovina.
<SPEAKER ID="241" NAME="Csaba Sándor Tabajdi">
v mene skupiny S&D. - (HU) Vážený pán komisár, dámy a páni, hovorím v mene http://www.socialistgroup.eu/gpes/index.jsp?request_locale=EN" \t "_blank" v, ktorá považuje správu pripravenú pánom Scottom za mimoriadne dôležitú a s ktorou v zásade súhlasíme. Správa obsahuje štyri či skôr päť diskutabilných bodov. Prvým je spoločné logo Európskej únie. Mnoho ľudí nechápe, že spoločné logo EÚ nie je nejakým krokom smerom k federalizmu, ale ukazuje spotrebiteľovi, že výrobok spĺňa konkrétne požiadavky EÚ na bezpečnosť potravín, a zároveň tento výrobok odlišuje od výrobkov spoza hraníc EÚ. Preto žiadam, aby sme špeciálne logo EÚ podporili.
<P>
Druhým bodom je otázka miesta pôvodu. Je veľmi dobré, že EÚ má teraz v osobe pána Daciana Cioloşa komisára pre poľnohospodárstvo, ktorý pochopil význam miestnych trhov a podporuje ich, pretože to je jediný spôsob, ako môžeme zachovať miestne chute, regionálne chute a rozmanitosť potravín v Európe. Je tiež jasné, že kľúčovú úlohu v tejto súvislosti zohráva politika kvality potravín, miesto a označenie pôvodu. Bola tu polemika s Komisiou a veľmi dúfam, že nový komisár už nepodporuje predchádzajúcu pozíciu, že by sme mali skombinovať všetky chránené označenia pôvodu s chránenými zemepisnými označeniami. To niekedy spôsobuje obavy, nedávno napríklad v prípade tokajského vína. Ďakujem pánovi komisárovi, že časť týchto problémov sa už odstránila, kým iné na riešenie stále čakajú.
<P>
Štvrtý bod: ekologické logo. V tejto veci sa všetci zhodneme. A nakoniec piaty bod: niektorí členovia Výboru pre poľnohospodárstvo a rozvoj vidieka vyzvali na opätovné zavedenie niekdajších prísnych noriem pre zeleninu a ovocie. Ja by som sa chcel vrátiť k pôvodnej forme správy pána Scottu. Nevracajme sa do dôb nadmernej regulácie, keď sme stanovovali, aké má byť zakrivenie uhorky.
<SPEAKER ID="242" NAME="George Lyon">
v mene skupiny ALDE. - Vážená pani predsedajúca, aj ja sa chcem pridať k blahoželaniam pánovi Scottovi k jeho správe.
<P>
Obsahuje veľa vecí, ktoré treba pochváliť. Bohužiaľ, ja ani moji kolegovia zo skupiny ALDE ju nemôžeme podporiť v jej súčasnej podobe, ak sa v nej neurobí pár zmien.
<P>
Nemôžeme podporiť odsek 19, takzvaný odsek o "zahnutom ovocí". Domnievam sa, že je nezmysel, aby byrokrati v Bruseli hovorili spotrebiteľom, že môžu kupovať len rovné banány alebo rovné uhorky.
<P>
Je, samozrejme, na spotrebiteľoch, aby sa rozhodli, čo chcú kúpiť, takže dúfam, že Parlament použije zdravý rozum a podporí spoločný pozmeňujúci a doplňujúci návrh predložený skupinou Zelených a skupinou ECR odstrániť pravidlá o rovných banánoch a nechať spotrebiteľov, aby sa slobodne rozhodli, či chcú jesť poohýbané a pokrútené ovocie a zeleninu, alebo nie. Toto rozhodnutie by jednoznačne mali urobiť spotrebitelia.
<P>
Predchádzajúca komisárka Marianne Fischerová-Boelová rozhodla zrušiť normy a dúfam, že budeme toto rozhodnutie aj naďalej podporovať.
<P>
Rád by som tiež videl určité zmeny v odseku 16. Chápem volanie po logu EÚ, ale pokiaľ nebude niečo znamenať pre spotrebiteľov a nepridá hodnotu pre poľnohospodárov, je podľa môjho názoru zbytočné. Musí medzi spotrebiteľmi zarezonovať a niečo priniesť aj poľnohospodárskej komunite. Inak je bezcenné. Nestojí za to zaoberať sa ním a nevidím žiaden dôkaz, ktorý by nasvedčoval tomu, že európski spotrebitelia chcú logo EÚ.
<P>
A nakoniec, v odseku 62 je určitá kritika súkromných certifikačných systémov, ktoré boli v Škótsku veľmi úspešné. Zdá sa mi, že pre poľnohospodárov je dobré, keď môžu na dobrovoľnej báze pridať hodnotu svojim výrobkom prostredníctvom systémov zabezpečenia kvality, a mali by sme ich v tom podporovať, nie ich od toho odrádzať.
<P>
Dúfam, že sa dočkáme niektorých zmien v tejto správe v priebehu zajtrajšieho hlasovania, a ak áno, budeme ju môcť podporiť so zmenami, ktoré sa prípadne zajtra prijmú.
<SPEAKER ID="243" NAME="Alyn Smith">
v mene skupiny Verts/ALE. - Vážená pani predsedajúca, zopakujem mnohé pripomienky nášho škótskeho kolegu - hoci nie sme členovia rovnakej skupiny - Georga Lyona. V tejto správe je veľa vecí, ktoré možno obdivovať, a niekoľko vecí, ktoré by sme mohli o niečo zlepšiť. Upozornili sme na viacero vecí a ja sa sústredím len na dve z nich.
<P>
Ja i ďalší ľudia sa domnievame, že naši spotrebitelia chcú vedieť, odkiaľ potraviny pochádzajú. Sme presvedčení, že poskytovanie týchto informácií by malo byť povinné, preto pozmeňujúci a doplňujúci návrh 4, ktorý sa týka práve tejto veci, nahrádza nedostatočný text omnoho silnejšou požiadavkou, aby bolo označenie "miesta poľnohospodárskej výroby", keď už ho môžeme mať, povinné, pretože to je to, čo chcú naši spotrebitelia vidieť.
<P>
Zastavím sa aj pri pozmeňujúcom a doplňujúcom návrhu 3 - ako to urobil aj môj kolega -, ktorý ruší pokus opäť zaviesť ťažkopádne a nefunkčné pravidlá o priamom predaji ovocia a zeleniny spotrebiteľom. Len minulý rok sme sa dohodli na zrušení týchto pravidiel a hoci spotrebitelia si rozdiel príliš nevšimli, všimli si ho naši výrobcovia a stále si ho uvedomujú. Akýkoľvek pokus obnoviť tieto pravidlá by bol v zásade len ďalšou palicou spracovateľov, reťazcov a supermarketov na výrobcov a spotrebitelia by z toho nemali žiaden priamy úžitok.
<P>
V tejto správe je teda veľa dobrého. Zopakujem pripomienky pána Lyona v súvislosti s logom EÚ. Myslím si, že to viac súvisí s ambíciami tohto Parlamentu ako s tým, čo chcú naši spotrebitelia. Ak to spotrebiteľov nezaujíma, nemali by sme to robiť a mali by sme to nahradiť systémom povinného označovania pôvodu, pretože to je to, čo chcú spotrebitelia.
<P>
Pozmeňujúce a doplňujúce návrhy sú konštruktívne a dúfam, že budú úspešné a že ich naši kolegovia zajtra podporia.
<SPEAKER ID="244" NAME="James Nicholson">
v mene skupiny ECR. - Vážená pani predsedajúca, aj ja chcem vyjadriť uznanie pánovi spravodajcovi za veľmi dobrú správu.
<P>
Myslím si, že táto správa obsahuje veľmi veľa dobrých myšlienok a úplne súhlasím so spravodajcom pánom Scottom, keď hovorí o tom, aké dôležité je pre európskych výrobcov pridať hodnotu svojim výrobkom a maximalizovať ich potenciál. Vždy sa musíme snažiť dosiahnuť maximálny potenciál európskeho agropotravinárskeho odvetvia. To v konečnom dôsledku povedie k nárastu našej konkurencieschopnosti a posilní hospodárstvo vo vidieckych oblastiach.
<P>
Z tohto hľadiska ma teší, že pán Scottà sa zaoberal budúcnosťou systémov CHOP a CHZO. Ukázalo sa, že tieto nástroje si spotrebitelia i výrobcovia obľúbili. Súhlasím však so spravodajcom, že ich riadenie a uplatňovanie sa musí zjednodušiť. Navyše, ak nám naozaj záleží na ich hodnote v zahraničí, musíme zaistiť ich ochranu pred tretími krajinami.
<P>
Chcel by som vidieť viac výrobkov z nášho regiónu uchádzať sa o označenie CHOP a dúfam, že Komisia prijme niektoré návrhy na zjednodušenie postupu vybavovania žiadostí, aby sme videli viac žiadostí z nášho regiónu Severného Írska.
<P>
Musím však povedať, že niektoré prvky tejto správy nepodporujem. Som proti zavedeniu loga kvality EÚ. Podporujem však označenie krajiny pôvodu. V podstate si myslím, že logo EÚ by nemalo žiaden význam, bolo by stratou času i peňazí a rovnaký názor mám aj na logo EÚ pre ekologické výrobky.
<P>
Ďalej ma znepokojujú pozmeňujúce a doplňujúce návrhy, ktoré schválil Výbor pre poľnohospodárstvo a rozvoj vidieka, vyzývajúce na opätovné zavedenie obchodných noriem pre ovocie a zeleninu, ktoré sa zúfalo snažia obnoviť niektorí poslanci. Faktom je, že tieto pravidlá zrušila Komisia minulý rok. Jednoznačne som tento krok podporil, takže teraz môžeme nechať trh, aby si stanovil svoje vlastné normy. Preto chcem naliehavo vyzvať kolegov, aby podporili pozmeňujúce a doplňujúce návrhy pléna, ktoré predložila naša skupina a ďalšie skupiny a ktoré sú veľmi jasné a jednoduché, a aby tieto prvky odstránili.
<SPEAKER ID="245" NAME="Lorenzo Fontana" LANGUAGE="IT">
Vážená pani predsedajúca, dámy a páni, pán komisár Cioloş, ďakujem vám za povzbudzujúce slová, ktoré práve zazneli, a ďakujem pánovi Scottovi za citlivú prácu, ktorú urobil na tejto dôležitej správe.
<P>
Domnievam sa, že zámerom tejto správy, o ktorej sa bude zajtra hlasovať, je chrániť a zvyšovať hodnotu plodín a produkcie typických pre jednotlivé regióny a členské štáty Európskej únie. Stačí povedať, že pochádzam z krajiny, Talianska, ktorá má 4 500 typických výrobkov, a tie predstavujú hodnotu našej zeme, ktorú chceme jednoznačne zachovať.
<P>
Úplne chápeme, že cesta k excelentnosti je stále dlhá, ale signál, ktorý musíme vyslať, je, že jedine prostredníctvom kvality európskej produkcie budú mať naši poľnohospodári šancu zmysluplne konkurovať na svetovom trhu. Aj vzhľadom na rozšírenú krízu, ktorú nanešťastie zažívame, nemôžeme robiť nič iné, ako udržiavať kvalitu, vysledovateľnosť a transparentnosť informácií týkajúcich sa poľnohospodárskej produkcie.
<P>
Je dôležité vedieť, ako sa jednotlivé plodiny spracúvajú a odkiaľ pochádzajú. Je to dôležité, pretože je správne, aby spotrebitelia vedeli, či jedia jablko napríklad z nášho regiónu - Verony alebo Veneta -, pričom v takom prípade boli v rámci celého výrobného reťazca dodržiavané pravidlá EÚ, alebo namiesto toho jedia jablko vypestované v Číne a jediné, čo vieme, je, že Čína často ani zďaleka nedodržiava nariadenia a osvedčené postupy, ktorými sa riadia európski poľnohospodári.
<SPEAKER ID="246" NAME="Diane Dodds" AFFILIATION="NI">
Vážená pani predsedajúca, ďakujem vám za príležitosť vyjadriť sa k tejto veľmi dôležitej veci.
<P>
Spotrebitelia úplne právom požadujú, aby potraviny, ktoré kupujú, boli bezpečné, vysledovateľné a vyrábané podľa najvyšších noriem. Podporím systém označovania krajiny pôvodu, ktorý podporuje tieto normy, a domnievam sa, že ho jednoznačne prijme väčšina spotrebiteľov a väčšina predstaviteľov tohto odvetvia. Úspech či neúspech takejto politiky bude, samozrejme, závisieť od propagácie a marketingu. Musíme podniknúť rozhodné kroky proti potenciálnemu falšovaniu výrobkov, ktoré sú nesprávne označené.
<P>
Podobne ako mnoho kolegov v tomto Parlamente som proti logu EÚ. Myslím si, že by bolo úplne zbytočné a spotrebiteľom by nijako nepomohlo. Označenie krajiny pôvodu a dokonca aj zemepisné označenie sú dôležité, pretože propagujú lokalitu, miestnu históriu a ochranu miestnych techník a chránia oblasti, ktoré sú závislé od výroby konkrétneho výrobku.
<P>
Pochádzam zo Severného Írska, čistého vývozcu poľnohospodárskych výrobkov. Preto chcem, aby každý systém označovania vytváral rovnaké podmienky. Čokoľvek, čo by ovplyvnilo vývoz výrobkov z krajín, ako je naša, by malo škodlivý dosah na celé odvetvie. Tak ako ostatní kolegovia podporujem systémy zabezpečenia kvality, ktoré sú momentálne k dispozícii, a som za to, aby boli súčasťou všeobecného miestneho označenia.
<SPEAKER ID="247" NAME="Elisabeth Köstinger" AFFILIATION="PPE">
(DE) Vážená pani predsedajúca, dámy a páni, produkcia výrobkov vysokej kvality je pre európskych poľnohospodárov rozhodujúca. Nepochybujem o tom, že musí existovať spojenie medzi kvalitou výrobku a pôvodom surovín. Preto považujem povinné označovanie kvality za významnú príležitosť pre našich poľnohospodárov. Kvalita je kľúčovým prvkom celého potravinového reťazca a rozhodujúcim nástrojom podpory konkurencieschopnosti európskych výrobcov potravín. Výroba potravín vysokej kvality má dlhú tradíciu a je často jedinou príležitosťou na zamestnanie sa a obchodovanie v mnohých vidieckych oblastiach s obmedzenými výrobnými alternatívami.
<P>
Na zaistenie tohto štandardu vysokej kvality sú rozhodne potrebné kontrolné opatrenia a objektívne kritériá. Faktom však je, že vplyv majú aj finančné aspekty na strane spotrebiteľov. Kvalita niečo stojí a poľnohospodári potrebujú spravodlivý príjem. V každom prípade majú spotrebitelia slobodu rozhodnúť sa pre výrobok s atraktívnou cenou, ktorý však často nie je až takej vysokej kvality. Jedna vec sa však musí jasne povedať, a to, že spotrebitelia musia mať túto slobodu a musia mať možnosť skutočne sa rozhodnúť na základe objektívnych a transparentných kritérií.
<P>
V tejto súvislosti musíme tiež zvýšiť všeobecnú informovanosť spotrebiteľov. Potrebujeme chránené zemepisné označenia a označenia pôvodu. Musíme zaviesť regulované a chránené označovanie výrobkov z horských oblastí a z oblastí, kde sa nepoužívajú geneticky modifikované organizmy. Potrebujeme však aj označenia "zaručená tradičná špecialita" a "ekologické poľnohospodárstvo". Nech sa stane čokoľvek, tieto označenia musíme zachovať.
<SPEAKER ID="248" NAME="Paolo De Castro" AFFILIATION="S&amp;D">
(IT) Vážená pani predsedajúca, pán komisár, dámy a páni, dnes sa v Európe začína nová fáza uvažovania o otázke kvality, ktorá slúži nielen ako záruka pre spotrebiteľov, ale predovšetkým ako stimul pre našich výrobcov, aby boli konkurencieschopnejší na trhu, ktorý je omnoho väčší a omnoho konkurencieschopnejší.
<P>
Naše podniky musia na trhu získať uznanie za charakteristické a kvalitatívne znaky spojené s ich výrobkami. Z tohto pohľadu, a to je aj cieľom správy pána Scottu - a ja mu za to tiež ďakujem -, robíme pokrok, pokiaľ ide o zaručenie najmä dostatku informácii o pôvode, zložení a vlastnostiach výrobných procesov.
<P>
Zároveň je, pán komisár, rozhodujúce, aby európske právne predpisy umožnili organizáciám zameraným na ochranu a podporu kvalitných výrobkov plánovať dodávky svojich výrobkov a prispôsobiť svoj výrobný potenciál potrebám trhu na základe spravodlivých a nediskriminačných zásad.
<P>
Dúfame, že schválenie tejto správy bude signálom definitívneho uznania kvality ako základného kameňa európskej stratégie pre agropotravinárske odvetvie a že Komisia seriózne zváži návrhy nášho výboru, aby sa jedna z hlavných silných stránok európskeho poľnohospodárstva mohla premeniť na cennú konkurenčnú výhodu.
<SPEAKER ID="249" NAME="John Stuart Agnew" AFFILIATION="EFD">
Vážená pani predsedajúca, v prvom rade chcem deklarovať svoje záujmy. Som producent vajec.
<P>
Právne predpisy sa musia uplatňovať čestne podľa spoločnej normy. To je rozhodujúce. Kríza inšpirovaná EÚ čoskoro zasiahne odvetvie produkcie vajec v Spojenom kráľovstve. Od 1. januára 2012 bude zakázaná produkcia vajec v klietkach. Zákaz sa netýka vajec z Rumunska či Bulharska a možno aj z ďalších krajín, ktoré majú dočasnú imunitu v rámci prístupových zmlúv.
<P>
Tieto krajiny môžu do Spojeného kráľovstva legálne vyvážať vajcia pochádzajúce z klietok vyprodukované po zákaze, pokiaľ sú spracované.
<P>
Britskí producenti vajec, ktorí investovali veľmi veľké množstvo prostriedkov do alternatívnych systémov, budú znevýhodnení, pretože budú musieť konkurovať dovezeným výrobkom, ktoré sa dajú vyprodukovať omnoho lacnejšie.
<P>
Musím trvať po prvé na tom, aby boli tieto dovážané výrobky jasne označené, a po druhé a predovšetkým na tom, aby sme s okamžitou platnosťou zaviedli dodatočné číslo štyri pre vajcia vyprodukované pomocou systémov kolónií. Len tak sa budú môcť spotrebitelia rozhodnúť na základe informácií.
<SPEAKER ID="250" NAME="Michel Dantin" AFFILIATION="PPE">
(FR) Vážená pani predsedajúca, pán komisár, pán Scottà, považujem za naozaj symbolické, pán komisár, že vaše prvé vystúpenie v tomto Parlamente sa týka práve politiky kvality.
<P>
Som presvedčený, že v otázke kvalitných výrobkov zastávame rovnaký prístup. Áno, predstavujú príležitosť pre naše najcitlivejšie regióny. Áno, sú prostriedkom, vďaka ktorému môžu byť subjekty a najmä poľnohospodári v danom regióne dynamickejší. Áno, sú silným signálom vyslaným smerom k európskym spotrebiteľom, ale aj k spotrebiteľom na celom svete, pokiaľ ide o náš poľnohospodársky model. Burgundské víno, parmská šunka, niektoré druhy španielskeho mäsa - tieto výrobky sú známe ďaleko za hranicami jednotlivých krajín, ďaleko za hranicami Európy.
<P>
Uznesenie, ktoré zajtra nepochybne prijmeme, vám ponúka, pán komisár, vyšší stupeň ambícií v súvislosti s touto politikou kvalitných výrobkov, výrobkov, ktoré nesú rôzne označenia. Európska politika musí byť jasnejšia, musí zamedziť tomu, aby výrobcov likvidovali niektoré veľké priemyselné alebo distribučné skupiny, ktoré by ich rozhodne chceli zbaviť výhody pridanej hodnoty, ktorú im tieto výrobky prinášajú.
<P>
Počas vypočutia som vás upozornil na potrebu dať organizáciám, ktoré sú najmä vlastníkmi označení pôvodu, celkovú zodpovednosť za riadenie ich výrobkov. Riadenie výrobných práv je základnou súčasťou politiky kvalitnej výroby. Takmer všetci členovia nášho výboru navyše hlasovali za pozmeňujúci a doplňujúci návrh v tejto súvislosti.
<P>
Chcem odpovedať našim kolegom poslancom zo Spojeného kráľovstva, pokiaľ ide o odsek 19, ktorý sa týka odvetvia ovocia a zeleniny. Áno, dámy a páni, nemôžeme sa vrátiť späť, ale nesmieme ani pripustiť obrovské vákuum v politike týkajúcej sa ovocia a zeleniny, ktoré znamená, že dnes sú distribútori jediní, kto rozhoduje. Tento pozmeňujúci a doplňujúci návrh by sme mali spoločne interpretovať ako výzvu na hľadanie novej strednej cesty.
<P>
Pán komisár, veľmi rýchlo nás môžete presvedčiť o svojom entuziazme v súvislosti s touto konkrétnou politikou, ktorá poskytuje spotrebiteľom iný obraz poľnohospodárstva. Teraz nám predstavte dobrý text. A urobte to rýchlo, veríme vám.
<SPEAKER ID="251" NAME="Iratxe García Pérez" AFFILIATION="S&amp;D">
(ES) Vážená pani predsedajúca, pán komisár, kvalita poľnohospodárskej výroby je kľúčovým faktorom potravinového reťazca a predstavuje rozhodujúci prvok podpory konkurencieschopnosti európskych výrobcov. To všetko sa odzrkadľuje v správe pána Scottu, ktorá sa venuje aj ďalším otázkam, ktoré bude musieť vziať Komisia do úvahy, keď bude realizovať túto politiku.
<P>
Logo kvality EÚ, ktoré je vyjadrením súhlasu našich výrobcov s požiadavkami na výrobu v rámci Únie, musí byť vyhradené výlučne pre poľnohospodárske výrobky vyrobené v Európskej únii.
<P>
Musí poskytnúť väčšiu ochranu chráneným zemepisným označeniam, a to v rámci Svetovej obchodnej organizácie aj pri rokovaniach o dvojstranných dohodách. Musia sa tiež vytvoriť európske právne predpisy o integrovanej výrobe, ktoré zviditeľnia túto udržateľnejšiu metódu výroby a harmonizujú jestvujúce kritériá v jednotlivých členských štátoch.
<P>
A nakoniec musíme vziať do úvahy nerovnováhu vytvorenú v obchodnom reťazci, význam spoliehania sa na odvetvové obchodné normy a potrebu vypracovania usmernení EÚ v súvislosti s osvedčenými postupmi používania systémov týkajúcich sa kvality poľnohospodárskych výrobkov a ich vzájomného uznávania.
<P>
Konkrétne mám na mysli kontrolu súkromných certifikačných systémov, ktoré sú často podmienkou prístupu do veľkých distribučných predajní.
<SPEAKER ID="252" NAME="Timo Soini" AFFILIATION="EFD">
(FI) Vážená pani predsedajúca, je veľmi dôležité ísť na koreň tejto veci a povedať, že poľnohospodárstvo založené na poľnohospodárskych rodinách má miestny charakter, poskytuje pracovné miesta, posilňuje regióny, je ľudské a berie tiež ohľad na otázky ochrany zvierat. Jedinečný výrobok, ktorý je výsledkom tohto procesu, a kvalita tovarov majú úspech v Európe a všeobecne vo svete.
<P>
Je dôležité, odkiaľ výrobok pochádza. Miestne špeciality majú nesmiernu hodnotu. V regióne Fínska, odkiaľ pochádzam, sa vyrába lahodný syr z kozieho mlieka. Môžem vám ho všetkým odporučiť. Takéto špeciálne výrobky nájdeme v celej Európe. Musíme zaručiť, aby si našli cestu na trh.
<P>
Keďže tu máme nového komisára, chcem mu povedať, že všade v Európe musí byť možné praktizovať poľnohospodárstvo. Ak na to budeme pamätať, čaká nás skvelá budúcnosť s bezpečnými a čistými potravinami, ktoré pochádzajú odtiaľto.
<SPEAKER ID="253" NAME="Peter Jahr" AFFILIATION="PPE">
(DE) Vážená pani predsedajúca, ešte raz chcem veľmi poďakovať pánovi spravodajcovi za vynikajúcu správu. Poľnohospodárske výrobky vysokej kvality poskytujú európskemu poľnohospodárstvu veľkú výhodu z hľadiska lokalít a umožňujú mu tak uspieť v medzinárodnej konkurencii. V dôsledku toho hrajú dôležitú úlohu v rozvoji vidieckych oblastí v rámci Európskej únie. Poľnohospodárske výrobky Európskej únie už teraz spĺňajú normy vysokej kvality. Európske normy majú celosvetovú reputáciu pre svoju veľkú náročnosť. Bohužiaľ, nie všetci spotrebitelia si to uvedomujú. Je preto dôležité, aby Európska únia zlepšila svoju politiku kvality a zároveň aj informačnú politiku. Bude to znamenať stimul pre výrobcov, aby sa sústredili na kvalitu a bezpečnosť potravín.
<P>
Spotrebitelia majú právo používať poľnohospodárske výrobky v EÚ bez akýchkoľvek obáv a zábran. Dobrovoľné označenie "Vyrobené v Európskej únii" a povinné regionálne označenie a povinný dôkaz pôvodu sa navzájom nevylučujú.
<P>
Na druhej strane, pokiaľ ide o veľkosť balenia a geometrický tvar poľnohospodárskych výrobkov, musíme postupovať citlivo. Zmyslom Európskej únie nie je zaoberať sa zakrivením uhoriek. To isté platí pre veľkosť pizze. Tu chcem jednoznačne varovať pred nadmernou reguláciou. Ak chceme regionálne hospodárske cykly, musíme sa sústrediť na kvalitu a nie na stupeň zakrivenia. Ak chce priemysel rovnaké uhorky rovnakej hmotnosti v rovnakých pohároch, je to rozhodnutie priemyslu a nie Európskej únie alebo Európskeho parlamentu. Zamerajme sa preto na kvalitu a nie na balenia.
<P>
V tejto súvislosti verím v zdravý rozum a múdrosť Európskeho parlamentu a nášho nového komisára pre poľnohospodárstvo pána Cioloşa.
<SPEAKER ID="254" NAME="Vasilica Viorica Dăncilă" AFFILIATION="S&amp;D">
(RO) Dovoľte mi začať blahoželaním pánovi spravodajcovi k tomu, že sa venuje tomuto problému kvality poľnohospodárskych výrobkov.
<P>
Nároky trhu sú rôzne a neustále sa zvyšujú. V Európskej únii sa väčšina aspektov týka hygieny a bezpečnosti potravín, zdravotnej a výživovej hodnoty, ako aj niektorých sociálnych nárokov.
<P>
Okrem toho si spotrebitelia čoraz viac uvedomujú príspevok poľnohospodárstva k problematike udržateľnosti, zmeny klímy, bezpečnosti potravín, biodiverzity, životných podmienok zvierat a nedostatku vody.
<P>
Vzhľadom na tieto nové obchodné výzvy je hlavnou výhodou európskeho poľnohospodára kvalita. Európska únia poskytuje výhodu kvality, ktorá súvisí s mimoriadne vysokou úrovňou bezpečnosti, ktorú zaručujú súčasné právne predpisy v rámci celého potravinového reťazca a ku ktorej prispievajú nielen poľnohospodári, ale aj výrobcovia.
<P>
Je tu však aj niekoľko aspektov, ktoré môžu kvalitu ešte zlepšiť. Domnievam sa, že je povinnosťou Európskej únie podporovať výrobky dobrej kvality a zároveň podnikať kroky na ich ochranu v celosvetovom meradle. Preto si myslím, že sa musia dôslednejšie kontrolovať ekologické výrobky pochádzajúce z tretích krajín, čím sa zaručí spravodlivá hospodárska súťaž medzi ekologickými výrobkami vyrobenými v Európe a výrobkami z tretích krajín.
<SPEAKER ID="255" NAME="Spyros Danellis" AFFILIATION="S&amp;D">
(EL) Vážená pani predsedajúca, pán komisár, kvalita poľnohospodárskych výrobkov je prioritou pre spotrebiteľov z hľadiska zvyšovania konkurencieschopnosti výrobcov a z hľadiska posilňovania oblastí, v ktorých sa vyrábajú. Preto sa snažíme ochrániť ich, a to aj prostredníctvom označovania.
<P>
V súčasnosti však právne predpisy Spoločenstva obmedzujú povinné označovanie miesta výroby len na niektoré výrobky, čím im poskytujú zvláštne zaobchádzanie, a nezaoberajú sa poľnohospodárskymi výrobkami, ktoré majú veľkú výživovú hodnotu a sú prioritou pre spotrebiteľov. Preto vyzývame Parlament, aby prijal dôslednejšie a logickejšie stanovisko s cieľom brániť záujmy spotrebiteľov schválením povinného označovania miesta výroby všetkých poľnohospodárskych výrobkov vrátane spracovaných výrobkov s obsahom len jednej zložky, ako je napríklad mlieko.
<SPEAKER ID="256" NAME="Rareş-Lucian Niculescu" AFFILIATION="PPE">
(RO) Politika kvality poľnohospodárskych výrobkov môže byť riešením pre mnohých poľnohospodárov. Zameranie sa na kvalitu namiesto kvantity môže priniesť dlhodobý profit mnohým domácnostiam. Preto potrebuje Európska únia koherentné politiky v tejto oblasti, ktoré zároveň umožnia európskym poľnohospodárom súťažiť na svetovom trhu. Na tomto pozadí je správa pána Scottu vítaná a vítaný je aj balík ohlásený pánom komisárom Cioloşom.
<P>
Zároveň ale budeme potrebovať aj iné opatrenia, ktoré nám umožnia dosiahnuť ciele kvality, konkrétne silnú spoločnú poľnohospodársku politiku v budúcnosti a tiež stabilný rozpočet. Politika kvality poľnohospodárskych výrobkov a zníženie európskeho rozpočtu pre poľnohospodárstvo sú dve nezlučiteľné veci.
<P>
Musíme tiež vytvoriť dostatočné nástroje na to, aby poľnohospodári mohli vytvárať svoje vlastné politiky kvality, a v neposlednom rade je nutné, aby mali poľnohospodári z členských štátov na Západe i Východe rovnaké príležitosti.
<SPEAKER ID="257" NAME="Britta Reimers" AFFILIATION="ALDE">
(DE) Vážená pani predsedajúca, pán komisár, dámy a páni, pri diskusiách o logách kvality a povinných označeniach pôvodu potravín nesmieme zabúdať, že naše politické rozhodnutia musia byť realizovateľné v praxi. Neviem si predstaviť, ako by sa pozmeňujúce a doplňujúce návrhy 4 a 5 mohli dať zrealizovať v praxi, preto ich odmietnem.
<P>
Logá kvality by sa v zásade mali považovať za prínos, ak sú dobrovoľné. Dávajú výrobcom a spracovateľom tovarov možnosť byť úspešní na špecializovaných trhoch. Musíme však vziať do úvahy skutočnosť, že z dôvodu dominantného postavenia niekoľkých obchodných reťazcov na trhu sú mnohé dobrovoľné súkromné logá interpretované ako akýsi štandard. To oberá výrobcov a spracovateľov o podnikateľskú slobodu a tiež zužuje výber pre spotrebiteľov.
<P>
Podobná situácia existuje v súvislosti s povinným označovaním miesta pôvodu poľnohospodárskych výrobkov, ako je mlieko. Realizácia tejto požiadavky v poľnohospodárstve a v spracovateľskom odvetví bude z technického hľadiska len sotva možná. Musíme si dať pozor, aby dobré úmysly neskĺzli do nadmernej byrokracie.
<SPEAKER ID="258" NAME="Janusz Wojciechowski" AFFILIATION="ECR">
(PL) Vážená pani predsedajúca, chcel by som upriamiť pozornosť na význam bodu 9 správy pána Scottu, v ktorom sa zdôrazňuje, že pri rokovaniach s WTO sa Komisia musí usilovať dosiahnuť dohodu o "neobchodných záujmoch", ktorá zabezpečí, že dovážané poľnohospodárske výrobky budú zodpovedať rovnakým požiadavkám v oblasti bezpečnosti potravín, životných podmienok zvierat a ochrany životného prostredia, aké sa vyžadujú od poľnohospodárskych výrobkov vyrobených v Európskej únii.
<P>
Problém je, že toto je asi 150. raz, čo Európsky parlament povedal, že pre dovozcov musia platiť rovnaké požiadavky, aké platia pre výrobcov v Európskej únii. Nevyvolalo to žiadnu reakciu a stále máme situáciu, keď naši výrobcovia a poľnohospodári musia spĺňať veľmi vysoké, finančne náročné normy, kým dovozcovia ich nespĺňajú. Vzniká tak nespravodlivá hospodárska súťaž. Ako bolo správne zdôraznené v správe, toto sa musí zmeniť.
<SPEAKER ID="259" NAME="Andreas Mölzer" AFFILIATION="NI">
(DE) Vážená pani predsedajúca, riadenie potravín je utopická fantázia. Zdá sa, že to isté platí aj pre tlak na takéto riadenie a jeho dôsledky. Stále je tu teda ten istý starý zmätok. Pokiaľ ide o zdravotné riziká, úrady by mali používať upozornenia, nie je to však ich povinnosť. Dôsledky sme nedávno videli v prípade škandálu so syrom kontaminovaným listériou. Potravinoví inšpektori musia často bojovať s nedostatočným označovaním - a nielen inšpektori, rovnaký problém majú aj spotrebitelia. V džungli označení sú úplne stratení. Na obale napríklad môže byť uvedené označenie "poľnohospodársky výrobok", hoci bol výrobok priemyselne spracovaný, alebo tam môže byť označenie "rakúskeho pôvodu", pričom zložky pochádzajú z rôznych miest.
<P>
Spotrebitelia, ktorým záleží na kvalite, sú ochotní za kvalitné potraviny zaplatiť viac. Otázka je dokedy, keďže v tejto oblasti pôsobia aj nečestní obchodníci. Ak sa pozornosť kontrolných systémov obracia na malé podniky a len málo sa sleduje to, čo robia veľké ekologické podniky, potom s celým systémom niečo nie je v poriadku.
<SPEAKER ID="260" NAME="Herbert Dorfmann" AFFILIATION="PPE">
(DE) Vážená pani predsedajúca, pán komisár, dnes ste povedali, že výrobky s označením pôvodu sú vlajkovou loďou nášho odvetvia. V tom máte pravdu. Zvlášť to platí pre výrobky, ktoré sa vyrábajú v ťažkých podmienkach, napríklad v horských oblastiach, a ktoré vyžadujú vyššie marže. Preto je mimoriadne dôležité označenie "horský výrobok".
<P>
Chcel by som sa vyjadriť k dvom veciam. Myslím si, že čo sa týka týchto výrobkov, mali by sme dať poľnohospodárom možnosť združiť sa v medziprofesných výboroch a podporovať konzorciá, ktoré môžu uskutočňovať aj trhové rozhodnutia. Nebolo by to v rozpore s právom hospodárskej súťaže, a ak áno, v každom prípade by to bol menší rozpor ako koncentrácia obchodných reťazcov, ktorú sme videli v posledných niekoľkých rokoch.
<P>
Pokiaľ ide o normy kvality, o ktorých sa už veľa hovorilo, sledujem diskusiu v tlači a tiež reči o zakrivených uhorkách. Výrobcovia však chcú a potrebujú tieto pravidlá. To by sme v tejto rozprave i pri zajtrajšom hlasovaní mali vziať do úvahy.
<SPEAKER ID="261" NAME="João Ferreira" AFFILIATION="GUE/NGL">
(PT) Certifikačné mechanizmy by mohli predstavovať príspevok k zvýšeniu hodnoty práce poľnohospodárov, zlepšiť ich príjmy a podporovať kvalitu a bezpečnosť potravín. Keďže sú však súčasné certifikačné postupy komplikované, časovo náročné a predovšetkým drahé, ich výsledky sú negatívne, najmä v prípade malých a stredných poľnohospodárskych podnikov. Zvýšené výrobné náklady a rozdelenie príjmov v rámci hodnotového reťazca sa začlenením ďalšieho obchodného aktéra do tohto reťazca stávajú pre výrobcov ešte nevýhodnejšie.
<P>
Z tohto dôvodu musia certifikáciu vykonávať verejné orgány, pričom to však nesmie predstavovať vyššie náklady pre výrobcov. Bude to zároveň aj účinnou zárukou transparentnosti, kvality a bezpečnosti pre spotrebiteľov.
<P>
Ak však chceme dobrú politiku, predovšetkým potrebujeme inú poľnohospodársku politiku, dôkladnú reformu spoločnej poľnohospodárskej politiky, ktorá bude podporovať miestnu ochranu, právo na výrobu a právo na potravinovú suverenitu. Tieto opatrenia ochránia poľnohospodárov a spotrebiteľov pred dôsledkami deregulácie svetového obchodu a nekontrolovanou liberalizáciou trhov prostredníctvom záruk vo forme dvojstranných dohôd alebo na úrovni Svetovej obchodnej organizácie.
<SPEAKER ID="262" NAME="Zigmantas Balčytis" AFFILIATION="S&amp;D">
(LT) Poľnohospodárska produkcia Európskej únie je na medzinárodnom trhu dobre známa a cenená pre jej vysokú kvalitu. Pokiaľ ide o budúcu perspektívu spoločnej poľnohospodárskej politiky, som presvedčený, že kvalita výrobkov musí v budúcnosti zostať základným cieľom. Poľnohospodárske výrobky vysokej kvality nie sú len našou vizitkou na svetovom fóre, sú aj veľmi dôležitou súčasťou hospodárskeho a sociálneho života regiónov EÚ. Politiky kvality by sa mali vytvárať s cieľom dosiahnutia väčšej zrozumiteľnosti certifikátov a označovania výrobkov, ktorým by porozumeli všetci spotrebitelia v Európskej únii. Ak chceme zaručiť výrobu kvalitných poľnohospodárskych výrobkov, musíme vytvoriť jasné pravidlá označovania výrobkov, ktoré môžu obsahovať geneticky modifikované organizmy. Tento problém získal na význame najmä po tom, čo Komisia rozhodla umožniť používanie geneticky modifikovaných zemiakov v krmive pre zvieratá. Kým nevytvoríme normy označovania a certifikácie takýchto výrobkov, bude tu existovať hrozba pre budúcu politiku kvality potravín EÚ a pre zdravie nás všetkých.
<SPEAKER ID="263" NAME="Czesław Adam Siekierski" AFFILIATION="PPE">
(PL) Vážená pani predsedajúca, vďaka nástrojom spoločnej poľnohospodárskej politiky sa poľnohospodársky trh Európskej únie vyznačuje ponukou poľnohospodárskych a potravinových výrobkov vysokej kvality. Náročné normy, primeraná kvalita potravín a dostatočná ponuka sú zložky bezpečnosti potravín, ktorá je mimoriadne dôležitá.
<P>
Je dôležité, aby sa informácie o kvalite tovarov dostali k spotrebiteľovi. Vieme, že každý výrobok, ktorý sa smie predávať na trhu, musí spĺňať minimálne normy. Špeciálna kvalita, ktorá prekračuje minimálne normy, musí byť uvedená na výrobku, aby sa zlepšila jeho konkurencieschopnosť prostredníctvom upriamenia pozornosti na jeho vyššiu kvalitu, za ktorú musí spotrebiteľ zaplatiť.
<P>
Ďalšou dôležitou informáciou, ktorá sa takisto musí objaviť na výrobku, je miesto pôvodu a spracovania surového výrobku. Spotrebitelia musia vedieť, čo kupujú a za čo platia. Neprítomnosť takejto informácie oslabuje konkurencieschopnosť poľnohospodárskych a potravinových výrobkov vyrobených v Európe v porovnaní s dovážaným tovarom vyrobeným bez zreteľa na životné podmienky zvierat, požiadavky na životné prostredie či sociálne normy zamestnancov.
<SPEAKER ID="264" NAME="Franz Obermayr" AFFILIATION="NI">
(DE) Vážená pani predsedajúca, úspešná správa pána Scottu je jednoznačne v záujme ochrany spotrebiteľov. Bezpečnosť poľnohospodárskych výrobkov vrátane aspektu ochrany zdravia musí byť naozaj maximálnou prioritou. Rád by som poukázal na kľúčový význam zlepšenia označovania pôvodu potravín. Na každom poľnohospodárskom výrobku v EÚ musí byť jasne vyznačený pôvod surovín. Spotrebitelia nesmú byť klamaní falošným označovaním. Zoberme si príklad Číny. Semená sa dovezú do Rakúska, kde sa následne predáva takzvaný olej z lisovaných semien. A čo je ešte horšie, cez celú Európu sa napríklad za poľutovaniahodných podmienok prevážajú vykrmované zvieratá určené na výrobu takzvanej tirolskej šunky. Musíme sa teda zamerať na regionálne dodávky a v záujme našich spotrebiteľov a poľnohospodárov musíme podporovať miestnych poľnohospodárov a malých mäsiarov.
<SPEAKER ID="265" NAME="Mariya Nedelcheva" AFFILIATION="PPE">
(BG) Vážená pani predsedajúca, pán komisár, dámy a páni, blahoželám pánovi Scottovi k správe, ktorá jasne signalizuje chuť a odhodlanie Európskeho parlamentu aktívne sa podieľať na nasledujúcich rokovaniach o budúcnosti spoločnej poľnohospodárskej politiky. Vítam návrh na vytvorenie loga, ktoré bude jasne informovať, že daný výrobok bol vyrobený a spracovaný výlučne v Európe. Domnievam sa, že to bude znamenať ďalšiu podporu a originálnu záruku vysokej kvality našich výrobkov.
<P>
Podľa môjho názoru sa musia zaviesť systémy chráneného označovania pôvodu a zemepisného označovania. To nám umožní zachovať rozmanitosť a špecifický charakter regiónov a ľudia budú cítiť, že to, čo vyrobili, je na trhu identifikovateľné a cenené. Preto si myslím, že musíme zachovať označenie "zaručená tradičná špecialita" a považovať ho za dobrý príklad našej rozmanitosti v jednote. Nie je nič zlé na tom, keď vieme, že jeme fetu z Grécka, biely syr v slanom náleve z Bulharska či mozzarellu z Talianska. Kvalita a bezpečnosť potravín predstavujú jedny z hlavných úloh, ktoré musíme v budúcnosti vyriešiť. Zachovajme kvalitu našich výrobkov a ich konkurencieschopnosť a zaručme slušný príjem a živobytie našim výrobcom a poľnohospodárom.
<P>
Ďakujem vám za pozornosť.
<SPEAKER ID="266" NAME="Dacian Cioloş">
člen Komisie. - (FR) Vážená pani predsedajúca, nebudem sa venovať všetkým otázkam, ktoré tu boli otvorené, najmä keď bude zajtra hlasovanie, chcel by som však zdôrazniť niekoľko bodov, ktoré sa počas vystúpení opakovali.
<P>
Čo sa týka spájania rôznych systémov zemepisného označovania, úplne rozumiem obavám niektorých poslancov. Môžem vás uistiť, že nemám v úmysle zničiť niečo, čo funguje, niečo, k čomu majú spotrebitelia vzťah. Musíme len vytvoriť jasnejší a súdržnejší systém ochrany kvality, a to aj vzhľadom na to, že prostredníctvom medzinárodných rokovaní sa snažíme pre tieto systémy získať uznanie.
<P>
Preto je dôležité, aby boli tieto systémy pre našich partnerov jednoduché a ľahko pochopiteľné, aby ich mohli uznať. Mojím zámerom teda nie je zlučovanie len pre samotné zlučovanie. Konečným výsledkom bude systém, ktorým veci zjednodušíme bez toho, aby sme menili to, čo je pre spotrebiteľov ľahko identifikovateľné už teraz.
<P>
Čo sa týka európskeho loga kvality, musíme o tom v Parlamente diskutovať a rozhodnúť sa, aké ciele ním chceme dosiahnuť. Je cieľom jednoducho zdôrazniť zhodu so základnými normami, ktoré spĺňajú všetci európski poľnohospodári, ako aj dovážené tovary? Chcem zdôrazniť, že všetky dovážané agropotravinárske výrobky naozaj musia spĺňať minimálne normy týkajúce sa hygieny a bezpečnosti potravín, ktoré spĺňajú naše vlastné výrobky.
<P>
Musíme preto nájsť čo najlepší spôsob, ako úspešne odlíšiť naše výrobky od ostatných. Potrebujeme logo Európskej únie alebo by sme namiesto toho mali uvádzať miesto pôvodu a výroby? Musíme identifikovať najlepší mechanizmus a v každom prípade to musíme dobre zvážiť.
<P>
Pokiaľ ide o zemepisné označovanie na medzinárodnej úrovni, buďte si istí, že mojím cieľom je zaistiť, aby tento systém uznali naši partneri. Snažíme sa to dosiahnuť rokovaniami, ktoré vedie Medzinárodná organizácia práce, ale aj vždy, keď máme takúto príležitosť pri rokovaniach o dvojstranných dohodách.
<P>
V tomto prístupe budeme teda pokračovať a navyše chcem počas svojho mandátu posilniť politiku komunikácie a podpory týchto označení kvality na medzinárodnej úrovni, pretože kvalita je výhoda, ktorá nám môže priniesť väčšie zastúpenie na medzinárodnej úrovni.
<P>
Čo sa týka vyhradených označení "horský", "ostrovný" a podobne, uvažujeme o možnosti zavedenia takýchto typov systémov. Aj v tomto prípade sa musíme rozhodnúť, ako postupovať, aby sme zaistili, že tieto systémy neprinesú poľnohospodárom, ktorí ich budú chcieť zaviesť, dodatočné náklady.
<P>
Pokiaľ ide o medziprofesné organizácie a ich úlohu pri správe chránených označení pôvodu (CHOP), najmä v prípade mlieka - keďže väčšina CHOP a chránených zemepisných označení (CHZO) sa sústreďuje práve v tomto sektore - máme v úmysle uskutočniť štúdiu o dosahu zrušenia kvót na hladké fungovanie týchto systémov ochrany kvality. Dúfam, že na základe tejto správy dokážeme identifikovať potrebné opatrenia, ak nastane taká potreba.
<SPEAKER ID="267" NAME="Giancarlo Scottà" LANGUAGE="IT">
Vážená pani predsedajúca, dámy a páni. Ďakujem, pán komisár Cioloş. Na úvod by som chcel veľmi stručne hovoriť o pôde.
<P>
Pôda je to, odkiaľ berieme naše produkty a čo musíme chrániť pre budúcnosť a pre našich potomkov. Práve preto by som od tejto jednoduchej myšlienky, ktorá je východiskovým bodom, chcel prejsť k výrobcom, k tým, ktorí obrábajú pôdu a ktorých musia oceniť aj tí, ktorí následne využívajú komerčné výrobky, ktoré nájdu v supermarkete či inom obchode. Je preto veľmi správne, aby sme v prvom rade rešpektovali pôdu, ktorá nám dáva plodiny, potom prípadného spracovateľa, ale predovšetkým spotrebiteľa.
<P>
Chcel by som dať návrh, ktorý by bol prínosom pre spotrebiteľov, a nie som si istý, či ho privítate, alebo nie: prečo sa nespýtať spotrebiteľov, čo chcú vedieť? Takto budeme vedieť, aké potenciálne označenia budú spotrebitelia schopní prečítať a pochopiť, čo nám možno umožní zjednodušiť ich v porovnaní s komplikovanými označeniami, ktoré máme dnes. Prečo nemôžu spotrebitelia vedieť, že si môžu vybrať, či chcú vypiť liter mlieka z Európy alebo liter mlieka z Brazílie? Budú tak mať možnosť vybrať si, či je liter mlieka z Brazílie lepší ako liter mlieka vyrobený v Európskej únii.
<P>
Tak či onak, myslím si a dúfam, že táto správa poskytne pánovi komisárovi Cioloşovi ďalšie informácie s cieľom posilniť líniu, o ktorej som predtým hovoril: pôda, výrobca, prípadný spracovateľ, spotrebiteľ, bezpečnosť a v súvislosti s ňou najmä kvalita. Všetci sme hovorili o kvalite a domnievam sa, že všetci sme za zvyšovanie kvality našej produkcie, najmä ak to znamená lepšie a zdravšie stravovanie.
<SPEAKER ID="268" NAME="Predsedajúca">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 149)
<SPEAKER ID="269" NAME="Paolo Bartolozzi  " LANGUAGE="IT">
Otázka politiky kvality poľnohospodárskych výrobkov sa dočkala rozhodnej a jednohlasnej odpovede zo strany Výboru Európskeho parlamentu pre poľnohospodárstvo a rozvoj vidieka, vďaka čomu budú existujúce právne predpisy úplnejšie. Európski poľnohospodárski výrobcovia konečne získali uznanie v rámci európskych právnych predpisov, pokiaľ ide o kvalitu ich produkcie spojenej s regiónom výroby. Predstavuje to záruku ich ochrany pred globalizáciou trhu a zaistí to, že "informovaný" spotrebiteľ bude môcť odmietnuť výrobok, ktorý nebude mať povinné zemepisné označenie pôvodu, ktorý nebude jasne certifikovaný a ktorý nebude spĺňať obchodné pravidlá a pravidlá proti falšovaniu. Spotrebitelia budú mať pri rozhodovaní o kúpe k dispozícii úplné informácie o pravidlách týkajúcich sa požadovaného výrobku. Európsky parlament bude aj naďalej bojovať za ochranu poľnohospodárov i spotrebiteľov. Zdravie spotrebiteľov závisí od kvality produkcie poľnohospodárov. Môj pozmeňujúci a doplňujúci návrh o ochrane vlastností výrobkov, ktorý schválil Výbor pre poľnohospodárstvo a rozvoj vidieka, uznáva, že regióny zohrávajú kľúčovú úlohu najmä ako partneri výrobcov tradičných a ekologických výrobkov, a vyzýva na účasť regiónov pri uznávaní a podpore výrobkov so zemepisným označením, tradičných výrobkov a ekologických výrobkov. Veľmi ma teší uznanie tohto označenia.
<SPEAKER ID="270" NAME="Sergio Berlato  " LANGUAGE="IT">
Vážená pani predsedajúca, dámy a páni, téma kvality poľnohospodárskej produkcie je mimoriadne dôležitá z hľadiska informovania kupujúceho a spotrebiteľa o vlastnostiach výrobkov a z hľadiska zachovania záruky, že kúpa výrobkov z Európskej únie je synonymom vysokej kvality odvodenej od rôznych regionálnych tradícií v rámci Únie. V priebehu rokov sa politika kvality poľnohospodárskych výrobkov vyvíjala útržkovitým spôsobom a bola typická postupnosťou sektorových nástrojov. Globalizácia trhu a hospodárska a finančná kríza, ktoré zasiahli Európu, neušetrili ani odvetvie poľnohospodárstva. Ak sa z toho chceme dostať, musíme sa zamerať na kvalitu a bezpečnosť našej produkcie. Nepretržité hľadanie kvality musí byť základným prvkom stratégie, ktorou sa bude riadiť poľnohospodárske odvetvie EÚ na svetovom trhu. Ďalej sa domnievam, že musíme seriózne zvážiť návrh Komisie zaviesť európske logo kvality pre výrobky, ktoré pochádzajú výlučne z Európy a boli spracované výlučne v Európe. Toto logo by v podstate znamenalo oficiálne ocenenie úsilia európskych poľnohospodárov udržiavať vysoké normy výroby. A nakoniec, je rozhodne dobrou myšlienkou zjednodušiť právne predpisy s cieľom znížiť byrokratickú záťaž podnikov a zároveň zaručiť dodržiavanie noriem kvality, ktorú dosahujú európski výrobcovia.
<SPEAKER ID="271" NAME="Robert Dušek  " LANGUAGE="CS">
Politika kvality poľnohospodárskych výrobkov nie je statická, oddelená od iných politík spojených s poľnohospodárstvom. Naopak, reforma spoločnej poľnohospodárskej politiky by mala zahŕňať aj politiky týkajúce sa prispôsobenia zmene klímy, ochrany biologickej rozmanitosti, bezpečných dodávok energie či vody, zaistenia slušných životných podmienok zvierat a európskeho rybného hospodárstva. Politika kvality výrobkov môže pomôcť zvýšiť konkurencieschopnosť európskych poľnohospodárov a udržať hospodárske zisky vo vidieckych oblastiach v čase krízy práve prostredníctvom zamerania sa na kvalitu poľnohospodárskych výrobkov a potraviny vysokej kvality. Aj naďalej musí bez výnimky platiť, že kúpa výrobkov z EÚ znamená kúpu výrobkov vysokej kvality, ktoré sa vyrábajú na základe rôznych európskych regionálnych tradícií a zároveň spĺňajú najvyššie normy výroby, pokiaľ ide o bezpečnosť potravín. Podporujem návrh Komisie zaviesť európske logo kvality, ktoré by sa používalo na výrobkoch, ktoré pochádzajú z EÚ a výlučne v EÚ sú aj spracúvané. Spotrebitelia si mýlia označenie miesta, kde sa potravinársky výrobok spracoval, s miestom pôvodu poľnohospodárskeho výrobku. Je dôležité zdôrazniť, že samotný proces výroby môže výrazne a negatívnym spôsobom ovplyvniť kvalitu a vlastnosti výrobku. Vítam tiež zachovanie systémov registrácie zemepisných označení a tradičných špecialít, pretože tieto označenia sú pre európske poľnohospodárstvo dôležité nielen z hospodárskeho, ale aj z environmentálneho a sociálneho pohľadu.
