<CHAPTER ID="011">
Úloha EÚ v Iraku (rozprava) 
<SPEAKER ID="214" NAME="Predsedajúca">
Ďalším bodom je správa páni Gomesovej v mene Výboru pre zahraničné veci týkajúca sa návrhu odporúčania Európskeho parlamentu Rade o úlohe Európskej únie v Iraku.
<SPEAKER ID="215" NAME="Ana Maria Gomes">
spravodajkyňa. - (PT) Vážená pani predsedajúca, keďže tento Parlament bude hlasovať o správe o úlohe Európskej únie v Iraku, je dôležité zamyslieť sa nad niektorými ponaučeniami, ktoré ponúkajú dejiny tejto krajiny. 16. marca uplynie 20 rokov od chemického útoku na kurdské mesto Halabdža. Bola to jedna z najvražednejších operácií genocídnej kampane Anfal, ktorú viedli sily Saddáma Husajna proti obyvateľom jeho vlastnej krajiny. Halabdža nebola ojedinelým prípadom, v Iraku sa takéto udalosti opakovali mnohokrát. V dôsledku pasivity a občasnej zhovievavosti európskych vlád podroboval celé desaťročia režim Saddáma Husajna obyvateľov Iraku stratégii systematického tyranizovania so zničujúcimi následkami, ktoré sú citeľné aj dnes. Preto som, ako spravodajkyňa, chcela, aby základnou axiómou tejto správy bola morálna a právna zodpovednosť Európy voči irackému ľudu. Žiadny iný ľud v posledných desaťročiach netrpel viac a len máloktorá krajina je z hľadiska bezpečnosti Európy taká dôležitá.
<P>
Okrem toho, že je našou povinnosťou pomôcť Iraku, si Európa musí uvedomiť, že je v jej záujme, aby sa z Iraku stala ucelená federálna a demokratická krajina, v ktorej vládne právny štát, a v ktorej sa dodržiavajú ľudské práva, vrátane práv žien. V roku 2003 moja strana, portugalská Socialistická strana, a aj ja osobne, sme boli proti rozhodnutiu napadnúť Irak, ktoré v tom čase podporoval vtedajší portugalský premiér, pán Durăo Barroso. Na tomto stanovisku trvám aj dnes. Táto správa však nemá slúžiť na to, aby sme znova opakovali dobré známe stanoviská k otázke, ktorá v minulosti rozdelila Európu. Vyzývame tento Parlament, aby vyjadril svoj názor na súčasný a budúci príspevok Európskej únie k bezpečnému, prosperujúcemu a demokratickému Iraku, ktorý bude žiť v mieri so svojimi susedmi.
<P>
S týmto na pamäti som v rámci prípravy na vypracovanie tejto správy dvakrát navštívila Irak, v januári a vo februári. V rámci prvej cesty som navštívila Bagdad, Nasíriu a oblasť močiarov. V rámci druhej cesty som navštívila Kurdistan na severe krajiny. Vzhľadom na iracký rozpočet v objeme 48 miliárd dolárov môžeme konštatovať, že Iraku určite nechýbajú peniaze. Irak už nepotrebuje ďalšiu rozpočtovú podporu ani bezúročné pôžičky. To, čo Irak potrebuje, a Iračania to tiež žiadajú, je technická pomoc a inštitucionálne posilnenie, aby mohli štát a občianska spoločnosť správne fungovať, a aby bolo možné dobre využiť rozsiahle zdroje tejto krajiny v prospech obyvateľov, vrátane miliónov osôb vysídlených v rámci štátu a tiež utečencov, ktorí sa nachádzajú v susedných krajinách.
<P>
Zámerom tejto správy nie je len podnietiť väčšie zapojenie EÚ v Iraku. Požadujeme tiež, aby sa prítomnosť EÚ v Iraku riadila transparentnosťou, viditeľnosťou a účinnosťou. Parlament s potešením sleduje rastúci záujem Komisie o zdokonalenie využitia európskych fondov v Iraku v mimoriadne zložitom kontexte. V tejto súvislosti máme pocit, že väčšia prítomnosť Komisie a členských štátov v teréne je nielen možná, ale aj nutná, či už ide o vybavenie ľudskými zdrojmi alebo o projekty, a to najmä v tých oblastiach Iraku, kde to umožňuje bezpečnostná situácia, ako napríklad v kurdskom regióne. Na druhej strane požadujeme reguláciu zmlúv so súkromnými vojenskými a bezpečnostnými spoločnosťami. Dovoľte mi zdôrazniť, že v tejto správe Európsky parlament po prvýkrát vyzýva na vytvorenie jasných usmernení v oblasti využívania týchto spoločností inštitúciami EÚ.
<P>
Hlavný odkaz, ktorý by táto správa mala vyslať Komisii, Rade, európskym obchodným spoločnostiam, mimovládnym organizáciám a verejnej mienke, je nasledujúci: Európa má dnes jedinečnú možnosť priaznivo prispieť k budúcnosti Iraku a tým aj k budúcnosti celého regiónu. Komunikácia s Komisiou počas prípravy tejto správy i konsenzus, ktorý sme pri tejto správe dosiahli vo Výbore pre zahraničné veci, ma presvedčili o tom, že Európa je pripravená vysporiadať sa s touto výzvou. Na záver mi dovoľte osobne sa poďakovať kolegom poslancom, ktorí predniesli pozmeňujúce a doplňujúce návrhy a odporúčania a najmä tieňovým spravodajkyniam, pani Hybáškovej, pani barónke Nicholsonovej of Winterbourne, a tieňovým spravodajcom, pánovi Briemu a pánovi Özdemirovi, za ich príspevky, ktoré túto správu významne obohatili.
<SPEAKER ID="216" NAME="Janez Lenarčič">
úradujúci predseda. - (SL) V prvom rade by som sa chcel poďakovať spravodajkyni, pani Gomesovej, za jej správu o úlohe Európskej únie v Iraku. Dnešnej rozprave budeme venovať veľkú pozornosť a dôkladne preštudujeme návrhy spravodajkyne i celého zhromaždenia.
<P>
Dovoľte mi využiť túto príležitosť, aby som obzvlášť privítal nedávne rozhodnutie Európskeho parlamentu zriadiť pre Irak delegáciu ad hoc. Táto delegácia určite prispeje k posilneniu vzťahov medzi Európskou úniou a Irakom vo všetkých oblastiach.
<P>
Európska únia v úzkej spolupráci s irackou vládou a ďalšími aktérmi, najmä Organizáciou Spojených národov, posilňuje vzťahy s Irakom a podporuje ústrednú úlohu Organizácie Spojených národov v Iraku. Európska únia bude aj naďalej úzko spolupracovať s Asistenčnou misiou Organizácie Spojených národov v Iraku (UNAMI). Zaručí tiež podporu tejto misie pri realizácii úlohy, ktorú jej uložila rezolúcia Bezpečnostnej rady Organizácie Spojených národov č. 1770.
<P>
Úrad Európskej komisie pre humanitárnu pomoc, ECHO, spolupracuje pri úsilí zlepšiť humanitárnu situáciu v celom regióne, nielen v Iraku. Rokovania o dohode o obchode a spolupráci s Irakom sú ďalším dôležitým faktom z hľadiska posilňovania vzťahov medzi Irakom a Európskou úniou. Potešilo nás, keď sme sa dozvedeli, že rokovania veľmi dobre napredujú.
<P>
EÚ pevne podporuje tento proces, v ktorom spolupracujú aj susedné krajiny. Aj naďalej budeme zdôrazňovať dôležitosť dialógu medzi Irakom a jeho susedmi. Na tomto mieste musím zdôrazniť, že územná celistvosť Iraku musí byť zachovaná. Ako dobre viete, predsedníctvo vyjadrilo veľké znepokojenie nad nedávnymi operáciami tureckej armády na irackom území. Chceli by sme podčiarknuť veľkú dôležitosť nepretržitého dialógu a spolupráce medzi Irakom a Tureckom. Dôrazne nabádame obe vlády aj kurdskú regionálnu vládu, aby našli mierové riešenie tejto situácie, a aby sa vyhli konfliktu.
<P>
Úspech úsilia o národné zmierenie má kľúčový význam z hľadiska dlhodobého a stáleho pokroku v oblasti zlepšovania bezpečnostnej situácie. Európska únia je pripravená podporovať Irak v jeho záväzku pokračovať v tomto procese.
<P>
Na záver by som chcel uviesť, že Európska únia pridelila na pomoc Iraku už veľký objem zdrojov. EÚ aj v súčasnosti prispieva k obnove bezpečnostného sektora Iraku najmä prostredníctvom integrovanej misie Európskej únie pre oblasť právneho štátu v Iraku, ktorej mandát bol predlžený až do leta budúceho roka. Ako dobre viete, iracké orgány považujú túto misiu za veľmi hodnotnú.
<SPEAKER ID="217" NAME="Benita Ferrero-Waldner">
členka Komisie. - Vážená pani predsedajúca, v prvom rade mi dovoľte hovoriť trochu dlhšie, pretože táto téma je pre mňa veľmi dôležitá.
<P>
Na úvod by som chcela vyjadriť uznanie pani Gomesovej a tiež všetkým ostatným poslancom, ktorí sa podieľali na príprave tejto dôležitej správy. Od decembra navštívila pani Gomesová Irak dvakrát, aby získala čo najjasnejší obraz o tom, čo sa v tejto krajine deje, a čo nie. Vyslala som do Iraku dvoch riaditeľov, ktorí majú na starosti túto oblasť. Jeden z nich, pán Tomás Duplá del Moral, je dnes so mnou v tejto rokovacej sále. Bližšie podrobnosti vám poviem neskôr.
<P>
Analýza pani Gomesovej je jasná, komplexná a najmä sa začína zo správneho miesta. Nemáme inú možnosť, len riešiť výzvy, ktorým Irak čelí v súčasnosti, a ktorým bude čeliť v budúcnosti.
<P>
Päť rokov po páde Saddáma Husajna môžeme vstúpiť do novej fázy postupného procesu. Tento proces je však ešte stále krehký, obmedzený a nestály.
<P>
Zdá sa, že bezpečnostná situácia sa mierne zlepšila, jednak v dôsledku amerického náporu, no tiež v dôsledku ďalších dvoch faktorov: po prvé, v dôsledku činnosti sunnitských Rád prebudenia, ktoré vyzbrojili a financujú Spojené štáty americké, no najmä, po druhé, v dôsledku prímeria milícií Muqtada al-Sadra, ktoré bolo nedávno predĺžené o ďalších šesť mesiacov. Počet mŕtvych irackých civilistov je stále veľmi vysoký a pokiaľ ide o udržateľnosť týchto snáh a zlepšení, vládne veľká neistota. Turecké vpády na severe Iraku ešte viac komplikujú situáciu, bez ohľadu na to, aké pokojné a rozvážne sú reakcie (aspoň v súčasnosti) ústrednej i kurdskej regionálnej vlády.
<P>
V politickej oblasti schválil zákonodarný zbor dôležitý balík zákonov: rozpočet na rok 2008, zákon o oblastných právomociach a obmedzenú amnestiu súvisiacu s procesom debaasifikácie, čo uspokojilo sunnitov, šiitov i Kurdov. No vzhľadom na to, že prezidentská rada zamietla zákon o oblastných právomociach, ešte stále nie je isté, či bude možné tento malý pokrok upevniť.
<P>
Hospodárska oblasť vykazuje úplnú závislosť od odvetvia spracovania ropy. Iraku sa nedarí prilákať zahraničné, a dokonca ani domáce, investície, je tu nedostatok príležitostí na vytváranie nových pracovných miest. Výber daní a colných poplatkov sa nachádza v úplne počiatočnom štádiu, vybraté sumy sú len okrajové. Schopnosť vynaložiť investície plánované v rozpočte pri súčasnom udržaní rastu je ešte stále obmedzená. Zdá sa však, že hospodárska činnosť, vrátane investícií, má v súčasnosti väčší potenciál v najbezpečnejšej kurdskej oblasti.
<P>
Ústredným bodom politického programu zostáva národné zmierenie, existuje mnoho iniciatív a udalostí vedených zo zahraničia. Hoci pokračuje domáce úsilie o vybudovanie skutočného irackého vlastníctva a perspektívy budúcnosti krajiny, ešte stále chýba zdieľaná a jasná vízia a spomínané úsilie sa riadi sektárskymi, náboženskými alebo národnostnými záujmami, pohnútkami, či sťažnosťami. Takýto obsah mala správa riaditeľa, ktorého som do oblasti vyslala.
<P>
Dovoľte mi, aby som túto príležitosť využila na to, aby som vám pripomenula, čo už v Iraku a s Irakom robíme, a čo si môžeme vytýčiť do budúcnosti v týchto stále náročných podmienkach. Naše zásahy sa týkajú širokej škály činností, ktoré sa vzťahujú na politické, hospodárske, humanitárne aspekty a tiež na aspekty pomoci.
<P>
Po prvé, dohoda o obchode a spolupráci predstavuje politické úsilie, ktorým sa po prvýkrát stanovuje základ zmluvných vzťahov medzi Európskou úniou a Irakom. Dúfame, že táto dohoda pomôže Iraku, aby sa venoval vlastnému programu reforiem, a že uľahčí opätovné začlenenie tejto krajiny do medzinárodného spoločenstva po dlhých rokoch izolácie. Práve sme dokončili štvrté kolo rozhovorov. V mnohých oblastiach sa naďalej darí rýchlo napredovať, od oblasti ľudských práv až po boj proti terorizmu, od energetickej spolupráce po oblasť životného prostredia.
<P>
Po druhé, stretnutia so susedmi, ktoré spomínal pán úradujúci predseda Rady, by mohli veľmi významne prispieť k zmenšeniu prekážok a k zlepšeniu bezpečnosti, a zároveň by tiež mohli umožniť nadviazanie politického dialógu a budovanie zmierenia medzi jednotlivými stranami. Osobne som venovala veľa úsilia, aby som napomohla takýto vývoj, zúčastnila som sa na dvoch konferenciách v Šarm al-Šajchu a v Istambule. Ak to bude možné, budem v tom pokračovať aj v budúcnosti, aby sa naďalej zdôrazňovala skutočnosť, že je potrebné, aby štáty susediace s Irakom na seba prevzali zodpovednosť. V tomto smere možno za dobré signály považovať návštevu generálneho tajomníka Ligy arabských štátov, Amra Moussu, v Bagdade a tiež nedávnu návštevu iránskeho prezidenta v Iraku.
<P>
Ako vo svojej správe zdôrazňuje pani Gomesová, úloha pomôcť Iraku postaviť sa na vlastné nohy nesmie byť len na pleciach spoločenstva darcov alebo len na Iračanoch.
<P>
Pokiaľ ide o pomoc, nemusím vám pripomínať, že od roku 2003, kedy sa počas pôsobenia môjho predchodcu začalo s poskytovaním financovania, bolo na Irak vyčlenených 829 miliónov EUR z fondov Spoločenstva, s plnou podporou Rady a Európskeho parlamentu.
<P>
Čo sa týka náročnosti vytvorenia účinného programu v Iraku, nikdy sme neboli naivní. V súlade s odporúčaním tohto Parlamentu a všetkých členských štátov sme spolupracovali s OSN a s jej agentúrami, so Svetovou bankou a trustovým fondom viacerých darcov. Spolupráca s týmito inštitúciami bola jedinou uskutočniteľnou možnosťou. Organizácia Spojených národov zažívala mimoriadne krušné chvíle po atentáte na Sergia Vieira de Mella, pri ktorom zahynula aj veľká časť personálu, keď došlo k výbuchu kancelárie OSN v Bagdade. Nový osobitný zástupca, pán Staffan de Mistura, sa svojej práce ujal s pozoruhodným zanietením, čo sa veľmi cení. Nedávno ste mali možnosť stretnúť námestníka osobitného zástupcu OSN, pána Davida Shearera. Myslím si, že medzi vami došlo k dobrej výmene názorov o misii a o pretrvávajúcich hrozbách.
<P>
Mohla by som spomenúť mnoho projektov, no urobím to až neskôr, keď budem odpovedať na vaše otázky. Teraz poviem len toľko, že si myslím, že ide o veľmi dôležitú a významnú prácu, o to viac, že schopnosť irackej vlády dosahovať výsledky je veľmi obmedzená, v tomto bode sa stotožňujem s názorom pani Gomesovej. Od základných potrieb v oblasti zdravotníctva a vzdelávania, cez pomoc pri podpore demokratizácie, volebného procesu a dodržiavania ľudských práv, až po humanitárnu podporu a podporu utečencov, vo všetkých týchto oblastiach vytrvalo presadzujme komplexný program, pričom v tých najzložitejších podmienkach využívame najlepšie prostriedky, ktoré sú k dispozícii.
<P>
Snažili sme sa zabezpečiť, aby sa osobitná pozornosť venovala potrebám zraniteľných skupín, najmä ľuďom, ktorí boli vysídlení, či už v rámci Iraku, alebo aj do iných susedných krajín. Na podporu utečencov bol minulý rok vyčlenený významný balík v objeme 50 miliónov EUR. Komisia má tiež v úmysle vyčleniť 20 miliónov EUR zo svojej rozpočtovej položky humanitárnej pomoci na rok 2008 na podporu osôb vysídlených v rámci štátu, utečencov a na podporu najzraniteľnejších skupín v Iraku. Začali sme aj niekoľko dvojstranných projektov, no ideálne riešenie neexistuje. V skutočnosti má každá možnosť vnútorné a hrozivé nedostatky.
<P>
Záverom mi dovoľte povedať, že na základe mojich pokynov, ako som už spomínala, dvaja riaditelia zodpovední za Irak z GR pre vonkajšie vzťahy a z EuropeAid navštívili so svojimi skupinami Bagdad. S predstaviteľmi irackých úradov a s ďalšími aktérmi viedli plodné a veľmi úprimné rozhovory. Misia potvrdila neistú bezpečnostnú situáciu v Iraku, politickú a hospodársku situáciu, ktorú som spomínala, mimoriadne obmedzené možnosti irackých orgánov po rokoch vlády Saddáma Husajna a následnej vojne. Misia tiež potvrdila kľúčovú úlohu našej malej delegácie v Iraku.
<P>
Iracká vláda vyjadrila svoju túžbu spolupracovať s Európskou úniou. Na základe toho sa pokúsime poskytnúť financovanie, popri ďalších dvojstranných a medzinárodných darcoch, a pomôžeme posilniť inštitúcie a kapacitu správy štátu, ktorá je aj naďalej slabá. V súlade s požiadavkou Parlamentu preskúmame, ako prijať čo najpriamejšie opatrenia, zohľadniac pritom bezpečnostnú situáciu. Budeme sa snažiť zabezpečiť, aby bola naša pomoc maximálne účinná, viditeľná a spoľahlivá.
<P>
(potlesk)
<SPEAKER ID="218" NAME="Ignasi Guardans Cambó">
spravodajca Výboru pre medzinárodný obchod požiadaného o stanovisko. - (ES) Vážená pani predsedajúca, túto správu musíme privítať. Výbor INTA ju preskúmal a obšírne prediskutoval, samozrejme z pohľadu jej spôsobilosti, a presne o tom by som rád v krátkosti povedal pár slov.
<P>
Chcel by som zdôrazniť niekoľko bodov uvedených v texte Výboru INTA, ktorý spravodajkyňa prevzala len sčasti do svojej správy, aj keď treba povedať, že podstata toho, čo chcel Výbor pre medzinárodný obchod vo svojom texte vyjadriť, bola do správy zakomponovaná. Po prvé, Irak musí byť znova zapojený do takzvaného medzinárodného hospodárskeho systému, a v tejto súvislosti musíme privítať jeho štatút pozorovateľa vo Svetovej obchodnej organizácii. Toto je jednoznačne pozitívny krok správnym smerom.
<P>
Po druhé, musíme dohodu o obchode a spolupráci využiť ako veľmi užitočný nástroj na podporu vnútorných reforiem, ktoré Irak viac priblížia k mnohostrannému systému vedných odborov.
<P>
Po tretie, chcel by som zdôrazniť potrebu zabezpečenia skutočnej transparentnosti a nediskriminácie v súvislosti s verejnými obstarávaním v Iraku. Ide o bod, ktorý výbor veľmi zdôrazňoval, a ktorý bude počas zajtrajšieho hlasovania predložený na plenárnom zasadnutí ako pozmeňujúci a doplňujúci návrh. Domnievam sa, že je skutočne dôležité zdôrazňovať potrebu transparentnosti a rovnováhy pri všetkých verejných obstarávaniach.
<P>
Nakoniec vyzývame na opätovnú investíciu príjmov z predaja ropy takým spôsob, ktorý by zaručil, že tento proces bude riadiť samotná iracká vláda prostredníctvom príslušných orgánov.
<P>
Dalo by sa toho, samozrejme, povedať ešte oveľa viac, domnievam sa však, že správa ako celok si zaslúži gratulácie tohto Parlamentu.
<SPEAKER ID="219" NAME="Jana Hybášková">
v mene skupiny PPE-DE. - (CS) Vážená pani predsedajúca, vážená pani komisárka, z hĺbky srdca ďakujem barónke Nicholsonovej, Ane Gomesovej a Komisii. Nesplniteľné sa stalo možným. Tento parlament, Európsky parlament, našiel jednotnú zhodu vo svojom odporúčaní Rade aj Komisii v tom, ako by mala Európska únia postupovať v Iraku.
<P>
Nechajme minulosť minulosťou. Situácia sa prestala zhoršovať a začala sa stabilizácia. Mladí ľudia sa odvracajú od sektárstva a násilia, milície strácajú podporu a Mahdího armáda spolupracuje. To je imperatív pre európsku prítomnosť. Hlavnou európskou úlohou je posilniť zákon a poriadok a poskytovať technickú pomoc polícii, ministerstvu vnútra, súdnictvu a väzenským systémom. Druhou oblasťou je podporiť Iračanov, aby prostredníctvom rozpočtu mohli využívať svoje obrovské ropné bohatstvo. Treťou je posilnenie demokracie technickou podporou volebných procesov.
<P>
Vyzývame tiež európske firmy a spoločnosti, aby obnovili svoju prítomnosť v Iraku. K tomu však potrebujeme spoločnú európsku pozíciu. Zaoberáme sa situáciou utečencov, azylantov a vysídlených osôb. Potrebujeme partnerov. Potrebujeme irackých partnerov, ktorí si ctia transparentnosť, bojujú proti korupcii a rodinkárstvu a dodržujú právny štát, ľudské práva a demokraciu. Sme pripravení poskytnúť irackému parlamentu partnerskú podporu, učiť ich asistentov, cestovať tam a fungovať v rámci ad hoc stálej delegácie.
<P>
Jeden odkaz je však dôležitý, dovoľte mi ho vysloviť ako človeku, ktorý prvýkrát prišiel do Basry 7. apríla 2003: Európa nemôže zostať súčasťou problému. Ponúknime spoločnú európsku účasť pri zmene ľudskej tragédie generácií Iračanov.
<SPEAKER ID="220" NAME="Véronique De Keyser" LANGUAGE="FR">
Vážená pani predsedajúca, správa pani Gomesovej je vynikajúca a predstavuje skutočne významný počin. Bez obvyklých zbytočných politických rečí nám ponúka nový a konštruktívny pohľad na veľmi citlivú irackú otázku, ktorá nás veľmi dlho rozdeľovala, pričom tento prístup je pre Anu Gomesovú typický. Vo Výbore pre zahraničné veci bola prijatá výraznou väčšinou, pričom by som chcela zdôrazniť dva body spomedzi množstva, ktoré tu boli spomenuté.
<P>
Po prvé, Ana Gomesová vyzýva, aby boli všetky nástroje, ktoré má Komisia k dispozícii, použité kreatívne s cieľom opätovného vytvorenia vhodných kapacít v Iraku v oblastiach právneho štátu, spravodlivosti, ľudských práv, dobrej správy verejnej, postavenia žien, zdravotníctva a vzdelania. Ana Gomesová to vyslovuje a uvádza s určitou dávkou nástojčivosti. Iraku nechýbajú peniaze. Je to krajina, ktorá má potenciál stať sa bohatou, bola však úplne zdevastovaná z hľadiska administratívneho aj ľudského. Z toho dôvodu pani Gomesová vyzýva na dvojstranné projekty na podporu budovania kapacít a občianskej spoločnosti a poukazuje na odvahu Komisie, ktorá dokonca do Bagdadu vyslala delegáciu na monitorovanie týchto projektov z bližšej vzdialenosti a na zabezpečenie lepšej viditeľnosti úsilia Európskej únie.
<P>
Po druhé, okrem samotného Iraku je Ana Gomesová znepokojená aj v súvislosti s núdzou irackých utečencov. V nedávnej správe vysokého komisára pre utečencov sa uvádza, že v susedných krajinách sa nachádza vyše dva milióny utečencov, skutočne kritický stav však dosiahla situácia v Sýrii, v ktorej je 1 400 000 utečencov, a Jordánsku s vyše pol miliónom utečencov. Aj napriek najlepším snahám týchto krajín boli zaznamenané prípady detskej práce a prostitúcie. Ana Gomesová vyzýva Európu, aby preukázala väčšiu veľkodušnosť pri prijímaní týchto utečencov, a vyzýva tiež Komisiu, aby poskytovala väčšiu podporu vo svojich programoch pomoci.
<P>
V krátkosti, tejto správe sa musí venovať v krátkodobom horizonte, a možno dokonca aj v strednodobom horizonte, veľmi vážna pozornosť pri určovaní budúcich politík pre Irak, obzvlášť rozpočtových politík. Chcela by som tomuto Parlamentu ešte raz pripomenúť, že pani spravodajkyňa, predtým, než predložila svoju analýzu tamojšej situácie, navštívila túto krajinu dvakrát. Vzhľadom na nebezpečnú situáciu, ktorá tam panuje, musím skutočne obdivovať jej odvahu.
<SPEAKER ID="221" NAME="Nicholson of Winterbourne">
v mene skupiny ALDE. - Vážená pani predsedajúca, aj ja by som chcela čo najsrdečnejšie zablahoželať našej pani spravodajkyni. Pani Gomesová vypracovala skutočne výnimočnú správu, ktorej zistenia sú odvodené z jej osobných poznatkov, ktoré získala z prvej ruky priamo na mieste. Blahoželám aj pani komisárke k jej vytrvalej a neúnavnej pozornosti zameranej na najdôležitejšie aspekty irackého problému, ako aj vedúcemu delegácie, pánovi Uusitalovi, o ktorého práci som sa mohla presvedčiť osobne priamo na mieste pri niekoľkých príležitostiach. Ide zo strany Komisie o skutočne prvotriednu prácu, ku ktorej pánovi Uusitalovi aj vám, pani komisárka, srdečne blahoželám. Otázke Iraku venovala značnú pozornosť aj Rada ministrov a dnes venujeme tejto otázke pozornosť aj my v tomto Parlamente. Konečne sa teda kľúčové inštitúcie Európskej únie spojili. Spolu dokážeme, samozrejme, dosiahnuť oveľa viac.
<P>
Dnes má Irak skutočný parlament a úplne sekulárnu ústavu. Irak je jedným z mála národov v tomto regióne, ktoré majú demokraciu - sekulárnu demokraciu - aj napriek jej niektorým nedostatkom. Z toho dôvodu musíme urobiť všetko, čo je v našich silách, aby sme Iračanom pomohli posilniť ich demokratický proces. Myslím si, že posilňovanie väzieb medzi našimi parlamentmi je jednou z kľúčových oblastí, ktorou by sme k tomu mohli prispieť. Cítim sa skutočne poctená, že som sa stala novou predsedníčkou delegácie, ktorá bola nedávno vytvorená Konferenciou predsedov.
<P>
V októbri minulého roku - a potom ešte raz v januári, spoločne s pani Gomesovou - som mala možnosť osloviť iracký parlament počas plenárneho zasadnutia. Bola to pre mňa veľká česť, pričom sme sa mohli okamžite presvedčiť o tom, akú veľkú pomoc potrebujú. Ak chceme pomôcť Iraku zvrátiť nepriaznivú administratívnu situáciu, ktorú zdedil, potrebujeme vytvoriť blízke partnerstvá s ministerstvami verejných služieb a využiť všetky naše skúsenosti pri procese rozširovania s cieľom pomôcť pri budovaní kapacít a inštitúcií.
<P>
Pretože, rovnako ako my, aj Iračania si žiadajú demokraciu a majú právo na dobrú správu vecí verejných. Žiadajú a potrebujú tiež poskytovanie základných ľudských práv a verejných služieb a rovnaké výsady, aké máme my v našich demokraciách v západnej Európe. Chcela by som povedať, že stabilný Irak, ktorý vytvára pozitívny vplyv vnútorne aj regionálne, predstavuje cieľ, na dosiahnutie ktorého sa oplatí vynaložiť všetko potrebné úsilie. Keď raz Turecko vstúpi do Európskej únie, a ja skutočne dúfam, že sa tak stane, z Iraku sa stane náš bezprostredný sused, preto túto krajinu vnímame ako súčasť nášho širšieho susedstva.
<SPEAKER ID="222" NAME="Adam Bielan" LANGUAGE="PL">
Vážená pani predsedajúca, tiež by som rád zablahoželal pani spravodajkyni k vypracovaniu tejto výbornej správy.
<P>
Dámy a páni, o niekoľko dní, 20. marca, to bude presne päť rokov, čo jednotky medzinárodnej koalície začali druhú vojnu v Perzskom zálive. Bohužiaľ, nie všetky členské štáty Európskej únie prijali v tom čase politické rozhodnutie podporiť Spojené štáty. Nedostatok jednotnosti v roku 2003 aj naďalej negatívne ovplyvňuje úlohu, ktorú by Európska únia mohla zohrávať pri obnove Iraku. Veď máme, koniec koncov, k dispozícii širokú škálu finančných a politických nástrojov. V prípade správneho použitia by politické nástroje mohli pomáhať pri podpore bezpečného a demokratického Iraku a prispievať tak k okamžitému zlepšeniu stability celého regiónu.
<P>
Súhlasím s pani spravodajkyňou, že Irak jednoznačne potrebuje viac než len finančnú pomoc. Potrebuje tiež podporu pri opätovnom budovaní svojich národných inštitúcií a občianskej spoločnosti. Mali by sme pamätať, že počas desaťročí diktátorskej nadvlády sa iracká verejná administratíva zameriavala skôr na kontrolu obyvateľstva, než na poskytovanie verejných služieb.
<P>
Pri vypracovávaní novej stratégie Európskej únie pre naše budúce záväzky voči Iraku nesmieme prehliadať potrebu dialógu so Spojenými štátmi, predovšetkým v oblasti zahraničnej a bezpečnostnej politiky. Som presvedčený, že dobrá spolupráca so Spojenými štátmi je kľúčovým faktorom pre vybudovanie bezpečného a stabilného Iraku.
<SPEAKER ID="223" NAME="Caroline Lucas">
v mene skupiny Verts/ALE. - Vážená pani predsedajúca, aj ja by som sa chcela poďakovať pani spravodajkyni za vynikajúcu správu. Chcela by som začať tým, aké dôležité je, aby si akákoľvek zamýšľaná angažovanosť zo strany Európskej únie v Iraku vzala ponaučenie z chýb z minulosti, vzhľadom na obrovskú politickú a humanitárnu katastrofu, ktorú spôsobila invázia. Našim východiskovým bodom by malo byť uznanie faktu, že problémy Iraku sa dajú vyriešiť jedine tak, že Iračanom vrátime späť ich úplnú zvrchovanosť, vrátane ropy a ďalších prírodných zdrojov. Z toho dôvodu by som chcela vyzvať na stiahnutie všetkých zahraničných okupačných jednotiek z Iraku.
<P>
Prečítala som si v súvislosti s touto správou stanovisko Výboru pre medzinárodný obchod a všimla som si, že po vojenskej okupácii Iraku nasledovala hospodárska okupácia, v ktorej Spojené štáty sprivatizovali verejný majetok, liberalizovali obchod a zaviedli zákony týkajúce sa priamych zahraničných investícií v jasnom rozpore s medzinárodných právom. Z toho dôvodu potrebujeme byť v oblasti obchodu a investícii trochu viac opatrní.
<P>
Správa, ktorú máme pred sebou, víta iracký štatút pozorovateľa vo WTO ako kľúčový krok pri integrácii Iraku do medzinárodného hospodárstva, a teší sa na uzavretie dohody o obchode a spolupráci medzi EÚ a Irakom. Chcela by som sa len ubezpečiť, či má Irak už dostatočne vybudované svoje vlastné kapacity pre rokovania a hodnotenia. V opačnom prípade totiž riskujeme, že sa táto krajina znova stane obeťou vonkajších záujmov.
<P>
Správa tiež vyzýva na pomoc a podporu zo strany európskych firiem, aby predkladali svoje ponuky v rámci zmlúv na obnovu Iraku. Znovu chcem pripomenúť, aby sme urobili všetko, čo je v našich silách, na vybudovanie kapacít irackých firiem, ako aj rokovacích kapacít irackej vlády, aby sme mohli kráčať dopredu spôsobom, ktorý bude prospešný pre všetkých.
<SPEAKER ID="224" NAME="Vittorio Agnoletto">
v mene skupiny GUE/NGL. - (IT) Vážená pani predsedajúca, vážené dámy, vážení páni, sme pozitívne naklonení správe pani Gomesovej, ktorá obsahuje niekoľko osobitých znakov, napríklad obranu územnej celistvosti, alebo potrebu zmierovacieho procesu v rámci Iraku. Zároveň sa však domnievame, že Európska únia musí vyzvať Turecko, aby okamžite zastavilo svoju inváziu do severného Iraku.
<P>
Podporujeme tiež výzvu na opätovné investovanie príjmov z predaja ropy pre prospech Iraku, nemôžeme však ignorovať zákony vytvorené Spojenými štátmi, v ktorých odovzdali iracké energetické zdroje do rúk veľkých amerických nadnárodných spoločností, a ktoré im umožňujú vyvážať všetky tržby a dosahovať obrovské zisky. Jednou z týchto spoločností je aj spoločnosť viceprezidenta Cheneyho Halliburton.
<P>
Podporujeme, samozrejme, výzvu na transparentnosť v oblasti právnych predpisov a právneho postavenia dodávateľských organizácií, nemôžeme však ignorovať fakt, že v danej krajine pôsobia súkromné armády zamestnávajúce desaťtisíce ľudí, ktoré fungujú mimo akýchkoľvek právnych predpisov.
<P>
Správa vyzýva k tomu, aby sa Kódex správania štátov EÚ pri vývoze zbraní pretransformoval do podoby právne záväzného dokumentu, nesmieme však pritom zabúdať, že táto vojna stála 6 000 miliárd USD, ktoré by za iných okolností mohli byť investované do dosahovania rozvojových cieľov milénia. Táto vojna a okupácia má na svedomí státisíce mŕtvych, bola a stále je nezákonná, rozpútaná úplne v rozpore s medzinárodným právom, jednostranne a proti vôli väčšiny členských štátov, OSN a medzinárodnej verejnej mienky.
<P>
Mali by sme vyzvať na okamžité stiahnutie okupačných jednotiek. Musia byť nahradené misiou OSN zameranou výlučne na zabezpečenie bezpečnosti. Všetky vojenské aktivity musia byť ukončené.
<SPEAKER ID="225" NAME="Bastiaan Belder">
v mene skupiny IND/DEM. - (NL) Pani Gomesová vynaložila obrovské úsilie na vypracovanie správy o úlohe Európskej únie v Iraku. Zložitá situácia v Iraku si vyžaduje jasnú a zaväzujúcu politiku. Navrhovaná politika Európskej únie voči Iraku však vyvoláva niektoré vážne otázky. Tieto otázky úzko súvisia s mojou pracovnou návštevou Kurdistanu.
<P>
Pani spravodajkyňa opísala Kurdistan ako región, v ktorom existujú veľmi slabé záruky stability a bezpečnosti, a v ktorom je potrebné ďalej rozširovať medzinárodnú rozvojovú spoluprácu. Prítomnosť Európskej únie v tomto regióne je, samozrejme, veľmi dôležitá a chcel by som ju zdôrazniť. Kurdská vláda sa však stala predmetom ostrej vnútornej aj vonkajšej kritiky v súvislosti s dodržiavaním ľudských práv. Obzvlášť znepokojujúce je postavenie asýrskej kresťanskej menšiny v Kurdistane. "Existuje pre tieto skupiny v Iraku budúcnosť?" To je skutočne významná otázka.
<P>
V krátkosti, členovia Rady a Komisie, akým spôsobom by ste mohli účinne prispieť k trvalému mieru a stabilite v regióne Kurdistanu a k vytvoreniu demokratickej a zákonnej vládnucej štruktúry?
<P>
Pani predsedajúca, na záver by som chcel upozorniť ešte na jednu vec. Milióny vysídlených Iračanov si zaslúžia našu plnú pozornosť a podporu. Pani spravodajkyňa odporúča Rade, aby členské krajiny EÚ prichýlili irackých utečencov. Vážení členovia Rady a Komisie, nakoľko je tento vynikajúci návrh uskutočniteľný? Ďakujem za pozornosť.
<SPEAKER ID="226" NAME="Slavi Binev" AFFILIATION="NI">
(BG) Vážená pani predsedajúca, vážené kolegyne, vážení kolegovia, podporujem správu pani Gomesovej, pretože ponúka jasný prehľad všetkých problémov, ktoré sprevádzajú vytvorenie novej demokratickej vlády v Iraku, a zároveň ponúka spôsoby na prekonanie týchto problémov.
<P>
Chcel by som najprv vyzvať na okamžité stiahnutie okupačných síl z Iraku, pretože vojna a okupácia tohto zvrchovaného štátu boli nezákonné a rozhodnutie na ich začatie bolo urobené v úplnom rozpore s medzinárodným právom, t. j. jednostranne a v rozpore s názorom väčšiny členských štátov OSN a medzinárodného spoločenstva.
<P>
Dúfam, že vzniknutá situácia neohrozí 3 500 pokojných obyvateľov Ashrafu patriacich do organizácie Mudžahedíni iránskeho ľudu (PMOI), ktorí sa nachádzajú pod neustálym tlakom. Som presvedčený, že demokracia sa nedá ani v jednej krajine na svete vybudovať pomocou nedemokratických a násilných metód.
<P>
Budem hlasovať za správu pani Any Marie Gomesovej, pretože iracké problémy sa dajú vyriešiť jedine prostredníctvom odovzdania skutočnej a úplnej zvrchovanosti späť do rúk Iračanov.
<SPEAKER ID="227" NAME="Nickolay Mladenov" AFFILIATION="PPE-DE">
Vážená pani predsedajúca, vážená pani komisárka, vážený pán úradujúci predseda Rady a vážená pani Gomesová, chcel by som sa vám poďakovať za všetky vaše slová a všetku vašu doterajšiu prácu.
<P>
Myslím si, že táto správa vysiela veľmi dôležitý odkaz zvyšku Európskej únie: tento Parlament sa chce pozerať dopredu. Nechce sa otáčať späť. Chce sa angažovať v budúcnosti demokratického a federálneho Iraku a podporovať túto budúcnosť.
<P>
Chcel by som k tejto správe povedať tri veci, pričom som nesmierne hrdý na to, že táto správa prichádza od Európskeho parlamentu v deň, kedy oslavujeme päťdesiate výročie jeho úspechov. Dnes oslavujeme to, čo sa nám podarilo dosiahnuť vďaka zmiereniu Európy. Poznatky, ktoré sme počas týchto 50 rokov získali, teraz potrebujeme vo forme skúseností a vedomostí poskytnúť našim priateľom v Iraku, aby ich mohli využiť na úspešnú obnovu svojej krajiny.
<P>
Správa, samozrejme, zdôrazňuje dosiahnuté úspechy, nebojí sa však spomenúť aj výzvy, ktorým musí Iracká republika čeliť, pričom pani komisárka ich veľmi dobre opísala.
<P>
Chcel by som upozorniť na jednu vec z prejavu pani komisárky, ktorou je, že dosiahnutie bezpečnosti v danej krajine je predovšetkým zodpovednosťou samotných Iračanov. Prispeje k nej, samozrejme, aj podpora zo strany medzinárodného spoločenstva, ale je to zodpovednosť Iračanov. Nikto iný okrem Iračanov nemôže zabezpečiť bezpečnosť v Iraku. Nikto iný, než irackí politici a ich politický proces, nemôže vyriešiť iracké politické problémy.
<P>
Vyzývame na novú stratégiu: európsku stratégiu pre Irak. Strávil som veľkú časť roku 2006 ako zástupca Rady v Bagdade, kde som pomáhal Iraku. Každý deň som tam zo všetkých strán počúval otázku: "Kde je Európa? Chceme sa s Európou zhovárať, pretože vaše skúsenosti sú pre nás nesmierne dôležité." Dnes odpovedáme na túto výzvu.
<P>
Nakoniec by som chcel povedať, že Európsky parlament touto správou potvrdzuje svoj záväzok podporovať obnovu a budovanie irackého parlamentu, čo je skutočne nesmierne dôležitá úloha. Chcel by som sa Rade poďakovať za to, že schválením delegácie pre vzťahy s Irakom uznala dôležitú úlohu, ktorú v tejto oblasti zohráva Európsky parlament.
<P>
Myslím si, že dnes čelíme základnej výzve: využiť naše poznatky a skúsenosti na podporu politického procesu v Iraku a na pomoc irackému obyvateľstvu - nie pomocou zbraní, ale prostredníctvom slov a skutkov.
<SPEAKER ID="228" NAME="Béatrice Patrie" AFFILIATION="PSE">
(FR) Vážená pani predsedajúca, vážené dámy, vážení páni, aj ja by som rada zablahoželala pani Gomesovej ku kvalitnej práci v súvislosti s veľmi citlivou a komplexnou otázkou. Všetci sme si vedomí, do akej miery bol konflikt v Iraku zdrojom hlbokého rozdelenia medzi členskými štátmi. Všetci sme si tiež vedomí, že teraz je našou povinnosťou vybudovať bezpečný, zjednotený, prosperujúci a demokratický Irak.
<P>
Ja osobne by som však chcela upozorniť na ešte väčšiu drámu, ktorú sa naše vlády pokúšali čo najviac zatajiť. Mám na mysli takmer 4,5 milióna ľudí, ktorých iracký konflikt vyhnal z ich domovov. Ide o najväčšie vysídlenie obyvateľstva na Strednom východe od roku 1948, ktoré si vyžaduje urýchlené podniknutie spoločných krokov na európskej úrovni.
<P>
Najviac ma znepokojuje okamžitý a dlhodobý osud Iračanov, ktorí boli nútení opustiť svoju krajinu. Približne 2,3 milióna ľudí našlo útočisko v susedných krajinách, predovšetkým Sýrii a Jordánsku, ale tiež v Egypte, Libanone, Turecku a štátoch Perzského zálivu. Sýria a Jordánsko si za svoje úsilie, v ktorom poskytli útočisko takmer dvom miliónom utečencov, zaslúžia obrovské uznanie.
<P>
Úlohou Európskej únie a medzinárodného spoločenstva je, samozrejme, zabezpečiť, aby sa všetci títo utečenci mohli v dlhodobom horizonte vrátiť domov. V súčasnosti je však pre mnohých z nich návrat domov jednoducho nemožný. Niektorí obzvlášť zraniteľní utečenci musia byť presunutí do krajín západnej Európy. Na základe informácií Úradu vysokého komisára OSN pre utečencov bolo 6,6 % (t. j. okolo 100 tisíc) Iračanov žijúcich v Sýrii presídlených. Z toho dôvodu chcem vyzvať svojich kolegov a kolegyne, aby podporili pozmeňujúci a doplňujúci návrh zaoberajúci sa programami presídlenia v roku 2008, ktorý by Európskej únii umožnil prichýliť najviac zraniteľných utečencov, ktorí sa momentálne nachádzajú v rukách Úradu vysokého komisára OSN pre utečencov.
<P>
Na záver by som chcela vyzvať tento Parlament, aby sa neotáčal k našim hodnotám chrbtom. Musíme v plnej miere rešpektovať Ženevský dohovor z roku 1951 a odmietnuť akékoľvek násilné vydanie utečencov späť do Iraku.
<SPEAKER ID="229" NAME="Patrick Louis" AFFILIATION="IND/DEM">
(FR) Vážená pani predsedajúca, vážené dámy, vážení páni, Fernand Braudel tvrdil, že dejiny sa začali v Sumeri. Dnes sa však zdá, že dlhé dejiny kresťanskej menšiny v Iraku sa pomaly blížia k svojmu koncu. My, európske národy, nemôžeme podporovať túto obrovskú nespravodlivosť nečinným prizeraním. Títo ľudia privítali islamské náboženstvo a spoločne vybudovali krajinu, ktorá, predtým, než bola zničená fanatizmom a vojnami, prosperovala.
<P>
A teraz musia tieto menšiny utekať. Irak nemôže vybudovať budúcnosť bez ich prítomnosti a zručností. Budúcnosť sa nebuduje rozdeľovaním krajiny, ale budovaním jej hospodárstva, pri vzájomnom rešpektovaní rozdielnych spoločenstiev a kultúr a uplatňovaní zásad právneho štátu.
<P>
Ak Európska únia prijme pevné rozhodnutie zasiahnuť v Iraku, potom musí mať vo svojich plánoch neustále na pamäti ťažké podmienky, v ktorých sa všetky tieto menšiny nachádzajú. Ich budúcnosť musí byť východiskovým bodom opatrení EÚ a vzájomné rešpektovanie medzi jednotlivými spoločenstvami musí byť podmienkou pre poskytovanie pomoci. Tieto opatrenia poslúžia na dobrú povesť našich národov.
<SPEAKER ID="230" NAME="Sorin Frunzăverde" AFFILIATION="PPE-DE">
(RO) Vzhľadom na pokrok, ktorý Irak v poslednej dobe dosiahol vnútorne aj na úrovni zahraničných vecí, musí Európska únia podporovať iracké orgány v ďalšom pokračovaní ich úsilia na vytvorenie demokratického, stabilného a zákonného štátu a inštitúcií federálneho typu.
<P>
Vzhľadom na etnickú a náboženskú situáciu sa domnievam, že jediným životaschopným riešením je federálny Irak. Mám tým na mysli federálny, nie rozdelený Irak. Európska únia musí tiež podporovať vytvorenie stabilného Iraku, s inštitúciami, ktoré by boli schopné zaručiť národnú zvrchovanosť, štátnu jednotu, územnú celistvosť, udržateľný hospodársky rozvoj a prosperitu pre iracké obyvateľstvo. Európska únia musí aktívne podporovať rozvoj inštitúcií v Iraku, ktoré by boli prispôsobené irackým podmienkam, a ktoré by náležite rešpektovali historické, náboženské, kultúrne a individuálne tradície irackých obyvateľov, ako aj všetkých etnických a náboženských spoločenstiev pôsobiacich na jeho území.
<P>
V tejto súvislosti je vhodné vytvoriť určité konzultačné orgány, ktoré by tvorili vedúce osobnosti všetkých etnických a náboženských spoločenstiev v Iraku, s cieľom prideliť centrálnym orgánom väčšiu legitimitu. Inštitucionálny rozvoj v Iraku musí Európska únia podporovať prostredníctvom misie EUJUST LEX a vhodnými európskymi finančnými nástrojmi.
<P>
Chcel by som zdôrazniť potrebu toho, aby bola európska finančná pomoc určená priamo konkrétnym prijímajúcim irackým inštitúciám. Tieto finančné prostriedky by mala Európska únia spravovať tak, aby bolo ich použitie z pohľadu našich občanov transparentné a kontrolovateľné.
<P>
Navrhujem, aby inštitúcie Európskej únie použili v procese stabilizácie a obnovy Iraku poznatky a odborné znalosti tých členských štátov, ktoré už majú svoje civilné a vojenské zastúpenie na irackom území. Zároveň sa domnievam, že by sme mali podporovať európske spoločnosti, aby sa angažovali v procese obnovy Iraku a rozvoji svojho podnikania v danej oblasti.
<SPEAKER ID="231" NAME="Erika Mann" AFFILIATION="PSE">
(DE) Vážená pani predsedajúca, vážená pani komisárka, vážená pani Gomesová, vážené dámy, vážení páni, vo Výbore pre medzinárodný obchod sme sa, samozrejme, zameriavali predovšetkým na aspekty súvisiace s obchodom a hospodárskymi vzťahmi, v niektorých oblastiach sme však zašli aj o trochu ďalej. Dovoľte mi preto uviesť pripomienky k dvom bodom.
<P>
Najprv chcem povedať, že sme veľmi radi, že máme túto správu, ktorá jednoznačne ukazuje, že Európska únia má veľmi jasnú úlohu a záväzok vo vzťahu k Iraku. Domnievame sa, že je skutočne životne dôležité, aby bol Irak začlenený do obchodného systému, pričom určite nemusím hovoriť, že to znamená členstvo vo Svetovej obchodnej organizácii. Budeme musieť Iraku poskytnúť oveľa viac technickej pomoci, než sme poskytovali doteraz. Táto technická pomoc sa musí zameriavať na priblíženie Iraku smerom k európskemu hospodárskemu systému a, do určitej miery, aj európskym podnikom.
<P>
Pokiaľ ide o financovanie, sme trochu skeptickí v súvislosti s tým, že všetko financovanie sa má organizovať výlučne cez OSN, Svetovú banku, prípadne trustový fond viacerých darcov. Boli by sme radi, ak by sme mohli aspoň do určitej miery vybudovať aj svoje vlastné kapacity a projektovú správu, ktoré by nám následne umožňovali vytvoriť databázu údajov a odborných poznatkov zameraných na pomoc v tomto úsilí. Boli by sme veľmi radi, keby sa tieto ciele odrazili vo vašich rozhodnutiach.
<SPEAKER ID="232" NAME="Georgios Georgiou" AFFILIATION="IND/DEM">
- (EL) Vážená pani predsedajúca, dovoľte mi najprv zablahoželať pani Gomesovej a pani komisárke, ktoré preukázali skutočnú ľudskosť v súvislosti s dnešnými udalosťami v Iraku.
<P>
Aj napriek tomu mám však, pani predsedajúca, dojem, že otrocky nasledujeme iných, ktorí ničia, aby sme my mohli stavať. Nie je to po prvý raz. Dnes dávame 820 miliónov EUR na pomoc Iračanom. Nemôžeme však pomôcť mŕtvym, ktorých je oveľa viac než bolo obetí počas režimu Saddáma Husajna. Zaujímalo by ma, či jedného dňa zaplatia aj tí, ktorí nesú zodpovednosť za tieto dnešné obete.
<P>
Hovorím to preto, že sa nám niečo podobné stalo aj v Juhoslávii. Pani predsedajúca, ak skutočne a celkom oprávnene nemáme radi diktátorov a ich metódy, potom sa pokúsme nájsť spôsoby, ako sa od týchto diktátorov oslobodiť. Nemáme žiadny dôvod ničiť krajiny len preto, že nemáme radi diktátorov. Práve kvôli tomu sa v súčasnosti v Iraku deje to, čo sa v minulosti stalo v Juhoslávii, pričom nevieme, kedy sa dnešná iracká tragédia skončí.
<SPEAKER ID="233" NAME="Anna Záborská" AFFILIATION="PPE-DE">
(FR) Vážená pani predsedajúca, vážené dámy, vážení páni, pred necelými dvoma týždňami bol unesený mosulský arcibiskup monsignor Rahho. Traja ľudia, ktorí sa v tom čase nachádzali v jeho prítomnosti, boli brutálne zavraždení. Toto je veľmi vážny incident. Štvrtý Ženevský dohovor explicitne chráni civilných, zdravotníckych, náboženských a humanitárnych pracovníkov. Na území Iraku, v rámci palestínskych území a v Izraeli pôsobí množstvo nenásilných mierových aktivistov. Sú to kresťanskí, moslimskí, židovskí, prípadne laickí aktivisti.
<P>
V súvislosti s únosom najvyššieho predstaviteľa náboženskej menšiny má tento Parlament dve možnosti na podniknutie okamžitých opatrení. Počas zajtrajšieho hlasovania o správe našej kolegyne, pani Gomesovej, môžeme prijať ústny pozmeňujúci a doplňujúci návrh, v ktorom odsúdime únos monsignora Rahha, ktorého cieľom bolo ovplyvniť vojnu. Druhú možnosť budeme mať vo štvrtok, pridaním veľmi stručného textu do programu naliehavých tém, s cieľom prijať stanovisko Európskeho parlamentu, ako európskej inštitúcie.
<SPEAKER ID="234" NAME="Paulo Casaca" AFFILIATION="PSE">
(PT) Vážená pani komisárka, dovoľte mi povedať, že OSN si v súvislosti s dnešnou diskusiou o tejto otázke jednoznačne zasluhuje naše najvyššie uznanie. Sergio Vieira de Mello a všetci ostatní, ktorí zomreli alebo riskujú svoje životy, majú náš najvyšší obdiv. To však neznamená, že by sme nemali byť informovaní o tom, čo sa deje, a kto dostáva finančné prostriedky určené na pomoc Iraku. Dovoľte mi povedať, že 20 miliónov EUR, o ktorých tu dnes pani komisárka hovorila - ospravedlňujem sa, že to hovorím až dnes, keďže som o tom čítal už pred dvoma alebo troma mesiacmi - sa mi zdajú byť absolútne neprimerané na riešenie obrovských problémov, ktoré sa týkajú utečencov a vysídlených osôb. Pani komisárka, tieto problémy majú obrovské rozmery, pričom iracká ropa prispeje len veľmi malou mierou k ich riešeniu, keďže existujú ľudia, ktorí nemajú k rope žiadny prístup. Bol by som skutočne vďačný, pani komisárka, ak by sa v súvislosti s touto otázkou vyvíjalo väčšie úsilie, pretože, presne ako povedala pani Patrieová, tento problém musí byť naliehavo posúdený.
<SPEAKER ID="235" NAME="Ioan Mircea Paşcu" AFFILIATION="PSE">
Vážená pani predsedajúca, Európa bola proti vojne v Iraku. Nezávisle od toho, kto mal alebo nemal pravdu, je však Irak po páde Husajnovho režimu realitou, ktorú nemôže nikto ignorovať.
<P>
Vzhľadom na vplyv, aký má situácia v Iraku na celý región Stredného východu, a dokonca aj za jeho hranicami, už Európska únia nemôže ďalej zohrávať len relatívne okrajovú úlohu, ktorú doteraz z väčšej časti zohrávala. Európska únia sa musí prostredníctvom svojich obrovských prostriedkov a odborných vedomostí výraznou mierou angažovať v podpore konsolidácie nového irackého štátu. Pani komisárka nám tu opísala príznaky. Teraz musíme na nich nájsť vhodný liek. Avšak, nielen v spolupráci s ďalšími medzinárodnými organizáciami - Európska únia dokáže viac než to - ale aj samostatne. Strategickým cieľom je pomôcť novým a demokraticky zvoleným orgánom v danej krajine získať dôveryhodnosť, a tým pádom aj moc, pre inštitúcie nového štátu. Nový, demokratický, sebestačný a na ropu bohatý Irak v regióne Stredného východu je v záujme všetkých.
<SPEAKER ID="236" NAME="Renate Weber" AFFILIATION="ALDE">
(RO) Európska komisia v súčasnosti rokuje s irackými orgánmi o dohode o obchode a spolupráci, a pri tejto príležitosti sa tiež dotýka otázok súvisiacich s uplatňovaním ľudských práv.
<P>
Žiadam Európsku komisiu, aby ráznym spôsobom žiadala iracké orgány, aby našli riešenia pre opätovnú integráciu utečencov nachádzajúcich sa vnútri aj mimo krajiny. Apelujem aj na členské štáty Európskej únie, aby zaradili žiadosti o poskytnutie azylu zo strany irackých utečencov medzi svoje priority. Odlišné reakcie, ktoré zaznievajú zo strany členských štátov v súvislosti s touto otázkou, nám znovu potvrdzujú potrebu harmonizácie postupov súvisiacich s právnym postavením utečencov na európskej úrovni. Je nesmierne dôležité, aby dohoda o obchode a spolupráci zahŕňala aj otázku spolupráce medzi parlamentmi.
<P>
Domnievam sa, že delegácia Európskeho parlamentu pre vzťahy s Irakom môže prispieť k posilneniu inštitucionálnych kapacít irackého legislatívneho orgánu. Európska únia musí pomôcť Iraku stať sa životaschopným partnerom v tomto nestabilnom regióne. Blahoželám a ďakujem pani Ane Marii Gomesovej za jej správu.
<SPEAKER ID="237" NAME="Zbigniew Zaleski" AFFILIATION="PPE-DE">
(PL) Vážená pani predsedajúca, ak chceme mať v Iraku partnerov na budovanie demokracie, ako základu pre pokojné spolunažívanie, budú k tomu potrebné určité investície. Pamätám si, že keď som bol ešte študentom, študovali na poľských stredných školách mladí ľudia z Iraku. Možno by mohla Európska únia ponúknuť mladým Iračanom podobnú možnosť aj dnes. Mám tým na mysli pozvanie pre mladých ľudí vo veku menej než 24 rokov, aby medzi nami mohli žiť a učiť sa z našich skúseností. Týmto spôsobom by mohli kritickým okom zhodnotiť to, čo sa u nás naučili, a preniesť to, čo je dobré späť k sebe domov, prípadne sa doma pokúsiť robiť lepšie to, čo sa im u nás nepáčilo. Týmto by som chcel odporučiť tento návrh, založený na našom vzdelávacom systéme, do pozornosti Európskeho parlamentu. Návštevy tohto typu by sa mali uskutočňovať výlučne na vysokoškolskej úrovni. Politiky jednoznačne závisia od ľudí, pričom táto oblasť by si mohla nájsť svoje miesto v rámci Vašich kompetencií, pani predsedajúca.
<SPEAKER ID="238" NAME="Tunne Kelam" AFFILIATION="PPE-DE">
. - Vážená pani predsedajúca, táto správa je odkazom Európskeho parlamentu Rade o potrebe európskej stratégie pre Irak. Nastal čas, aby sme sa prestali hádať o našich súčasných rozdieloch a sústredili sa na aktívne angažovanie EÚ v Iraku. Chcel by som sa pani komisárke poďakovať za podrobný popis situácie v Iraku, kde je vo vzduchu cítiť opatrný optimizmus. Myslím si, že existuje všeobecná zhoda, že by sa tam veci mohli pohnúť k lepšiemu. Presne to pani Gomesová veľmi výstižne opísala ako jedinečnú príležitosť pre pozitívny príspevok zo strany EÚ.
<P>
Pre mňa sú kľúčové dva body. Po prvé, pre Parlament je dôležité, aby EÚ poskytovala podporu pre budovanie demokratického vládneho režimu v Iraku, pričom táto téma sa stretla s veľkým záujmom zo stany irackých politikov. Po druhé, Európska únia sa nachádza vo vynikajúcej pozícii, z ktorej môže podporovať zmierovací proces, pretože bez tohto procesu by existoval iba rozklad a ďalšie vnútroštátne vojny. Z toho dôvodu musíme túto príležitosť naplno využiť.
<SPEAKER ID="239" NAME="Janez Lenarčič">
úradujúci predseda. - (SL) Chcel by som sa poďakovať všetkým poslancom, ktorí vyjadrili svoje stanoviská a názory na túto tému, pretože nám budú určite veľmi prospešné v našich budúcich aktivitách. Chcel by som pripojiť ešte jednu poznámku a jednu odpoveď.
<P>
Pokiaľ ide o otázku položenú pani Záborskou, ktorá sa týkala únosu chaldejského katolíckeho biskupa, chcel by som vás upozorniť na vyhlásenie vydané predsedníctvom dňa 1. marca, v ktorom sme rezolútne odsudzovali tento únos a vyzývali na bezpodmienečné a okamžité prepustenie chaldejského arcibiskupa.
<P>
Teraz k tej druhej veci. Pán Mladenov a ďalší upozorňovali na to, že zodpovednosť za bezpečnosť, teda zodpovednosť za zabezpečenie bezpečnej situácie v Iraku, je v prvom rade úlohou irackých orgánov. Pravdou je však aj to, že im pri tomto úsilí musíme pomáhať, pričom by som chcel v tejto súvislosti znovu spomenúť misiu EUJUST LEX. Táto misia pôsobí v Iraku už od roku 2005 a zúčastňuje sa na nej väčšina členských štátov Európskej únie.
<P>
V rámci tejto misie prešlo výcvikom približne 1 500 irackých vysokých úradníkov. Títo úradníci pôsobia v oblasti polície, súdnictva a väzenského systému. Ako som už povedal, táto misia bude pokračovať až do leta 2009 a myslíme si, že predstavuje dôležitý pokrok smerom k vytvoreniu bezpečnejšej situácie v Iraku.
<P>
Chcel by som sa ešte raz poďakovať pani Gomesovej za jej správu, ktorá poslúži ako veľmi dôležitý základ pre naše budúce aktivity. Tieto aktivity zahŕňajú plán na účasť predsedu Rady pre všeobecné záležitosti a vonkajšie vzťahy, pána ministra Rupela, na aprílovom zasadnutí krajín susediacich s Irakom, ktoré sa bude konať v Kuvajte.
<SPEAKER ID="240" NAME="Benita Ferrero-Waldner">
členka Komisie. - Vážená pani predsedajúca, toto bola veľmi dobrá diskusia, ktorá ukázala, že chceme využiť jedinečnú príležitosť na obnovu Iraku a urobiť z neho stabilnú krajinu na Strednom východe, pretože úplne súhlasím s tým, že to bude pre nás všetkých veľmi dôležitý cieľ.
<P>
Chcela by som najprv veľmi jasne prehlásiť, že si môžete byť istí, že budeme vytrvalo pracovať na našich zámeroch. Ďakujem vám za pozitívne slová v súvislosti s naším predsedom delegácie, ktorý tam musí pracovať s malým počtom pracovníkov a vo veľmi zložitých podmienkach. Mimochodom, je ubytovaný na britskom veľvyslanectve. On a jeho personál tam vykonávajú skutočne skvelú prácu.
<P>
Pracovali sme v rámci trustového fondu OSN, pretože v danom čase neexistovala žiadna iná možnosť. Po návšteve mojich riaditeľov a po ich ohodnotení situácie budeme opatrne uvažovať aj o našich vlastných možnostiach v súvislosti s budovaním kapacít a inštitúcií. Plne chápeme, že pre mnohých z vás je táto vec veľmi blízka a osobná, snažte sa však, prosím, pochopiť, že náklady na bezpečnosť budú veľmi vysoké. Čokoľvek, čo budeme chcieť vykonávať priamo, bude veľmi drahé, iný spôsob ani neexistuje.
<P>
Mimo zelenej zóny sú podmienky veľmi zložité, s výnimkou niekoľkých oblastí, kde sú len menšie bezpečnostné problémy, napríklad na severe. Nevylučujem možnosť, že postupom času bude mať naša angažovanosť aj priamočiarejšiu podobu, napríklad na severe, chcela by som však v súvislosti s tým zdôrazniť, že sa musíme ubezpečiť, aby sme našim prístupom nediskriminovali niektoré skupiny. Je to aj reakcia na to, čo povedal pán Belder, pretože tento prístup sme uplatňovali vo všetkých našich projektoch. Vždy sme sa snažili mať projekty, ktoré by zahŕňali všetky skupiny, vrátane kresťanských skupín, ktoré to majú pri súčasných podmienkach a vláde v Iraku veľmi ťažké.
<P>
Vzhľadom na to by som chcela mnohých z vás, ktorí nemáte vždy dostatok informácií o našich aktivitách, upozorniť napríklad na naše úspešné prípravy na všeobecné voľby, ktoré sa konali v roku 2005. Rehabilitovali sme stovky základných a stredných škôl, čo prospieva nielen samotným školám, ale aj žiakom. Programy Erasmus sú tiež prístupné pre niektorých Iračanov, takže sa zameriavame aj na aktivity v tomto smere. Taktiež vydávame a distribuujeme milióny učebníc pre šesť miliónov žiakov základných a stredných škôl. Ide o úplne základné veci, ktoré sú však veľmi potrebné.
<P>
Zároveň sme rehabilitovali takmer 200 centier primárnej zdravotnej starostlivosti a 10 nemocníc. Podporili sme ukončenie ôsmich imunizačných kôl, pričom v každom z nich bolo imunizovaných 4,7 milióna detí vo veku menej ako 5 rokov. Úplne sme rehabilitovali národné laboratórium na kontrolu kvality liekov. A takto by som mohla pokračovať ďalej.
<P>
Myslím si, že Komisia toho v mene Európskej únie urobila v týchto zložitých podmienkach skutočne veľmi veľa. Sme si vedomí, že základná otázka znie, koľko toho môžeme urobiť v súvislosti s budovaním kapacít. Môžete si však byť istí, že budeme na tento účel venovať veľkú časť našich zdrojov, ktoré, ako som už povedala, budú vždy závisieť od bezpečnostnej situácie. Na základe nášho posledného odhadu to však v súčasnosti ešte nie je realizovateľné.
<P>
Chcela by som povedať pár slov aj o utečencoch. Spomínala som, že my, teda Komisia, sme sa prirodzene venovali aj otázke pomoci utečencom. Celková hodnota finančných prostriedkov, ktoré sme v minulom roku v rámci rôznych nástrojov Komisie použili na tento účel, bola 50 miliónov EUR. Tieto fondy sú zamerané nielen na podporu osôb vysídlených v rámci irackého štátu, ale sú určené aj na pomoc vládam v Sýrii a Jordánsku. S týmito krajinami udržiavame, samozrejme, veľmi úzke kontakty. Sýrii sme poskytli finančnú pomoc vo výške 80 miliónov EUR a Jordánsku 32 miliónov EUR, pretože veľký príliv utečencov spôsobil v tejto malej krajine rozsiahle problémy.
<P>
Nakoniec by som chcela povedať, že som presvedčená, rovnako ako Rada, že dialóg, ktorý bude viesť Parlament s delegáciu ad hoc pre Irak, znamená vynikajúce zlepšenie a pokrok. V tomto smere môžeme pracovať spoločne. Dovoľte mi, aby som vás ubezpečila, že už od začiatku sme sa snažili o čo najtransparentnejší tok našich peňazí cez kanály OSN. V budúcnosti budú tieto finančné prostriedky poskytované v čoraz väčšej miere priamo.
<SPEAKER ID="241" NAME="Ana Maria Gomes">
spravodajkyňa. - (PT) Chcela by som sa všetkým poďakovať vaše milé slová. Osobitne chcem poďakovať svojmu priateľovi, pánovi ministrovi Lenarčičovi, s ktorým som pred niekoľkými rokmi pracovala spoločne v Bezpečnostnej rade, kde sme sa konkrétne zaoberali otázkou Iraku a problémami, ktoré Iraku spôsobovala vláda Saddáma Husajna.
<P>
Ako som už povedala, zámerom tejto správy je zdôrazniť rozmanitosť situácií, ktoré v súčasnosti v Iraku existujú, v protiklade s veľmi zjednodušeným obrazom Iraku, v ktorom vládne "oheň a meč", ktorý nám každodenne ponúkajú televízie. Malo by sa na ňu pozerať ako na akčný plán alebo plán pre angažovanosť EÚ v Iraku. Myslím si, že budem hovoriť aj v mene Parlamentu, keď poviem, že chceme, aby Komisia, Rada a členské štáty použili naše operačné návrhy ako základ pre navrhovanie budúcich programov a projektov na podporu vlády a obyvateľstva v Iraku, samozrejme, pri zohľadnení bezpečnostných podmienok.
<P>
Vrátila som sa z Iraku ohromená irackým entuziazmom volajúcim po "väčšej prítomnosti Európy". Každý, začínajúc prezidentom Talabáním a končiac učiteľom základnej školy v jednej z najizolovanejších vidieckych oblastí, túžil po väčšom politickom ocenení a väčšej inštitucionálnej podpore zo strany Európskej únie. Boli sme doslova bombardovaní návrhmi na projekty v tých najrozmanitejších oblastiach: vzdelávanie úradníkov ministerstva vnútra, podpora miestnych mimovládnych organizácií, ktoré sa angažujú v oblasti likvidácie výbušnín, gramotnosť dospelej populácie a jej vzdelávanie v oblasti pohlavného a reprodukčného zdravia, technická a inštitucionálna podpora pre iracký parlament, pričom toto je len malá ukážka z celého radu návrhov.
<P>
Domnievam sa, že by sme mali merať úspech tejto správy, ani nie z hľadiska počtu hlasov, ktoré získa v zajtrajšom hlasovaní, ale predovšetkým v súvislosti s prínosom, ktorým odteraz prispeje k našim činnostiam priamo na mieste (v Iraku). Naša parlamentná delegácia do Iraku bude, samozrejme, zohrávať tiež určitú úlohu v tomto procese, a som si istá, že sa pri implementácii tejto cestovnej mapy môžeme spoľahnúť na Komisiu a na pani komisárku Ferrerovú-Waldnerovú, ktorej by som chcela zablahoželať k jej odvážnemu tímu v Bagdade pod kompetentným vedením pána veľvyslanca Uusitala, ako aj na našich základných spojencov.
<SPEAKER ID="243" NAME="Predsedajúci">
. - Rozprava sa skončila.
<P>
Hlasovanie sa bude konať vo štvrtok.
<P>
Písomné vyhlásenia (článok 142)
<SPEAKER ID="244" NAME="Paulo Casaca  " AFFILIATION="PSE">
písomne. - (PT) V tejto správe chýba zmienka o zodpovednosti a spoluúčasti na šírení klamlivých správ, ktoré poslúžili ako zámienka na vojenský zásah v Iraku, medzi ktoré patria napríklad správy o existencii a umiestnení "zbraní hromadného ničenia" alebo prepojení medzi bývalým režimom a medzinárodným terorizmom. Taktiež si vôbec nevšíma zodpovednosť za pritiahnutie iránskych Revolučných gárd a ich irackej odnože do krajiny, čo malo za následok šírenie teroristických skupín a smrtiacich a genocídnych kománd, ktorých hlavným terčom boli a stále sú etnické a náboženské menšiny a elita krajiny.
<P>
Správa nepodmieňuje vzťahy Európskej únie a Iraku, dokonca ani finančnú pomoc zo strany EÚ pre iracké orgány, ich záväzkom bojovať proti genocíde a terorizmu a prenasledovať a trestne stíhať osoby zodpovedné za tieto činy vnútri aj mimo bezpečnostných síl. Následkom toho správa minimalizuje nesmierne závažné problémy, ktoré zažívajú milióny irackých utečencov a vysídlených osôb a útočí na tie najzákladnejšie práva, slobody a záruky Iračanov, predovšetkým žien.
<P>
Zmienka o zločinoch Husajnovho režimu by bola prípustná v prípade, ak by bola úprimná, a keby sa nespomínala zároveň s ignoranciou súčasných zločinov a ich páchateľov, ktorí majú na svedomí státisíce mŕtvych a milióny vysídlených ľudí.
<SPEAKER ID="245" NAME="Eija-Riitta Korhola" AFFILIATION="PPE-DE">
písomne. - (FI) Vážená pani predsedajúca, chcela by som sa poďakovať pani Gomesovej za jej hodnotnú správu. Výsledkom jej praktického prístupu je neobyčajne jasný odkaz Rade, Komisii a irackému ľudu.
<P>
Jadro problému je úplne jasné. Iraku nechýbajú peniaze. Chýba mu stabilita, politická vôľa, stabilné inštitúcie a administratívna schopnosť rozumne míňať finančné prostriedky. Práve v týchto oblastiach má Európska únia čo ponúknuť.
<P>
Po prvé, Irak nie je tradičným miestom pre rozvojové práce, predstavuje z hľadiska opatrení jedinečnú oblasť. Z toho dôvodu sa nám pomocou oddelených nástrojov nepodarí dosiahnuť žiadne trvalé výsledky. Európskej únii sa podarí rozvinúť dialóg s irackou spoločnosťou jedine prostredníctvom spoločného uplatňovania nástrojov pre rozvojové práce a bezpečnosť. Urobme z transparentnosti základnú súčasť našich aktivít. Komisia musí umožniť demokratickú kontrolu svojich finančných nástrojov.
<P>
Po druhé, Únia by sa mala osobitne zamerať na podporu parlamentného aspektu. Musíme podporovať vykonávanie dobrej správy vecí verejných a pracovné postupy v Rade zástupcov, poskytovať vzdelávanie a zdroje pre parlamentnú prácu, a v prípade potreby poskytovať odbornú pomoc pri vytváraní právnych predpisov - štruktúra federálneho štátu predstavuje výzvu z hľadiska legislatívy.
<P>
Po tretie, musíme trvať na tom, aby ochrana ľudských práv tvorila jadro irackého rozvoja. Právne postavenie etnických a náboženských menšín bude závisieť od príspevku zo strany Únie. Asýrski kresťania, Chaldejci, sýrski Aramejci a ďalšie menšiny, napríklad Turkméni, musia čeliť neustálej diskriminácii a ohrozovaniu svojho života. Ak chceme túto situáciu napraviť, musíme vyvíjať oveľa rozhodnejšie úsilie.
<P>
Verím, že si každý z nás uvedomuje, že táto správa už nie je len o chybách z minulosti. Tieto chyby sme si priznali a Iračanom určite nijako nepomôže, keď ich budeme ďalej rozoberať. Musíme si uvedomiť nielen to, že minulosť nás svojím spôsobom zaväzuje, ale aj to, že v opačnom prípade Irak nečaká žiadna svetlá budúcnosť.
<SPEAKER ID="246" NAME="Tobias Pflüger  " AFFILIATION="GUE/NGL">
písomne. - (DE) Správa pani Gomesovej o úlohe Európskej únie v Iraku si bohužiaľ nevšíma dve základné otázky, ktoré sú pre situáciu v Iraku veľmi dôležité.
<P>
V súčasnosti sa v Iraku nachádzajú okupačné jednotky Spojených štátov, Spojeného kráľovstva a ďalších členských štátov, ako aj iných krajín. Tieto jednotky sa tam nachádzajú už od nezákonnej invázie do Iraku v roku 2003. Teraz už všetci vieme, že argumenty uvádzané na zdôvodnenie tejto vojenskej operácie boli úplne nepravdivé (rovnako ako klamstvá, ktoré vyhlasoval Collin Powell pred Bezpečnostnou radou OSN o údajných irackých zbraniach hromadného ničenia).
<P>
Všetky predložené pozmeňujúce a doplňujúce návrhy, vrátane tých, ktoré predložila moja skupina GUE/NGL, v ktorých sa jasne spomínajú početné obete tejto vojny a pokračujúcej okupácie a kritizujú sa absolútne neprimerané vojenské opatrenia, boli zamietnuté. Z toho dôvodu sa tieto kľúčové aspekty v správe pani Gomesovej takmer vôbec nespomínajú.
<P>
Vzhľadom na spomínané dôvody som hlasoval proti tejto správe, pretože vo svojej terajšej podobe neodzrkadľuje skutočnú situáciu v Iraku. Bolo by preto skutočne katastrofálne požadovať, aby Európska únia plnila v Iraku ešte komplexnejšiu úlohu, pretože by sa tým stala súčasťou vojenského a okupačného režimu. Aj keď, napriek spomínaným výhradám, podporujeme mnohé tvrdenia uvedené v správe, domnievame sa, že každý, kto sa nepostaví proti vojne a okupácii, sa stáva ich nástrojom.
<SPEAKER ID="247" NAME="Toomas Savi  " AFFILIATION="ALDE">
písomne. - Niektoré členské štáty Európskej únie vyslali do Iraku svoje jednotky, aby tvorili súčasť medzinárodných síl, Asistenčnou misiou Organizácie Spojených národov v Iraku a výcviku irackého policajného zboru, ktorý financuje NATO, pričom jednou z týchto krajín je aj Estónsko.
<P>
Pokiaľ sa nepodarí vytvoriť mier a stabilitu v krajine, nepodarí sa zlepšiť ani humanitárnu situáciu. Bohužiaľ, republikánski aj demokratickí prezidentskí kandidáti v Spojených štátoch plánujú vo svojich programoch stiahnutie svojich síl z Iraku, čo bude mať za následok ponechanie tejto krajiny v zdevastovanom stave.
<P>
Som presvedčený, že ak by Európska únia zvýšila svoju angažovanosť v Iraku poskytnutím finančných prostriedkov, ľudských zdrojov a know-how pre budovanie štátu, mohli by sme sa tým vyhnúť rozkladu krajiny. Európska únia by mala v Iraku zohrávať kľúčovú úlohu sprostredkovateľa medzi rôznymi politickými a náboženskými frakciami s cieľom dosiahnuť dobre fungujúcu spoločnosť.
<SPEAKER ID="248" NAME="Konrad Szymański  " AFFILIATION="UEN">
písomne. - (PL) Mám dojem, že pani Gomesová nepredložila jednu, ale hneď dve správy.
<P>
Jedna z nich konkrétnym spôsobom popisuje našu angažovanosť v Iraku, pričom je písaná v ostrom kontraste s emotívnym a propagandistickým štýlom jej zdôvodňovania.
<P>
Jeden úspech sa však bezpochyby podarilo dosiahnuť: konkrétne mám na mysli rok 2003, v ktorom sa podarilo zvrhnúť autoritatívny režim, ktorý destabilizoval celý región. Ak by sa udalosti z roku 2003 nekonali, potom by sme dnes určite nemohli vypracovávať 25 strán odporúčaní pre demokratický Irak, ktoré sa týkajú oblastí štrukturálnych reforiem, volebného práva a práv menšín.
<P>
Našťastie, svojím hlasovaním tieto odporúčania podporíme. Preto veľmi rád podporím tento dokument. Je veľmi správne, že preberáme zodpovednosť za vybudovanie stabilného a demokratického Iraku. Teší ma tiež, že krajiny, ktoré boli rozdelené vojenským zásahom v roku 2003, dnes budú môcť spoločne využívať príležitosti, ktoré táto vojna vytvorila.
