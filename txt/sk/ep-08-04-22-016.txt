<CHAPTER ID="016">
Politika Číny a jej účinky na Afriku (rozprava)
<SPEAKER ID="453" NAME="Predseda">
Ďalším bodom je správa Any Marie Gomesovej za Výbor pre rozvoj, o politike Číny a jej účinky na Afriku.
<SPEAKER ID="454" NAME="Ana Maria Gomes">
spravodajkyňa. - (PT) Pán predsedajúci, neviazaná honba Číny za ropou, prírodnými zdrojmi a novými trhmi v Afrike vyvoláva obavy z rastúcej prítomnosti Číny na tomto kontinente a príslušných dôsledkov pre európske politiky. Európa nemôže začať Čínu kárať ani si nemôže dovoliť zúčastňovať sa bezzásadovej hospodárskej súťaže podľa metód a kritérií, ktoré zodpovedajú vlastným záujmom Pekingu. Európa a aj Čína sú povinné prispievať k dosiahnutiu rozvojových cieľov - zníženiu chudoby a vyriešeniu konfliktov v Afrike. Európa aj Čína musia uznať, že ich záujmy a investície v Afrike môžu byť udržateľné a vnímané ako zákonné iba vtedy, pokiaľ budú podporovať udržateľný rozvoj a riadnu správu vecí verejných.
<P>
V tejto správe sme sa pokúsili objektívnym spôsobom analyzovať prítomnosť Číny v Afrike a brať pritom do úvahy pozitívne aj negatívne vplyvy. Z množstva rôznych konkrétnych odporúčaní pre činnosti vyplývajú dve politické posolstvá: po prvé EÚ potrebuje koordinovane reagovať na problémy vzniknuté v dôsledku čínskej politiky, ktorá, ako sa zdá "nemá hraníc". Táto odpoveď sa nemôže vzďaľovať európskym zásadám. EÚ sa nesmie odchýliť od svojej politiky rozvojovej spolupráce, predovšetkým v otázke dodržiavania ľudských práv. Bez dodržiavania ľudských práv totiž nemôže jestvovať žiadna riadna správa vecí verejných, a bez nej a bez právneho štátu, ktorý z nej vyplýva, nemôže v Afrike ani inde na svete jestvovať udržateľný rozvoj. Po druhé, Európa musí Čínu zapojiť do debát o svojich politikách pre Afriku, taká spolupráca však samozrejme nemôže prebiehať bez účasti Afričanov. Toto trojstranné zapojenie si vyžaduje, aby bola odpovedajúcim spôsobom podporovaná úloha, ktorú majú zohrávať africké inštitúcie, napríklad Africká únia, NEPAD, ďalšie regionálne inštitúcie a vlády a národné parlamenty. Z tohto dôvodu musí Európa zvýšiť svoju podporu v posilňovaní občianskej spoločnosti v Afrike, s cieľom zvýšiť zodpovednosť príslušných vlád.
<P>
V tejto správe odporúčame, že by sa EÚ nemala zriekať možnosti otvorene rokovať s Čínou či o Číne v Afrike, najmä pokiaľ to znamená vyjadrenie verejnej alebo neverejnej kritiky. Čína chce byť v Afrike vnímaná ako zodpovedný hráč, ale často sa uchyľuje k rétorike nezasahovania, aby sa pokúsila ospravedlniť neprijateľné kroky, napríklad svoje trvalé uspokojenie z postoja sudánskej vlády, ktorá bráni vyslaniu zmiešaných síl Afriky a OSN - ktoré mali byť už dávno v Darfúre -, či v nedávnej dobe odsúdeniahodné dodávky zbraní Mugabeho režimu na palube plavidla, ktorému štáty susediace so Zimbabwe - celkom právom - zabránili vo vylodení. V skutočnosti má každá aktivita Číny v Afrike politický vplyv, negatívny či pozitívny.
<P>
Ukazuje sa tiež, že Čína je pragmatickou mocnosťou, ktorá sa rýchlo učí. Je preto kľúčové, aby sa Európa neprestala usilovať vysvetliť Pekingu, že to, čo sa od stáleho člena Bezpečnostnej rady OSN, ktorým Čína je, v skutočnosti očakáva, je podpora zásad a cieľov OSN.
<P>
V tejto správe navrhujeme, že by EÚ mala povzbudiť Čínu, aby posilnila účasť na multilaterálnych rokovaniach darcov a prijala konkrétne medzinárodne uznávané kritériá a pokyny týkajúce sa transparentnosti pomoci, ťažobného priemyslu, riadnej správy vecí verejných, ochrany životného prostredia, pracovných síl a práv a i. s cieľom zaistiť, aby skutočne prispievali k zníženiu chudoby, rozvojovým cieľom milénia a na podporu mieru a bezpečnosti v Afrike.
<P>
Aj Európa sa však musí pozrieť do zrkadla a poučiť sa zo svojich chýb a omylov, pokiaľ ide o Afriku. Je potrebné, aby členské štáty plnili prísľuby oficiálnej rozvojovej pomoci a dodržiavali ciele, ktoré treba dosiahnuť, zníženie pomoci iba napomôže zdôrazňovaž zásluhy Číny pri poskytovaní rýchlych finančných prostriedkov prístupných Afrike. Európa musí zvýšiť efektívnosť svojej pomoci a zaistiť súdržnosť jednotlivých politík, čo znamená prestať zatvárať oči pred zločinmi páchanými niektorými africkými režimami, s ktorými aj naďalej, rovnako ako inokedy, spolupracuje, v zjavnom rozpore so svojimi proklamovanými kritériami a zásadami.
<P>
Na záver by som, pán predsedajúci, rada poďakovala tieňovým spravodajcom a ďalším kolegom za výbornú spoluprácu. Ich pozmeňujúce a doplňujúce návrhy významne prispeli k obohateniu tejto správy. Dúfam, že táto široká zhoda bude panovať aj naďalej, a to nielen preto, aby bolo niekoľko návrhov k hlasovaniu. Ja sama musím predložiť tri pozmeňujúce a doplňujúce návrhy: dva sa týkajú drobných opráv a tretí nanovo formuluje postoj Európskeho parlamentu, pričom žiada, aby sa stal právne záväzným európsky Kódex správania pri vývoze zbraní. Tak by sme sa vyhli tomu, že súčasný bod 62 opakuje výzvu vyjadrenú v bode 66.
<SPEAKER ID="455" NAME="Louis Michel">
člen Komisie. - (FR) Pán predsedajúci, pani spravodajkyňa, dámy a páni, vážení poslanci, predovšetkým by som rád poďakoval pani Gomes za výbornú prácu na tejto citlivej, ťažkej a snáď aj kontroverznej téme.
<P>
Podporujem početné odporúčania, ktoré ste urobili v súvislosti s politikou, ktorú musí Európska únia prijať na riešenie zvyšujúcej sa prítomnosti Číny v Afrike. EÚ a Čína skutočne majú v prístupe k Afrike veľa spoločného. Predovšetkým si uvedomili mimoriadny potenciál Afriky viac - či aspoň skôr - ako ktokoľvek iný.
<P>
EÚ a Čína sú rovnako najvýznamnejšími obchodnými partnermi investujúcimi v Afrike, resp. prvým a tretím na svete. To si prirodzene žiada väčšiu spoluprácu, diskusie a prípadne spoločné stratégie Číny a Európy v súvislosti s Afrikou a v konzultáciách s ňou. Stotožňujem sa v tejto veci s vaším názorom.
<P>
Rád by som dnes hovoril o skutočnostiach, ktoré považujem za prísľub v otázke zapojenia Číny a našich afrických partnerov do trojstrannej spolupráce. Rád by som sa tiež s vami podelil o svoje pochybnosti a otázky v ďalších záležitostiach. A nakoniec by som vám rád povedal, ako sa pokúsim na túto správu nadviazať.
<P>
Po prvé, Afrika žije v dobe globálnej ekonomiky a globalizácie. To len potvrdzuje jej postavenie ako medzinárodného a svetového aktéra, ktorý sa podieľa na najvýznamnejších celosvetových otázkach. Čína vytvorila rozsiahlu sieť partnerstva po celom svete s jasným zámerom obnoviť svoje vzťahy. Úprimne povedané, v súčasnosti svojich partnerov, síce trochu nešikovne, ale právom, núti skôr k tomu, aby si vzájomne konkurovali. Taká je skutočnosť a ja by som dokonca zašiel tak ďaleko, že poviem, že je to spravodlivé a legitímne. Znamená to, že jej partneri musia byť vo svojom prístupe moderní, dôveryhodní a spravodlivý.
<P>
Domnievam sa, že EÚ a Čína sú pripravení zaviesť tento nový prístup, a že tak urobiť aj chcú - možno ich k tomu vedú odlišné dôvody, v každom prípade sú však pripravení. Čína aj EÚ sú významnými partnermi Afriky. Naša africká politika je síce odlišná v zmysle zásad a hodnôt, na mieste však je možno nájsť celý rad spoločných záujmov a podobností. Napríklad sme už začali dialóg o mieri, stabilite a udržateľnom rozvoji v Afrike. Aj napriek tomu jednoznačne musíme zvýšiť kľúčovú podporu našich afrických priateľov, ktorí musia dať impulz takému dialógu. Vysvetľuje sa tým trojstranný prístup, ktorý som navrhol v minulom roku, a ktorý, zdá sa, tiež zastávate, najmä vo vašom návrhu budovania stálej platformy.
<P>
V tomto ohľade ste celkom právom zdôraznili význam rovnosti a vzájomného rešpektu, o ktoré sa toto trojstranné partnerstvo musí opierať. Pri riziku vzniku sporu Európa musí pochopiť, že v súčasnej dobe a s takým partnerom, akým je Čína, nie je celkom múdre usilovať o prevzatie kontroly jednostranným diktovaním podmienok. Musíme sa vyhnúť zovšeobecňovaniu a začať dialóg. Verím, že akonáhle bude dialóg s Čínou začatý, budeme schopní ho využiť na riešenie otázok, ako je právny štát, demokracia a riadna správa vecí verejných; inak povedané, všetko, na čom sú vybudované európske hodnoty a východiská európskych politík.
<P>
Súhlasím, že potrebujeme európsku politiku, ktorá by bola účinnejšia a snáď aj výkonnejšia, lebo v tom má Čína oproti nám hlavnú výhodu. Bola by tiež lákavejšia a viac v súlade s prioritami našich afrických partnerov. Uvediem jeden príklad za všetky - ako európske orgány sme doslova neschopní rozvinúť akýkoľvek program, pomoci či opatrenie v post konfliktnej situácii. Zoberme napríklad Libériu - krajinu, ktorá má volenú vládu a prezidenta, ktorý má skutočný program, a ktorý chce zmenu. A kde je účinná reakcia, aby táto krajina musela poznať, že mier, stabilita a demokracie sú prospešné? Nikde! A to ma deň čo deň trápi.
<P>
Modernizácia európskej politiky voči Afrike bola mojou prioritou od chvíle, keď som sa ujal úradu. Myslím, že môžem povedať, že sme už dosiahli účinný pokrok, najmä pokiaľ ide o strategické partnerstvo vyplývajúce z vrcholnej schôdzky v Lisabone, aj keď máme pred sebou samozrejme ešte dlhú cestu. Boj proti chudobe je aj naďalej hlavným cieľom našej rozvojovej politiky. Na to musíme vytvoriť bohatstvo a hospodársky rast. Čína je svedkom takého hospodárskeho rastu každý deň a táto skúsenosť by samozrejme mohla priniesť prospech aj africkým krajinám.
<P>
Samozrejme, že pokiaľ chce byť účinným riešením chudoby, musí byť akýkoľvek hospodársky rast sprevádzaný aktívnou politikou prerozdeľovania. Už veľakrát som povedal - rast nie je zárukou rozvoja. Kľúčové je prerozdeľovanie a prerozdeľovanie si vyžaduje stabilnú vládu. Potrebuje tiež pozornú spoločnosť, slobodnú tlač, všetky tieto veci. Som presvedčený, že EÚ a Čína tu budú hrať významnú úlohu, aj keď ide o dlhodobý proces vyžadujúci značné úsilie na obidvoch stranách.
<P>
Rád by som vám povedal aj o niektorých otázkach, ktoré si kladiem. Je napríklad skutočne možné, konštruktívne, užitočné či vôbec žiaduce, aby sme túto spoluprácu začali tým, že budeme trvať na tom, aby Čína prijala politiky a štandardy stanovené v SZP? Veľmi o tom pochybujem. Samozrejme, pokiaľ by to bolo možné, tým lepšie, ale pochybujem o tom.
<P>
V každom prípade Afričania zrejme veľmi netúžia po tom, aby Čína zišla z tejto cesty, práve preto, že s nádejou očakávajú alternatívy európskej rozvojovej pomoci. Čínska pomoc je oceňovaná práve preto, že je rýchlejšia ako európska pomoc a nepredpisuje toľko obmedzení, ktoré budú nakoniec zmenšovať priestor pre politickú vôľu Afriky. Existuje pre to istý základ. Niekde došlo k nepochopeniu. Ľudia často hovoria: "Vy, Európania, len kladiete podmienky!" Nie je to pravda. So spoluprácou a finančnými prostriedkami, ktoré poskytujeme, nie sú spojené žiadne politické podmienky. S povahou pomoci, spôsobom jej využitia, áno. Rozpočtová pomoc nebude napríklad poskytovaná tam, kde nefunguje riadna správa vecí verejných, žiadna rozpočtová pomoc nebude poskytovaná krajinám, kde trvá vojenský konflikt. To však neznamená, že prestaneme rozvojovú a humanitárnu pomoc ponúkať, a ani v prípade krajín, ktorých vládu, alebo režim neschvaľujeme.
<P>
Čo sa však od základov líši a čo mi nie je jasné, je to, že Číňania sú schopní reagovať, ich systém vyplácania je oveľa rýchlejší ako náš systém plný byrokracie, ktorá ma po štyri roky ničila. Taká je realita, tu majú pôvod nejasnosti a nepochopenie a ja považujem za nutné si túto otázku položiť.
<P>
Samozrejme súhlasím s vaším hodnotením. Je nevyhnutné, aby čínska pomoc bola zladená s africkými vnútroštátnymi prioritami, vnútroštátnymi systémami, najlepšie v spolupráci s ďalšími partnermi.
<P>
To isté je možné povedať aj dnes. Je predčasné a možno dokonca aj kontraproduktívne tlačiť na veci v tomto zmysle a nespomenúť jednostranné pokusy o riešenie. Ide o dlhodobý cieľ, ale v súčasnosti si viem predstaviť iba tri oblasti, kde by sa mohla spolupráca a dialóg sústreďovať.
<P>
Prvou z nich je vytvorenie otvoreného a konštruktívneho dialógu o Afrike medzi EÚ, ako dlhodobým darcom, a Čínou. Druhou je oblasť vzájomnej výmeny rozvojových skúseností s Čínou a Afrikou, aby sme spoločne mohli pokročiť v rozvojovej agende. Čína napríklad navrhla niekoľko fotovoltaických programov. Na kontinente akým je Afrika nepochybne existuje priestor pre trojstrannú spoluprácu, pričom toto je vhodný príklad. Hovoril som o tom s ministrom obchodu potom, čo sme sa stretli na tonžských ostrovoch, a on bol tiež tejto myšlienke veľmi naklonený. Budeme sa tým znova zaoberať v Pekingu, lebo sám mám v úmysle sa tejto veci venovať, tak tú spomenutú tému opäť otvoríme.
<P>
Po tretie, je potrebné rešpektovať naše záväzky vyplývajúce z Parížskej agendy. Je to otázka harmonizácie právnych predpisov deľby práce. V tejto veci naliehavo žiadam Parlament o pomoc, aby sme presvedčili členské štáty dať peniaze tam, kde pomoc sľúbili. Všetci ministri pre rozvoj, všetci predsedovia európskych vlád, bez výnimky súhlasia s tým, že je potrebná lepšia deľba práce, lepšia koordinácia, ktorá by zaistila súdržnosť. To je síce pekné, ale pokiaľ im navrhneme konkrétne stratégie deľby práce, nedočkáme sa odpovede. Na to je treba upozorniť, pretože to tak skutočne je. Ako vidíte, mojím cieľom nie je iba účasť Číny na SZP. Chcem urobiť viac, ako sa iba pokúšať nájsť spoločné základy s rôznymi čínskymi aktérmi v Afrike, vrátane vlády, s cieľom posilniť rozvoj v Afrike.
<P>
Rovnako ako my Európania, tak aj Číňania musia začať s africkou agendou a prispievať k svojim príslušným výhodám a využívať ich, bez toho aby sme obetovali hodnoty a zásady, ktoré zaistili Európe stabilitu, mier a prosperitu v predošlých päťdesiatich rokoch. Nie som rojko ani blázon, skôr naopak. Je nevyhnutné uznať, a vy tak robíte, že záväzky Číny vzbudzujú otázniky a niekedy aj obavy, dokonca aj v Afrike. Niekedy sa veľmi obávam, akú podobu na seba vezme spolupráca s Afrikou, ale nech. Práve preto hovorím, že potrebujeme dialóg. Je zrejmé, že Čína v Afrike presadzuje svoje hospodárske, diplomatické a strategické záujmy. Európa vôbec príliš často chybovala o tom, že sa ukrývala za argumenty, ktoré sú miestami v každom prípade mimoriadne pokrytecké, ako by priznala že jej ide o to isté; bolo by oveľa lepšie pripustiť, že Afrika má potenciál, má zvláštnu väzbu na Európu a že máme spoločný záujem na jej prehlbovaní, budovaní a rozvíjaní. Domnievam sa, že toto je stratégia, ktorá bude znamenať prínos pre obidve strany, lebo to je jediný spôsob, ako vyriešiť nerovnosť darcov a príjemcov, ktorá často prináša poníženie, nedôveru a pocit závislosti od druhých - slabších od silnejších.
<P>
Ako som už povedal, pozajtra budem, pani Gomes, v Pekingu a budem sa snažiť nájsť spojenca pre Vašu znamenitú správu.
<SPEAKER ID="456" NAME="Bastiaan Belder" LANGUAGE="NL">
Pán predsedajúci, ako spravodajca Výboru pre zahraničné veci požiadaného o stanovisko k znamenitej správe pani Gomes by som rád zdôraznil nasledujúce body tohto stanoviska.
<P>
Čínske orgány musia vo svojich vzťahoch s Afrikou rešpektovať zásady demokracie, riadnej správy vecí verejných a ľudských práv. Výbor pre zahraničné veci preto odsudzuje čisto pragmatickú spoluprácu Číny s represívnymi režimami v Afrike.
<P>
Obchodná prítomnosť Čínskej ľudovej republiky na africkom území prináša ekologické dôsledky, s ktorými sa Čína musí zodpovedne vyrovnať. Západná tlač koniec koncov otvorene uverejňuje alarmujúce správy o využívaní prírodného prostredia, predovšetkým v regióne delty rieky Kongo. Tieto správy informujú o ťažbe ropy, nadmernom rybolove, odlesňovaní v oficiálne vyhlásených prírodných rezerváciách.
<P>
Výbor pre zahraničné veci tiež odsudzuje, že Peking vylúčil množstvo afrických štátov zo strategického partnerstva medzi Čínou a Afrikou iba preto, že udržiavajú kontakty s Taiwanom. Tento prístup Číňanov je nielen v rozpore s ich vlastnou zásadou nezasahovania do vnútorných záležitostí tretích krajín, ale tiež nie je v súlade so súčasným nadväzovaním priateľských vzťahov medzi Taiwanom a Pekingom.
<SPEAKER ID="457" NAME="Gay Mitchell">
v mene skupiny PPE-DE. - Pán predsedajúci, ako uvádza výborná správa pani Gomes, Čína začala s obchodom a výmenou v osemdesiatych rokoch a pozdvihla z chudoby 400 miliónov svojich občanov. Akej inej časti sveta sa niečo také podarilo v takom krátkom čase? V tom musíme byť realisti. Ide o jednu z tém, o ktorých je potrebné dnes večer diskutovať.
<P>
Množstvo ďalších častí sveta pocítilo horúci dych čínskeho draka. Hospodárske zvraty v rade krajín Latinskej Ameriky a afrických krajín sú z veľkej časti v opačnom smere s hospodárskym rozvojom Číny. Aktivity Číny, či už v oblasti investícií, obchodu alebo pomoci v minulých niekoľkých rokoch neuveriteľne vzrástli. Čísla hovoria sami za seba - hodnota čínskeho obchodu s Afrikou vzrástla od roku 1999 z 2 miliárd USD na takmer 40 miliárd v roku 2005. Ako už uviedol pán komisár, Čína je teraz pre Afriku tretím najvýznamnejším obchodným partnerom.
<P>
Zapojenie Číny v Afrike otvára veľa možností. Je však nevyhnutné, aby sme sa kriticky pozerali na jej vplyv na rozvoj. Rozvojový potenciál a podmienky pre rozvoj sú dvomi stranami jednej mince. Jedno ale nie je možné dosiahnuť bez druhého. Množstvo afrických krajín skutočne doslova prekypuje rozvojovým potenciálom, skorumpované africké vlády však po desaťročia prejavovali pohŕdanie nad svojimi ľuďmi a upierali im možnosť rozvoja. A záleží na afrických politických orgánoch, či čínske záväzky budú pre bežného Afričana prínosom či prekliatím.
<P>
Konžská republika je vynikajúcim príkladom toho, v čom rozvojový potenciál spočíva. Produkcia Konžskej republiky je 714 USD na osobu za rok. Konžské obyvateľstvo veľa trpelo. Čína uzavrela s Konžskou republikou dohodu o výstavbe ôsmich nemocníc, tisícov kilometrov ciest a železničných staníc s tým, že na oplátku získa potrebné nerastné suroviny. To síce môže fungovať, v žiadnom prípade však nejde o stratégiu, ktorá je prínosná pre obidve strany. Možno by sa mohlo jednať o prínos pre tri strany, keby došlo k pokroku v oblasti rozvojových cieľov milénia. Môžeme v Európe spolupracovať s Čínou, aby sme sa pokúsili vylepšiť to, čo sa deje, pokúsili sa o zlepšenie situácie, skôr ako iba kritizovali to, čo Čína robí, či to, v čom má nedostatky? Pokiaľ budeme schopní spolupracovať s Čínou a Afrikou na zlepšení riadnej správy vecí verejných, potom sa domnievam, že môžeme zabezpečiť pomoc, obchod a zlepšenie.
<P>
Myslím, že pán komisár mal pravdu, keď hovoril, že ak chceme, aby nás Čína počúvala, neuspejeme s hlasnou diplomaciou. Pre väčšinu Číny je charakteristické, že nechce stratiť tvár. Preto má na dosiahnutie nášho cieľa väčšiu šancu skutočná - tichá - diplomacia. Domnievam sa, že Európa by mala s Čínou pracovať, aby podporila osvedčené postupy, a v tom sa možno ukrýva prvá skutočná možnosť niečo pre Afriku, po rokoch rečnenia a ničnerobenia, urobiť. Pokiaľ na nás Čína bude tlačiť, aby sme súťažili v napĺňaní rozvojových cieľov milénia, tým lepšie. Potrebujeme súťažiť, potrebujeme tlak.
<SPEAKER ID="459" NAME="Józef Pinior">
v mene skupiny PSE. - Pani predsedajúca, najprv by som rád zablahoželal pani Gomes za túto závažnú a z hľadiska politiky veľmi významnú správu.
<P>
Čína je v súčasnom svete globálnym aktérom a my by sme boli radi, aby bola Európskej únii skutočným partnerom v procese globalizácie. Čína by mala v novom svetovom usporiadaní hrať významnú úlohu a my oceňujeme jej mierovú úlohu, ktorú zohráva v Afrike.
<P>
Súčasne však Čína musí prijať zodpovednosť v oblasti ľudských práv a rozvoja. Mala by predovšetkým využiť svoj vplyv na pritiahnutie uzdy tým najhorším zo svojich priateľov, najmä sudánskej vláde. Čína našťastie upustila od protestov proti rozmiesteniu mierových síl OSN v Dárfúre a vysiela niektorých zo svojich vojenských expertov, aby sa k jednotke pripojili.
<P>
Negatívne je, že Čína stále posiela do Afriky zbrane diktátorským režimom. Práve tento týždeň Zambia, Mozambik, Juhoafrická republika a Tanzánia blokovali čínske plavidlá, ktoré sa snažila dodať zimbabwskému prezidentovi Mugabemu ohromnú zásielku streliva, mínometov a ďalšej vražednej výzbroje. Tieto zbrane by v rukách Mugabeho režimu zohrávali protidemokratickú až smrtiacu úlohu.
<P>
V správe Európsky parlament Čínu vyzýva, aby uprednostňovala africkú spoločnosť, demokraciu a dodržiavanie ľudských práv v Afrike.
<SPEAKER ID="460" NAME="Fiona Hall">
v mene skupiny ALDE. - Pani predsedajúca, rada by som pani Gomes poďakovala za to, že tejto správe venovala ohromné množstvo práce a úzko pritom spolupracovala so svojimi kolegami.
<P>
Táto správa má veľmi široký záber, preto sa zameriam iba na niekoľko otázok. Predovšetkým vítam požiadavku na Komisiu, aby čo najskôr predložila návrhy, ako nelegálne vyťažené drevo a výrobky z neho vytlačiť z trhu EÚ. Je to nutné pre to, aby sme urobili koniec predaju čínskeho nábytku vyrobeného z nelegálne ťaženého afrického dreva na čiernom trhu. Tento obchod ohrozuje africké dažďové pralesy, ale tiež pripravuje africké krajiny o toľko potrebné daňové príjmy. Podľa odhadov Svetovej banky spôsobuje nelegálna ťažba rozvojovým krajinám stratu 15 miliárd USD za rok na daňových únikov.
<P>
Po druhé, plne podporujem požiadavku spravodajcu, aby EÚ prijala právne záväzný nástroj na kontrolu vývozu zbraní a zachovala embargo na obchod so zbraňami s Čínou. Vďaka vypracovaniu tejto správy, ako už viacero mojich kolegov uviedlo, máme písomné dôkazy o tom, že Čína stále vyváža zbrane do krajín ako je Zimbabwe, ktoré hrubo porušujú ľudské práva.
<P>
Ak ide o všeobecnejšie obchodné otázky, v správe osobne podporujem poznámku o dohodách o hospodárskom partnerstve (EPA). Tieto dohody sú tu na mieste, lebo pokiaľ by boli pružnejšie a ústretovejšie k rozvoju, mohli by slúžiť ako model pre obchodovanie Afrika - Čína. V súčasnej chvíli hrozí, že Afrika zatlačí Čínu naspäť do nevýhodnej pozície dodávateľa jednej suroviny.
<P>
Nakoniec chválim výzvu na viacstranný dialóg medzi EÚ, Afrikou a Čínou, ktorú správa obsahuje. Je to dôležité najmä v súvislosti so zmenou klímy.
<P>
Pán komisár uviedol príklad fotovoltaických systémov. Afrika je zo všetkých kontinentov najviac ohrozená globálnym otepľovaním a budúcnosť miliónov Afričanov môže závisieť od toho, či sa EÚ podarí presvedčiť Čínu k podpisu dohody nadväzujúcej na Kjótsky protokol a spoločnom využívaní obnoviteľných technológií.
<SPEAKER ID="461" NAME="Konrad Szymański">
v mene skupiny UEN. - (PL) Pani predsedajúca, správa pani Gomes predstavuje všetky dôležité hľadiská prítomnosti Číny v Afrike. Je tu iba jediná nepresnosť - prítomnosť Číny v Afrike nemá nič spoločné s akoukoľvek rozvojovou politikou, a už vôbec nie s akoukoľvek pomocou. Rozvojová politika je tu iba jednoduchým nástrojom na uskutočňovanie dvoch základných strategických cieľov Číny.
<P>
Prvým záujmom je zaistenie dodávok surovín, a to za použitia doslova drastickej surovinovej diplomacie. Sudán, Angola a krajiny subsaharskej Afriky získali na význame vzhľadom na zvyšujúci sa dopyt zo strany Číny po prírodných a energetických surovinách.
<P>
Druhým a nemenej významným cieľom čínskej vlády je upevniť svetový autoritársky pól ako protiváhu k západnému liberálne-demokratickému modelu. Preto Čína porušuje dokonca aj embargo OSN na obchod so zbraňami s Darfúrom, Libériou a Konžskou republikou. Preto Peking nadväzuje politické vzťahy so Sudánom, Čadom, Zimbabwe a Somálskom.
<P>
Vylúčenie krajín, ktoré uznávajú Taiwan, zo spolupráce v rámci pomoci je ďalším znakom nadradenosti individualistickej stratégie nad rozvojovou politikou.
<P>
V súčasnosti si musíme priznať, že Európa je v tejto situácii bezmocná. Samozrejme môžeme prijať výzvu pána komisára a odložiť do šuplíka zásady OECD týkajúce sa korupcie a verejných financií - potom môžeme to isté so všetkými medzinárodne schválenými zásadami. Nakoniec môžeme zahodiť aj Chartu Organizácie spojených národov, v takom prípade však zabudnime, na čom je založená úloha vo svetovej politike a v čom sa od ostatných aktérov svetovej politiky odlišujeme.
<SPEAKER ID="462" NAME="Margrete Auken">
v mene skupiny Verts/ALE. - (DA) Pani predsedajúca, rada by som poďakovala pani Gomes za jej výbornú a vyváženú správu a za skvelú spoluprácu. Sme v EÚ zvyknutí hrať v Afrike vedúcu úlohu v otázkach obchodu a rozvoja. S rastúcimi investíciami Číny by sa však skutočnosť mohla rýchlo zmeniť. Prítomnosť EÚ v Afrike nie je bez problémov; s prítomnosťou Číny však hrozí, že sa rozvoj bude uberať veľmi nešťastným smerom. Čínske investície sú vedené mimoriadnym dopytom Číny po surovinách a energiách, bez toho aby bola venovaná pozornosť zdravému vývoju spoločnosti.
<P>
Čína by sa namiesto toho mala zamerať napríklad na problematiku tvorby pracovných miest prostredníctvom vhodných investícií, t. z. mala by prestať dovážať do Afriky vlastnú pracovnú silu a namiesto toho rozvíjať výrobné a spracovateľské odvetvie in situ, teda v Afrike. Súčasťou investičnej politiky však musí byť tiež riadna správa vecí verejných. Čína doposiaľ odmieta tento prístup prijať a neprejavuje akékoľvek znepokojenie v súvislosti s tým, že podporuje skorumpované a násilné režimy a prispieva k utláčaniu civilného obyvateľstva. Čína musí dodržiavať demokratické pravidlá hry a rešpektovať ľudské práva namiesto toho, aby sa iba sama ponúkala ako lacná alternatíva.
<P>
Číňania pritom majú Afričanom čo ponúknuť. Dovoľte, aby som porozprával o jednom z najvýznamnejších afrických problémov, ktorý už bol spomenutý - o populačnom raste. Čína má v tejto oblasti jedinečné znalosti a skúsenosti, ktoré by mohli byť veľkou pomocou. Navyše si predstavme, dámy a páni, že Čína v súčasnosti nakupuje zbrane, ako už dnes niekoľkokrát zaznelo, ktoré boli poslané do Zimbabwe a ktorým bol odmietnutý prístup do množstva prístavov v krajinách, ako je napríklad Mozambik alebo Juhoafrická republika. Čína by sa tak prejavila ako veľmoc, ktorá načúva ostatným a prijíma zodpovednosť, ktorá vyplýva z jej miesta v Bezpečnostnej rade OSN. A to je presne to, čo správa presadzuje - aby sa začal riadny dialóg medzi EÚ, Čínou a Afrikou, z ktorého budú mať prospech všetky strany.
<SPEAKER ID="463" NAME="Paul Marie Coûteaux">
v mene skupiny IND/DEM. - (FR) Pani predsedajúca, pani Gomes nás síce informovala, rád by som sa však opýtal, na základnú otázku - s kým sa čínska vláda pokúša žartovať? A sám si tiež odpovedám - s každým! Robí si žarty z Európskej komisie, ktorá bola, je nutné podotknúť, v afére s kvótami na textil mimoriadne naivná a zhovievavá. Robí si žarty z pravidiel medzinárodného obchodu, ak vôbec ešte nejaká existujú, keď trvalo nekontroluje, či boli jej výrobky vyrobené v súlade s normami o bezpečnosti a kvalite dovážajúcich krajín, predovšetkým pri hračkách, čím poukazuje na absurditu voľného obchodu.
<P>
Robí si žarty z Francúzska, keď organizuje v Paríži protifrancúzske demonštrácie v reakcii na francúzske protesty proti zlému zachádzaniu s obyvateľmi Tibetu, ktorých trvalo utláča.
<P>
Robí si žarty z celého sveta, lebo si je vedomá, že celý svet je riadený trhom a prahne po čínskom trhu. Preto si robí úplne, čo chce. A jej nadvláda bude ešte väčšia, až sa jej, pán Michel, prostredníctvom politických úskokov podarí Európu prekonať a dostať sa do Afriky, a tak dostať pod kontrolu naše hlavné komodity. Je možné ju snáď z niečoho viniť? Však iba využíva našu slabosť a hlúpy a nebezpečný nezáujem Európy, a najmä Francúzska, o kontinent, ktorý bude pre nás v 21. storočí čoraz dôležitejší.
<SPEAKER ID="464" NAME="Andreas Mölzer" AFFILIATION="NI">
(DE) Pani predsedajúca, na príklade Afriky sa jasne ukazuje, že toľko vychvaľovaná rozvojová spolupráca nefunguje podľa plánu do tej miery, ako by si človek predstavoval. Až príliš často sa používa na podporu vývozu z darcovských krajín a niekedy podporuje diktátorov či len vytvára novú závislosť využívaním politiky správy pohľadávok.
<P>
V tejto súvislosti by nedávnym snahám Číny a Indie na africkom kontinente malo byť pristupované s najvyššou skepsou. Krajiny s nízkymi nákladmi, ktoré v značnom rozsahu poškodzujú európskej hospodárstvo, sa tu zjavne usilujú zabezpečiť zdroj lacných surovín a zaistiť si nové odbytiská. Tento druh pretrvávajúceho neokolonializmu v Afrike zo strany Číny a Indie - a o kolonializmus skutočne ide - by zrazu zmaril všetky doterajšie snahy západnej politiky. Nemôžeme Pekingu ani Novému Dillí dovoliť, aby vyzývali národy, ktorým boli nedávno odpísané dlhy, aby si požičiavali a vstupovali tak do novej závislosti, len aby zabezpečili dodávky surovín. Z rovnakého dôvodu by africkým národom nemalo byť umožnené, aby stále dychtivejšie naťahovali ruky po rozvojovej pomoci, keď nie sú pripravené ani na prijatie vlastných občanov, ktorí boli ako nezákonní prisťahovalci zadržaní agentúrou Frontex pri brehoch Európy.
<P>
Avšak na základe globálnej rovnováhy síl by sme my Európania vyzerali obzvlášť smiešne, ak by sme sa pokúšali na Čínu vyvíjať nátlak. Ani Čína sa nebude ostýchať obchodovať s medzinárodne kritizovanými vládami, ako je napríklad Sudán. Ani sa nebude ostýchať dodávať zbrane do Zimbabwe. Pre krajinu, v ktorej majú ľudská práva a demokracia, ochrana životného prostredia taký malý význam, nie je tento postup ani taký nelogický.
<P>
Ak ide o Afriku, potrebujeme teda politiku, ktorá vyžaduje stabilitu, demokraciu a ľudské práva, tiež - a to je najdôležitejšie - politiku, ktorá má na pamäti európske záujmy. Európska únia nesmie v Afrike natrvalo vydávať peniaze, bez toho aby to malo väzbu na jej ciele a v zmysle obsahu a politiky. Doterajší prístup nás uvrhol do vzduchoprázdna, ktoré vyústilo do prisťahovaleckých vĺn, porušovania ľudských práv a veľkej chudoby. Ambície Číny a Indie na vývoj týmto smerom pravdepodobne ešte ďalej zhoršia, ak neurobíme zásadný obrat. Nie je možné, aby Európa ďalej sama financovala humanitárne projekty, a umožňovala iným, v tomto prípade napríklad Číne a Indii, aby pokračovali vo svojich veľkých obchodných operáciách.
<SPEAKER ID="465" NAME="Daniel Caspary" AFFILIATION="PPE-DE">
(DE) Pani predsedajúca, dámy a páni, keď rozmýšľam o Afrike, často sa sám seba pýtam - je Afrika z nášho európskeho hľadiska niečo ako zabudnutým kontinentom či môžu Európania v Afrike vidieť príležitosť?
<P>
Často mám pocit, že my Európania Afriku stále vo veľkej miere skôr vnímame ako problémový prípad, a že si neuvedomujeme príležitosti. Prístup Číňanov k Afrike je celkom odlišný. Pre nich je Afrika v prvom rade príležitosťou, na ktorej využitie sa sústredia. Praktikuje to relatívne bez povšimnutia už niekoľko rokov. Iba v posledných mesiacoch jej bola venovaná veľká pozornosť, a z toho dôvodu teraz uskutočňuje politiku čisto hospodárskych záujmov.
<P>
Témy ako ľudské práva, právny štát a riadna správa vecí verejných, ktorými sa dnes už niektorí poslanci zaoberali, nie sú pre Číňanov v Afrike v danej chvíli vôbec rozhodujúce. Zaujímajú ich len investície do africkej infraštruktúry, aby mohli získať neobmedzený prístup k surovinovým trhom. Ide o pokrytie rastúceho čínskeho dopytu po surovinách. V žiadnom prípade nejde o pomoc africkým štátom a africkému ľudu na ich ceste ku skutočne udržateľnému hospodárskemu rozvoju.
<P>
Tvrdím, že musíme klásť väčší dôraz na upevnenie pozície afrických národov v rámci svetovej ekonomiky, aby tieto národy mohli čerpať výhody z globalizácie svetových trhov, a to prostredníctvom vlastných surovín, vlastných zdrojov, všetkého toho, čo môžu ponúknuť a nestávali sa jednostranne závislé od čínskych monopolov. Musíme viesť dialóg s africkými národmi, a to lepšie, ako sme robili doposiaľ. Musíme sa takisto intenzívnejšie, ako tomu bolo v minulosti, prispôsobiť hospodárskej súťaži s Čínou a urobiť skutočne všetko, aby sme presvedčili Afriku o riadnej správe vecí verejných a výhodách voľného trhu.
<P>
Iba tak sa nám podarí uspieť v podporovaní právneho štátu, demokracie a ľudských práv v Afrike, a v nadväznosti na to nepripustiť, aby africké národy upadali pod čínsku nadvládu, lebo Čína, ako sme sa o tom ťažko presvedčili v ostatných týždňoch, nemôže Afriku naučiť nič o fungovaní trhu a sociálne trhového hospodárstva.
<SPEAKER ID="466" NAME="Alessandro Battilocchio" AFFILIATION="PSE">
(IT) Pani predsedajúca, dámy a páni, predovšetkým by som chcel zablahoželať pani Ane Gomes ku skvelej práci, ktorú odviedla. Narastajúca prítomnosť Číny v Afrike nás núti, aby sme prijali európsky postup s cieľom čo najlepšie uchopiť príležitosti a nové výzvy, ktoré sa pred nami objavujú.
<P>
Príspevok Číny, ako darcu pomoci, je pre Afriku dobrá vec, rád by som však v krátkosti zdôraznil dva aspekty - pre nás Európanov je, z časti na základe zásad a záväzkov zakotvených v dohode z Cotonou a všeobecne v súlade s celkovým rámcom našej rozvojovej politiky, znepokojivé, že Čína vyváža zároveň s pomocou radu hrozných domácich praktík, najmä korupcie, nekalého poskytovania pôžičiek, nedodržovania práv pracovníkov a nízkou úrovňou pozornosti venovanej otázkam životného prostredia.
<P>
Ďalšou témou, ktorú je potrebné pozorne sledovať je blízky vzťah medzi Pekingom a istými africkými totalitnými a represívnymi režimami, napríklad Sudánom a Zimbabwe. V tejto súvislosti Čína musí niesť všetku zodpovednosť, ktorá vyplýva z jej úlohy stáleho člena Bezpečnostnej rady OSN.
<SPEAKER ID="467" NAME="DanutBudreikait" AFFILIATION="ALDE">
(LT) Pani predsedajúca, dámy a páni, čínska politika v Afrike ohrozuje harmonický rozvoj v afrických krajinách. Pracovné podmienky čínskych spoločností s aktivitami v Afrike sa rovnajú otroctvu. Čína ponúka africkým diktátorom naďalej politickú a finančnú pomoc a upevňuje vojenskú spoluprácu s africkými režimami. Sudán a Zimbabwe sú hlavnými dovozcami zbraní z Číny. Čína ponúka africkým krajinám ohromné pôžičky za netransparentných podmienok, čím podporuje už aj tak veľmi rozšírenú korupciu medzi skupinami, ktoré sa v afrických krajinách držia pri moci. Čínsky nelegálny vývoz afrického dreva a slonoviny má zničujúci dopad na africké životné prostredie. Politike rozvojovej spolupráce sa v takej situácii nedarí napĺňať jej ciele. Preto by som chcel EÚ dôrazne vyzvať, aby zaistila, aby Čína pri investovaní rešpektovala dodržiavanie ľudských práv a riadnu správu, a aby bol zastavený všetok obchod so zbraňami s africkými krajinami, v ktorých prebieha či bezprostredne hrozí ozbrojený konflikt. Kým Čína nebude pripravená zastaviť obchodovanie so zbraňami, EÚ by mala uvaliť embargo na obchod so zbraňami v týchto krajinách. Je potrebné upozorniť ešte na jednu vec, a to že najmä so zreteľom na čínsku politiku v Afrike by jednotlivé členské štáty mali prekonať nezhody, ktoré medzi nimi panujú. Revidovaná politika EÚ by Afrike umožnila využívať jej prírodné aj ľudské zdroje spôsobom, ktorý bude prospešný všetkým, a naďalej bude rozvíjať jej hospodársku a politickú nezávislosť.
<SPEAKER ID="468" NAME="Wiesław Stefan Kuc" AFFILIATION="UEN">
(PL) Pani predsedajúca, pán komisár, správa pani Gomes je v podstate podrobnou prednáškou na tému veľmi zložitých trojstranných vzťahov medzi africkými štátmi a Čínou, so zvláštnym ohľadom na záujmy EÚ. Okrem toho sme hrali v rozvoji Afriky úlohu prostredníctvom ďalších organizácií, napríklad Svetovej banky.
<P>
Nie je pochýb o tom, že na úlohu, ktorú Čína v afrických krajinách zohráva, a ktorá každým rokom rastie, treba, napriek istým výhradám týkajúcim sa priority akcií, nazerať pozitívne. Musíme si odpovedať na to, či sú obchodné investície významnejšie ako humanitárna pomoc. Pre chudobné africké štáty je dôležitá akákoľvek pomoc, rovnako ako je pre nich dôležitá voda, a tiež boj proti chorobám, vzdelávanie, budovanie infraštruktúry a mier. Záver je jediný - musíme spoločne rozvíjať osvedčené postupy pre udržateľný a zároveň urýchlený a trvalý rozvoj týchto štátov.
<SPEAKER ID="469" NAME="Bastiaan Belder" AFFILIATION="IND/DEM">
(NL) Pani predsedajúca, v článku 65 svojej perfektnej správy vyzýva pani Gomes Európsku úniu a Čínu, aby neobchodovali so zbraňami s africkými vládami, ktoré sa previnili porušovaním ľudských práv, sú zapojené do konfliktov či stoja na pokraji vojny. V tomto s pani spravodajkyňou absolútne súhlasím. To isté platí pri konkrétnych príkladoch, ktoré uviedla, a zozname afrických štátov, medzi ktorými je v týchto dňoch na prvom mieste Zimbabwe s prezidentom Mugabem.
<P>
Na záver minulého týždňa západná tlač informovala o veľkej dodávke zbraní pre Mugabeho režim, ktorá putovala cez Juhoafrickú republiku, akoby medzinárodné napätie, v súvislosti so Zimbabwe nebolo už bez toho dosť veľké v dôsledku manipulácie s výsledkami prezidentských volieb. "Pre Zimbabwe je cesta do Číny cestou do nášho druhého domova", povedal prezident Mugabe počas svojej poslednej návštevy Pekingu približne pred rokom a pol. Kedy sa už čínske orgány skutočne dištancujú od takýchto afrických "priateľov"? Pán komisár, dúfam, že počas svojej návštevy v Pekingu túto naliehavú otázku otvoríte. Podnet na to dáva aj správa pani Gomes.
<SPEAKER ID="470" NAME="Zbigniew Zaleski" AFFILIATION="PPE-DE">
(FR) Pán komisár, po všetkom, čo ste povedali, skúsme posúdiť prítomnosť Číny v Afrike. Budem pokračovať po poľsky.
<P>
(PL) Pani predsedajúca, pán komisár, na začiatku minulého storočia prišli čínski štátny príslušníci do britských a francúzskych domácností ako exotickí sluhovia. V päťdesiatych a šesťdesiatych rokoch sme mali čínske výrobky - perá a všelijaké školské potreby a v súčasnosti sa Čína javí ako mocná hospodárska a politická sila.
<P>
Ako ste povedali, každý má právo na účasť v hospodárskom a politickom živote a nikomu v tom nikto nebude brániť, Číňania však spojili svoje sily a postupujú k svojmu cieľu s jasným plánom. Aký však je tento cieľ? Nezaťažení akýmkoľvek poškvrnením či nálepkou kolonializmu môžu vyčerpať prírodné zdroje v Afrike, a tiež tak aj robia. Hovorím priamo - vyčerpať. Okrem toho, a to je horšie, majú možnosť, ktorú už využívajú, vyvážať svoj sociálne politický model, a pred tým je nevyhnutné Afriku ochrániť. Afriku je nevyhnutné zachrániť.
<P>
Európa má tradičné väzby z dôb kolonializmu, ktorým sa pekne hovorí "spolupráca". Ako aj z humánneho hľadiska, tak aj z pocitu viny by sme mali Afrike v každom ohľade konštruktívne prispievať. A prispievame, ale Číňania nás vytláčajú. Podobne ako táto veľmoc, by si tiež EÚ mala získať dôveru Afriky a súčasne ukázať svoju pripravenosť prispieť k rozvoju tohto veľkého kontinentu, ktorý je nám taký blízky.
<P>
Stojíme, pán komisár, pred zásadnou výzvou.
<SPEAKER ID="472" NAME="Vural Öger" AFFILIATION="PSE">
(DE) Pani predsedajúca, obnovený záujem celého sveta o Afriku je sprevádzaný vyhliadkami na zmenu. Afrika je niečím viac ako chudobným kontinentom. V niektorých afrických krajinách dosahuje tempo rastu až 10 %.
<P>
A teraz k jadru problému - čo Čína v Afrike hľadá? Najvýznamnejším motívom jej angažovanosti v Afrike sú energetické zdroje. V boji o prístup k surovinám však politika založená na západných hodnotách stále častejšie prehráva. Najvýznamnejším motívom Európy v Afrike je udržateľný rozvoj.
<P>
Spoločný plán EÚ-Čína pre Afriku by teoreticky bol ideálnym riešením. Nemuseli by sme sa tu tváriť ako poslušní chlapci, lebo krajiny Afriky neveria EÚ rovnako, tak ako neveria Číne. EÚ nemôže ponúknuť riešenie Číne ani Afrike. V každom prípade EÚ musí aj naďalej svoju angažovanosť viazať na dodržiavanie podmienok. Takisto by mala výraznejšie ako doposiaľ podporovať vlády, inštitúcie a občiansku spoločnosť. Dialóg s Afrikou je nevyhnutný, nemal by však nechať bez povšimnutia rozpory. V tomto nemôžem nič iné urobiť, len podporiť správu pani Gomes.
<SPEAKER ID="473" NAME="Renate Weber" AFFILIATION="ALDE">
Pani predsedajúca, blahoželám svojej kolegyni pani Ane Gomes k jej práci a ku komplexnému a realistickému hodnoteniu. Ako správa ukazuje, Čína už je v súčasnosti pre Afriku významným hospodárskym a politickým partnerom. Pokiaľ ide o rozvoj Afriky, myslím si, že na tomto kontinente je veľa práce a že účasť Číny, ktorá je novým aktérom, by mala byť vítaná.
<P>
Mám však vážne obavy, že namiesto smerovania svojej podpory konštruktívnym snahám - zdravotníctvu, vzdelávaniu, zníženiu chudoby a infraštruktúre - bude Čína naďalej zásobovať tragédie na kontinente, a to obchodovaním so zbraňami, podkopávaním všetkých krokov, ktoré už africké krajiny podnikli smerom k demokracii, riadnej správe vecí verejných a dodržiavaniu ľudských práv. Čínska loď prevážajúce zbrane pre Zimbabwe opäť spochybňuje skutočné odhodlanie Číny prispievať k mieru a bezpečnosti v Afrike.
<P>
Rada afrických krajín víta svoju spoluprácu s Čínou, lebo hospodárske výhody nie sú z jej strany nijak politicky podmienené. EÚ by sa však voči Číne aj africkým krajinám mala naďalej rozhodne zasadzovať o budovanie inštitúcií, pokrok v oblasti ľudských práv a transparentnejšie pravidlá na využívanie prírodných zdrojov. Nedávny vývoj ukázal, že aj vlády, ktoré v ostatných niekoľkých rokoch začali prejavovať väčšiu otvorenosť pri poskytovaní verejných prostriedkov a zdrojov, sa vracajú k menej transparentnej administratíve. Povinností EÚ je pomôcť Číne, aby sa stala dôveryhodným partnerom v rozvojovej spolupráci.
<SPEAKER ID="474" NAME="Jan Tadeusz Masiel" AFFILIATION="UEN">
(PL) Pani predsedajúca, pán komisár, napriek živému obchodu medzi Čínou a africkými krajinami, a dokonca napriek tomu, že sa Čína, pokiaľ ide o Afriku nedávno stala čistým darcom, dávajú africkí prisťahovalci, napriek jej koloniálnej minulosti, prednosť Európe pred Čínou. To je najlepším dôkazom toho, že Afričania dávajú prednosť našim hodnotám, ako je dodržiavanie ľudských práv a starostlivosť o udržateľný rozvoj, ktorý je zárukou lepšej budúcnosti.
<P>
Európe to dáva morálne právo aj povinnosť preskúmať čínsku politiku tvárí v tvár Afrike, lebo, ako pani spravodajkyňa správne zdôrazňuje, Čína by mala podstatne urýchliť proces udržateľného rozvoja v Afrike, rovnako ako ho môže narušiť. So zreteľom na túto skutočnosť si zaslúži zvláštnu podporu myšlienka konania trojstranných rozhovorov medzi Európskou úniou, členskými krajinami Africkej únie a Čínou.
<SPEAKER ID="475" NAME="Zuzana Roithová" AFFILIATION="PPE-DE">
(CS) Čínske nahováračky v Afrike sa týkajú vojenskej spolupráce, obchodu so strategickými surovinami, veľkolepých investícií a budovania obrovského trhu pre čínske výrobky, ale týkajú sa aj budovania infraštruktúry. Objem obchodu vzrástol päťnásobne od roku 2000 a má skoro dosiahnuť 100 miliárd USD, aj keď Západ je stále zdrojom až dvoch tretín investícií afrických obchodných príjmov, zatiaľ. Čínska politika, ktorá nestanovuje podmienky, je založená na nezasahovaní a ekonomickej komparatívnej výhode. Ide o export cenovo výhodného tovaru a zbraní za suroviny. Investície a dlhodobé kontrakty majú rysy dlhodobo premyslenej čínskej stratégie, ktorá nemá s Afrikou zľutovanie.
<P>
Čínsky vplyv predstavuje pre africké štáty nebezpečný príklad totalitného a pritom trhového korupčného modelu bez úcty k človeku a ľudským právam bez ohľadu na životné prostredie. Čínska túžba po surovinách za dodávky zbraní do Afriky bez podmienok je stále väčšou prekážkou pri dosahovaní rozvojových cieľov milénia. Musíme prinútiť Čínu prevziať spoluzodpovednosť za rozvojovú politiku, za zníženie chudoby, podporu trvalo udržateľného rastu. Veď Čína je tiež stálym členom Bezpečnostnej rady OSN a nesie teda zodpovednosť za vývoj v Afrike.
<P>
Odsudzujem čínsku podporu sudánskeho režimu. Podporujem dialóg s Čínou o zladení postupu v Afrike tak, aby sa chudoba znižovala a neprehlbovala, ale nerobím si veľké nádeje. Nesmieme rezignovať a musíme zastaviť drancovanie surovín a pomôcť aj Afrike postaviť sa ekonomicky na vlastné nohy. Musíme trvať na našej stratégii postavenej na obchodnej politike podmienenej dodržiavaním ľudských práv a ochranou životného prostredia. A k tomu nám pomáhaj Pán Boh.
<SPEAKER ID="476" NAME="Katrin Saks" AFFILIATION="PSE">
(ET) Najprv by som chcela poďakovať Ane Gomes za jej správu. Z môjho pohľadu sa prvotné poslanie tejto správy vzťahuje okrem správania Číny aj k trvalým nedostatkom spoločnej zahraničnej politiky Európskej únie. Iste sa všetci zhodneme na tom, že by sme uvítali spoločný postoj Európskej únie.
<P>
Rada by som sa zamerala na niekoľko bodov. Prvým z nich je globálny prístup - mali by sme preskúmať spoluprácu medzi Čínou a Afrikou z globálnej perspektívy, nielen iba z toho pohľadu, že Afrika je tradične oblasťou výhradne európskeho vplyvu. Po druhé, musíme zdôrazniť zodpovednosť - Čína musí uznať nárast zodpovednosti, ktorá vyplýva z takého strategického partnerstva.
<P>
A ešte jedna poznámka na záver - bod 13 návrhov AFET.
<P>
"Domnievate sa, že by čínska účasť v Afrike na jednej strane a nedávno začaté strategické partnerstvo EÚ - Afrika na strane druhej mali byť vzájomne zlučiteľné."
<P>
V prvom rade sa nedomnievam, že by naša politika mala byť postavená na rovnakú úroveň s politikou Čínskej ľudovej republiky, a ešte menej som presvedčená o tom, že Číňania niekedy zoberú naše odporúčanie rozprávačského štýlu do úvahy.
<SPEAKER ID="479" NAME="Cristian Silviu Buşoi" AFFILIATION="ALDE">
(RO) Hodnota obchodu medzi Čínou a Afrikou sa zvýšila z 2 miliárd EUR v roku 1999 na približne 39,7 miliárd EUR v roku 2005, čo z Číny urobilo tretieho najvýznamnejšieho partnera Afriky, čo sa týka obchodného významu.
<P>
To je veľmi jasným dôkazom toho, aké miesto zaujíma záujem o Afriku medzi celosvetovými záujmy Číny.
<P>
V uznesení sú uvedené niektoré veľmi významné závery, ktoré si zaslúžia byť ešte raz zdôraznené. Musíme dať najavo veľmi jasne, že našim očakávaním je, aby sa účasť Číny v Afrike netýkala iba národov predstavujúcich záujem z hľadiska cieľov energetickej politiky.
<P>
Musíme tiež Čínu povzbudiť, aby poskytovala africkým partnerom nepodmienenú pomoc, pričom hospodárske podmienky spojené s medzinárodnými subvenciami alebo pôžičkami by nemali mať vplyv na cieľ udržateľného rozvoja.
<P>
Je pre nás oveľa dôležitejšie, aby sme vedeli, ako sa za takých okolností zachováme my a čo urobí Európska únia. Súhlasím s pánom komisárom Louisom Michelom, ktorý povedal, že Európska únia žiaľbohu svojho jedinečného postavenia voči Afrike nevyužíva.
<P>
Európska únia by mala presmerovať časť svojho ročného rozpočtu na finančnú podporu infraštruktúrnych projektov schopných prilákať priame zahraničné investície.
<P>
A na záver, významnejšia európska prítomnosť by sa mala premeniť zo zámeru na skutočnosť.
<SPEAKER ID="480" NAME="Colm Burke" AFFILIATION="PPE-DE">
Pani predsedajúca, Čína v priebehu minulého storočia začala podstatne posilňovať svoje diplomatické a hospodárske väzby, predovšetkým kvôli dopytu po surovinách. Objem čínskych obchodov s týmto kontinentom sa od roku 2001 štvornásobne zvýšil, pričom boj o suroviny má tiež negatívny vplyv, prispieva k zachovaniu nadvlády korupcie a utláčaniu zo strany afrických elitných skupín. Príkladom takého represívneho režimu je Sudán, kde CNPC, Čínou vlastnená ropná spoločnosť, kontroluje podľa odhadov 60 - 70 % sudánskej produkcie ropy, zatiaľ čo Sudán je zároveň hlavným odberateľom čínskych zbraní.
<P>
Politické podmienky týkajúce sa správy vecí verejných, demokracie a ľudských práv veľmi často čínske operácie a s Afrikou nesprevádzajú. Čína samotná má veľké problémy s riadnou správou vecí verejných, dodržiavaním ľudských práv a základnými pracovnými štandardy. Pravdepodobne ide o krajinu, ktorá by bola schopná podmieniť svoju pomoc zlepšovaním afrických štandardov v oblasti ľudských práv, keď sa nimi sama necíti byť viazaná. Čínska politika nezasahovania do vnútorných záležitostí svojich hospodárskych partnerov sa teda teraz stáva veľmi pohodlnou výhovorkou, ktorá Číne poskytuje voľnosť v tom, aby pokračovala vo svojich, niekedy bezohľadných zmluvách, najmä s africkým kontinentom
<P>
Táto politika nezasahovania sa spolu so zhovievavým prístupom Číny k pochybným režimom, ako napríklad sudánskemu režimu, sú trvalým zdrojom obáv, ktoré je potrebné riešiť. Žiaľbohu vzhľadom na to, že čínsky prevažne dvojstranný prístup k Afrike pôsobí proti primárne multilaterálnemu EÚ, EÚ akosi zaostáva. Skorumpovaní africkí vodcovia podpíšu skôr lukratívne obchody, ktoré nie sú viazané na požiadavky, a preto sa EÚ javí ako opomínaná.
<P>
EÚ by však mala udržiavať svoju tradičnú politiku pozitívneho podmieňovania zameranou na podporu udržateľného rozvoja a nemala by sa nechať zviesť ku zmene svojho prístupu k Afrike len preto, že Čína získava viac kontraktov. Namiesto toho je nevyhnutné, aby EÚ na Čínu vyvíjala tlak, aby vo svojich vzťahoch s Afrikou prijala ďalšie kritéria rozvoja. Čína je významnou veľmocou, stálym členom Bezpečnostnej rady OSN, a má teda zodpovednosť v Afrike aj na celom svete.
<SPEAKER ID="481" NAME="Nirj Deva" AFFILIATION="PPE-DE">
Pani predsedajúca, gratulujem svojej kolegyni pani Gomes k vynikajúcej správe. Táto správa posilňuje naše vzťahy s Čínou, čo je nevyhnutné na podporu svetového hospodárstva. Čína sa po tisíc rokov až donedávna presadzovala len mierovou cestou, ako to v súčasnosti robíme v EÚ, teraz sa však mení. Čína je teraz hospodárskou aj vojenskou superveľmocou a prechádza obdobím zmien.
<P>
Náš vzťah s Čínou musí byť založený na rešpekte. Nemôže ísť o vzťah, keď sa jedna strana cíti oprávnená druhú poučovať či úkolovať. Ukončili sme studenú vojnu naviazaním vzťahu so Sovietskym zväzom a priniesli sme do Európy mier. Rovnako musíme nadviazať vzťah s Čínou, a to na všetkých úrovniach. Musíme ochrániť inštitúcie, o ktoré sa opiera naše, na pravidlách založené, globálne liberálne hospodárstvo a naše hodnoty, inak sme skončili.
<P>
Znamená to plnú a aktívnu úlohu Číny vo všetkých povojnových inštitúciách založených v Bretton Woods, ktoré sme tak starostlivo vybudovali. Znamená to tiež spoluprácu s Čínou s cieľom posilniť pravidlá medzinárodného usporiadania tak, aby slúžilo našim a jej záujmom. Do roku 2020 bude čínske hospodárstvo najväčšie na svete. Môžeme si zvoliť - či Číne umožníme, aby hrala plnú a aktívnu úlohu v liberálnych, a na pravidlách založených inštitúciách vybudovaných v nadväznosti na Bretton Woods - teda predovšetkým v EÚ, AKT, Rio, Bali, a okrem toho v OSN, WTO, MMF a vo svetovej banke - alebo Čínu prinútime, našim "short-termizmom", aby sa stiahla a tieto inštitúcie nevyhnute časom rozbila a vytvorila si svoje vlastné tak, aby vyhovovali jej charakteru ako superveľmoci.
<P>
Preto je táto správa taká aktuálna. A preto - a tu sa dotknem citlivej témy - sú také dôležité olympijské hry v Pekingu, lebo to je v dejinách prvýkrát, keď sa Čína angažuje celosvetovo. Je preto potrebné, aby to bol veľký úspech, nielen pre Čínu, ale tiež pre celý zúčastnený svet.
<P>
Naša úloha na začiatku 21. storočia je obrovská. Aj keď nemá obdoby v celej spoločnej histórii ľudstva, je potrebné ju splniť. Tou úlohou je zapojiť najstarší a najväčší národ na Zemi do všetkých záležitostí planéty Zeme, a to ako nášho partnera.
<SPEAKER ID="482" NAME="Zita Pleštinská" AFFILIATION="PPE-DE">
(SK) Vážení kolegovia, návšteva v Číne v marci tohto roku ma presvedčila o aktuálnosti tejto rozpravy. Myslím, že Európska únia má v Číne nielen významného obchodného partnera, ale aj vážneho konkurenta. Správa pani poslankyne Gomes má iba utvrdzuje v mojich osobne získaných skúsenostiach.
<P>
Mala som možnosť vidieť úžasnú pracovitosť lacnej pracovnej sily. Aj napriek skutočnosti, že Čína čelí veľkým sociálnym a hospodárskym nerovnostiam a alarmujúcemu zhoršovaniu stavu životného prostredia, pričom politické práva a základné slobody sú ešte stále veľmi obmedzené, má významné skúsenosti, ktoré môžu pomôcť africkým krajinám. Afrika zápasí s chudobou, ale je bohatá na suroviny. Vďaka dopytu Číny a iných záujemcov môžu africké štáty získať lepšie postavenie na trhu.
<P>
EÚ je v súčasnosti najväčším poskytovateľom pomoci Afrike a jej najvýznamnejším obchodným partnerom. Čína má ambíciu stať sa do roku 2010 najväčším hospodárskym partnerom Afriky. Vystupovanie Číny v Afrike je preto veľkou výzvou pre EÚ.
<SPEAKER ID="483" NAME="Czesław Adam Siekierski" AFFILIATION="PPE-DE">
(PL) Pani predsedajúca, záujem Číny o africkú ropu, drahé kovy a zemný plyn začína trochu pripomínať staré koloniálne politiky niektorých európskych mocností. Čína vystupuje voči Afrike ako jej dobrý priateľ a obchodný partner; presviedča Afričanov o tom, že jej želaním je pomôcť im vymaniť sa z chudoby a zaostalosti a že to podporí hospodársky rozvoj.
<P>
Dúfajme, že ich zámery sú úprimné, ale v obchode aj politike obvykle platí, že účel svätí prostriedky. Číňania budujú mosty, cesty, štadióny, nemocnice, zásobujú Afriku zbraňami, poskytujú finančné pôžičky, a týmto spôsobom pre seba získavajú ďalší trh, zatiaľ čo sa tvária ako štát, ktorý sa stará o budúcnosť Afriky.
<P>
EÚ by sa mala oveľa viac zapojiť do rozvoja Afriky. Nemôžeme len z diaľky nezaujate sledovať, ako si Čína vytvára novú nadvládu.
<SPEAKER ID="484" NAME="José Ribeiro e Castro" AFFILIATION="PPE-DE">
(PT) Pani predsedajúca, pán komisár, dámy a páni, rád by som zablahoželal pani Gomes k znamenitej správe, ktorú vytvorila, ale v krátkom čase, ktorým mám k dispozícii, by som rád upozornil pána komisára a kolegov poslancov na praktický prejav tohto vzťahu, ktorý sa odohráva priamo pred naším zrakom. Ide o Zimbabwe. Tlač informuje o lodi; odkiaľ táto loď pochádza? Z Číny. A čo vezie? Zbrane, zbrane pre Zimbabwe, ručné zbrane, granáty a mínomety. Lodi bolo zabránené vo vylodení v Durbane, podľa správ však smeruje do Angoly, aby zbrane dopravila do Zimbabwe, kde budú použité na to, aby ublížili miestnemu ľudu.
<P>
Musíme na Čínu aj krajiny susediace so Zimbabwe vyvinúť silný diplomatický tlak, aby zabránili tomuto typu zvrátených, ba vražedných, vzťahov, v samotnom zárodku, a zaistili, aby výsledky volieb boli rešpektované. Som presvedčený, že v našom vzťahu s Čínou ju ako svetovú veľmoc a veľkú krajinu musíme upozorňovať na jej zodpovednosť na medzinárodnom poli, na zachovaní mieru a podpore ľudských práv.
<SPEAKER ID="485" NAME="Zbigniew Krzysztof Kuźmiuk" AFFILIATION="UEN">
(PL) Pani predsedajúca, pán komisár. V priebehu ostatných desiatich až pätnástich rokov sa Čína stala najrýchlejšie sa rozvíjajúcou svetovou ekonomikou a zažíva ročný 10 % rast svojho domáceho dôchodku. Vďaka tomu sa stala štvrtou najväčšou ekonomikou sveta a má najväčšie zásoby v cudzej mene.
<P>
Taký rýchly rozvoj hospodárskeho potenciálu vedie k tomu, že Čína sa stáva jedným z hlavných svetových obchodných partnerov. V priebehu posledných pätnásti rokov sa hodnota obchodu medzi Afrikou a Čínou viac ako zdvojnásobila. Európska únia zrejme nie je v pozícii, kedy by mohla tejto expanzii konkurovať. Musíme preto Čínu vyzvať, aby zaistila, aby jej hospodárska účasť v Afrike zahŕňala sociálne a environmentálne aspekty a dodržiavala demokratické štandardy.
<P>
Európska únia by expanziu Číny do Afriky mala pozorne sledovať. Koniec koncov budeme aj naďalej hlavným darcom afrických krajín. Mali by sme v súvislosti s tým usilovať o to, aby bolo zaistené, aby pomoc ponúkaná týmto krajinám bola spájaná s významným rozširovaním obchodných vzťahov s Afrikou.
<SPEAKER ID="486" NAME="Paul Rübig" AFFILIATION="PPE-DE">
(DE) Pani predsedajúca, aj ja by som sa rád pripojil ku gratuláciám k tejto správe. Veľmi jasne sa v nej ukazuje, že aj Čína môže byť použitá ako príklad. Rozvoj v Číne, najmä rozvoj hospodársky, môže byť príkladom pre Afriku. Trhové vzťahy a rast, ktorých Čína dosiahla, sú pozoruhodné.
<P>
Čína je tiež naším partnerom v rámci WTO. Môžeme skutočne vidieť, že pokiaľ rokovania v rámci WTO týkajúce sa štandardnej mzdy a odstránení kvót budú úspešné, povedie to k situácii, ktorá bude prínosná pre obidve strany. Afrika aj Čína Európu potrebujú. Európa je v súčasnej dobe najväčším svetovým nákupným fórom. Je možno si predstaviť rozvoj dobrého partnerstva.
<SPEAKER ID="487" NAME="Louis Michel">
člen Komisie. - (FR) Pre poslancov Európskeho parlamentu je evidentne veľmi frustrujúce, že na takú významnú rozpravu podloženú takou skvelou správou máme tak málo času.
<P>
Rád by som iba zareagoval na skutočnosť, že som v Parlamente spozoroval vytvorenie dvoch táborov. Na jednej strane - a to nekritizujem, len hovorím, čo som si všimol - sú rečníci, ktorí veria, že pesimizmus a strach Čínu z Afriky vyženú. Na to zabudnite, k tomu nedôjde. Ja osobne pevne verím v optimizmus prameniaci z modernosti a otvorenosti.
<P>
Ale počul som tu dnes iné skutočnosti, ktoré ma vedú k presvedčeniu, že je nevyhnutné, aby sme si uvedomili, že presne kvôli tomuto stavu vo vzťahoch s Afrikou Afrika stráca vieru v Európu. My si však musíme prestať myslieť, že máme morálne právo na prítomnosť v Afrike. Nemáme žiadne právo byť v Afrike, vôbec žiadne, ani morálne ani akékoľvek iné. Naša minulosť nám v žiadnom prípade nedáva právo si niečo také myslieť a ja by som to len rád všetkým pripomenul.
<P>
Rovnako som počul kritiku Číny za to, že nám ulúpila naše africké prírodné zdroje! Prepáčte, ja neviem, či je pán Coûteaux stále prítomný, možno išlo o prerieknutie. Ako keby sme v Afrike mali nejaké zdroje! To je skutočne trochu zarážajúce. Aby som bol úprimný - tento druh poznámok ma vždy vie prekvapiť.
<P>
Rád by som pripomenul, že jediným nebezpečenstvom, ktoré vidím v prítomnosti Číny a jej investíciách v Afrike je "kliatba zdrojov". A o tom musíme viesť s Afričanmi debatu. Mám na mysli to, čo poznáme pod pojmy "kliatba zdrojov" či "nájomné hospodárstvo". Túto tému musíme v našich rozhovoroch s Afrikou otvoriť. Som veľkým zástancom dialógu, trojstranných partnerstiev, spätnej väzby aj vzájomného porozumenia problémom, ako aj hľadania skutočnej spolupráce. Pre tých, ktorí majú sklon skôr k mentorovaniu, by som to povedal takto: my Európania musíme ostatných poučiť o tom, ako tých úbohých Afričanov pred Číňanmi chrániť". Treba podotknúť, že sa s týmto druhom argumentov v dvojstranných vzťahoch stretávam každý deň. Sú to nezmysly, s ktorými nesúhlasím, ani nepredpokladám, že by s nimi súhlasil ktokoľvek iný.
<P>
Správa pani Gomes je veľmi presná. Osobne sa domnievam, že takmer všetko vo správe je presné. Ako už viete, odlietam o niekoľko hodín do Číny. Stretnem sa tam s čínskym ministrom obchodu. Spoločne s predsedom Barrosom sa stretneme s čínskym predsedom vlády. Myslíte si, že nebudeme hovoriť o ľudských právach, o Tibete, o demokracii, o Afrike? Samozrejme že budeme, jedinečným nárečím konvenčnej diplomacie. Hlasná diplomacia je v tomto prípade absolútne kontraproduktívna. Čím viac budete Afričanom hovoriť, čím viac za nimi budete chodiť a varovať ich pred Číňanmi, ktorí sú rozhodnutí kolonizovať africké krajiny, varovať ich, že ide o kliatbu zdrojov, čím viac budete hovoriť, tým menej vás budú počúvať a tým menej vám budú chcieť načúvať.
<P>
Európa má nástroje na dosiahnutie svojich ambícií. Môže postupovať dvoma cestami. Po prvé máme svoj model, ktorý musíme brániť. Musíme sa od ostatných odlíšiť, lebo náš model je od iných odlišný. Je založený na spoločných hodnotách, je založený na tolerancii, je založený na spätnej väzbe, je založený na vzájomnej úcte. Taká je Európa a tá by sa nemala meniť. Európa sa nemusí meniť a ani sa nemusí hnať za inými modelmi. To je prvá vec, ktorú som chcel povedať.
<P>
Druhú vec som už povedal skôr. Keby sme mali trochu odvahy - a Európsky parlament nám v tom môže mimoriadne pomôcť a už tak aj skutočne robí - aby sme presvedčili členské štáty, aby si lepšie rozdelili prácu, aby sme upravili pravidlá využívania Európskeho rozvojového fondu, pokiaľ by sme dali trochu viac európskym orgánom, pokiaľ Parlament - napríklad prostredníctvom rozpočtu Európskeho rozvojového fondu, ktorý by sa tak stal politicky oveľa účinnejším, pridelí komisárom viac peňazí, aby mohli rokovať v súlade s európskymi hodnotami, za pomoci finančných prostriedkov Európskeho rozvojového fondu, potom vám zaručujem, že Európa sa nebude musieť obávať hospodárskej súťaže s Čínou. Taká je skutočnosť.
<P>
Existuje na to reálny základ, lebo máme jednu obrovskú výhodu. Akú? Nechystáme sa poskytovať pôžičky, my ponúkame granty. Nevyjadrujem sa dosť presne. Afričania sa teraz obracajú na Čínu a kritizujú nás za to, že reagujeme nedostatočne, a to aj keď poskytujeme granty - inak povedané, peniaze, ktoré nie je potrebné vracať - na rozdiel od bezúročných pôžičiek, ktoré, treba podotknúť, pohlcujú prírodné zdroje. Pokiaľ sú však peniaze využité na infraštruktúru, na udržateľný rozvoj, dovolí si niekto tvrdiť, že nie sú pre Afriku prospešné? Ako sami viete, keď dôjde na infraštruktúru v Afrike, aj keby Európa, Európa, Európa a Čína, Európa, Čína a USA, Európa, Čína, Japonsko a USA, aj keby celý zvyšok sveta mohol ponúknuť oveľa viac finančných prostriedkov, potrvá to veľa rokov, kedy bude infraštruktúra v Afrike dostačovať na to, aby podporila skutočný rozvoj.
<P>
To však nutne neznamená, že by všetky tieto prostriedky, tieto investície, boli zlé. Skutočnou otázkou však je znalosť toho, ako sú všetky tieto prostriedky využívané, ako sa s nimi nakladá. Viem, že nemôžem chcieť, aby so mnou súhlasili všetci, v tom sa však ukrýva pôvab demokracie. Úprimne verím, že v tomto prípade sa môžeme líšiť otvorenosťou, dialógom, úsilím o trojstranné partnerstvo. Podľa môjho názoru Európa zostane z historických, zemepisných aj modelových dôvodov pre Afriku naveky špecifickým partnerom. Neobávam sa toho a nedomnievam sa, že ak chceme byť v Afrike skutočne prítomní - a to je, ako bolo povedané, veľmi dôležité - musíme sa správať tak, ako navrhujem, a primiešať do zmesi ďalšie prísady. Musíme prestať tvrdiť, že naše záujmy v Afrike sú založené výhradne na šľachetnosti, láskavosti a humanizmu.
<P>
Samozrejme máme povinnosti aj v tomto ohľade, musíme však prijať to, že vzťah s Afrikou predstavuje pre Európu mimoriadny potenciál, ktorý bude prínosný pre obidve strany. Tento vzťah ponúka mimoriadny potenciál pre vzájomný hospodársky rozvoj, na tejto veci z tohto uhľa pohľadu nie je vôbec nič zlého a nenormálneho. Číne sa nedá uprieť jedna dobrá vlastnosť - netají sa svojimi plánmi. Nikdy som nepočul, že Číňania povedali, že chcú Afričanom pomôcť či podporiť rozvoj Afriky. Nie, sú úprimní. Hrajú podľa pravidiel hospodárskeho rozvoja, to je ich primárny záujem. Osobne sa domnievam, že ak chceme rešpektovať svojich partnerov, musíme toto prijať. Nesmieme toto hľadisko opomenúť. Nejestvuje žiadne zázračné riešenie. Pokiaľ sa Afrika nebude rozvíjať hospodársky, nebude sa rozvíjať vôbec, a nezmení na tom nič čas ani naše charitatívne projekty.
<P>
To som chcel povedať. Pani predsedajúca, ospravedlňujem sa, že som hovoril tak dlho, vyjadril som však názor, ktorý vychádza z mojej každodennej skúsenosti s týmito krajinami.
<P>
Ešte jednu vec na záver, kvôli ktorej to stojí za to. Čínska loď mieri v tejto chvíli naspäť do Číny. Vždy sa hovorilo, že Európa má malý politický vplyv. Práve som sa vrátil z vrcholnej schôdzky SADEC, kde som hovoril so štátnymi predstaviteľmi. Téma Zimbabwe bola samozrejme aktuálna. Hovoril som so všetkými predstaviteľmi - Angoly, Mozambiku, skrátka so všetkými. Ujasnil som si otázku čínskej lodi. Reakcia vzišla od prístavných robotníkov a tiež niektoré štáty odmietli loď vyložiť. Podľa mojich posledných informácií bola loď poslaná naspäť do Číny. Cenné na tom je to, že sa Európa pokúsila splniť svoju povinnosť prostredníctvom tichej diplomacie a s prístavnými robotníkmi, ktorí evidentne predstavujú hlas ľudu. Toto všetko bolo cenné a ukázalo sa, že Afričania nie sú schopní prijať v tejto veci vôbec nič, keď dôjde na diplomaciu alebo politiku.
<SPEAKER ID="488" NAME="Ana Maria Gomes">
spravodajkyňa. - Pani predsedajúca, rada by som pripomenula, že naša kolegyňa Erika Mann, ktorá bola predkladateľkou stanoviska Výboru pre medzinárodný obchod, sa dnes nemohla zúčastniť. Požiadala ma, aby som zdôraznila hľadisko, ktoré je súčasťou našej správy - dôležitosť toho, aby Afrika rozvíjala voči Číne svoju vlastnú stratégiu, pričom taká stratégia bude zameraná na väčšiu účasť afrických pracovníkov v čínskych projektoch v Afrike, väčší ochotu podieľať sa na čínskom prenose technológií a lepší prístup pre vývoz z Afriky na čínske trhy, môže posilniť vzájomný charakter obchodných vzťahov Číny a Afriky.
<P>
spravodajkyňa. - (FR) Dovoľte mi, aby som poďakovala pánovi komisárovi Michelovi a tiež kolegom poslancom za ich cenné pripomienky a vecné otázky.
<P>
Chápem, keď pán komisár hovorí, že Európa nemôže Afrike jednostranne diktovať podmienky, najmä pokiaľ ich neuplatňuje Čína. Avšak práve preto musíme my ako Európania viac investovať do posilnenia africkej občianskej spoločnosti, inštitúcií, ako sú parlamenty, slobodná médiá, vysoké školy atď., aby sami Afričania mohli požadovať a určovať podmienky, vyplývajúce napríklad z rozvojových cieľov milénia a zaistiť, aby boli dodržané.
<P>
Ako je možné zo správy rozumieť, plne súhlasím s pánom komisárom, ktorý hovorí, že pre Afriku je kľúčové rýchle vyplácanie pomoci a európskych dotácií, a že deľba úloh medzi členskými štátmi a Komisiou je nevyhnutná, ak máme účinne konkurovať tomu, čo Čína v danej chvíli v Afrike financuje, bez toho aby zohľadňovala iné dôsledky tejto činnosti ako iba svoj vlastný záujem.
<P>
Pokiaľ ide o kritériá OECD, je celkom na rozhodnutí Číny, aby sa rozhodla, či tieto kritériá bude akceptovať. Domnievam sa však, že našou úlohou, na základe našich pozitívnych i negatívnych skúseností v Afrike, je prinútiť Čínu, aby pochopila, že jej dlhodobým záujmom je zaistiť, aby boli africké prírodne zdroje využívané, nie pustošené, a že bez riadnej správy vecí verejných nejestvujú ani pre Čínu žiadne zábezpeky.
<P>
Nakoniec je snáď jedným z pozitívnych dôsledkov prítomnosti Číny v Afrike táto rozprava a tiež správa, ktorú zajtra schválime. Čína pomohla Európe pochopiť, že sa v Afrike skrýva ohromný potenciál a že to v Afrike funguje. Úprimne verím, že vaša cesta do Číny tento týždeň bude, pán komisár, príležitosťou na posilnenie pozitívneho zapojenia Číny a Afriky, ako to táto správa naznačuje, a ako ste dnes povedal, a ďalej pripomenie Číne jej zodpovednosť, vyplývajúcu z pozície stáleho člena Bezpečnostnej rady OSN, a to nielen v súvislosti s Tibetom a Mjanmarskom, ale tiež s Afrikou, najmä so Zimbabwe a Dárfúrom. Pán komisár, gratulujem vám, ak vaše kroky skutočne pomohli prinútiť loď k návratu do Číny. To je veľmi pozitívne.
<SPEAKER ID="490" NAME="Predseda">
Rozprava sa skončila.
<P>
Hlasovanie sa uskutoční v stredu o 11.30 h..
<P>
Písomné vyhlásenia (článok 142)
<SPEAKER ID="507" NAME="Filip Kaczmarek  " LANGUAGE="PL">
Správa pani Gomes je nepochybne podrobnou a zaujímavou analýzou prítomnosti Čínskej ľudovej republiky v Afrike. Nemôžem sa aj napriek tomu zbaviť dojmu, že sa v tejto správe niekde medzi obchodom, investíciami, infraštruktúrou, energiou a ďalšími dôležitými vecami stratil pohľad na vec, ktorá je zásadná z hľadiska oboch orgánov, ktoré zastupujeme - Európskeho parlamentu a Výboru pre rozvoj, ktorý je zodpovedný v súvislosti s touto správou. Ochrana ľudských práv na celom svete je pre Európsky parlament absolútnou prioritou - vidíme to na domovskej internetovej stránke Európskeho parlamentu. Ak toto heslo skutočne rešpektujeme, nemôžeme sa v oblasti správy vecí verejných a ľudských práv obmedziť na:
<P>
povrchné zhrnutie zapojenia Číny v Dárfúre (v čo najpozitívnejších súvislostiach), aj keď všetci veľmi dobre vieme, že v tejto oblasti nikdy nedošlo k sebemenšiemu zlepšeniu;
<P>
jednu vetu o porušovaní embarga OSN na predaj zbraní Čínskej ľudovej republiky, ktorá, aby sme nezabudli, je stálym členom Bezpečnostnej rady OSN, v Afrike;
<P>
stručný komentár k spolupráci Číny s vládami zodpovednými za porušovanie ľudských práv, ako je Zimbabwe.
<P>
Pani Gomes píše v odôvodnení svojej správy, že "by EÚ nemala podceňovať silu neverejnej a verejnej kritiky Číny". Je škoda, že sme pri tejto správe takú príležitosť práve premeškali. Ďakujem vám za pozornosť.
<SPEAKER ID="921" NAME="Eija-Riitta Korhola  " AFFILIATION="PPE-DE">
písomne. - (FI) Správa pani Gomes je zásadným príspevkom k rozprave o tomto významnom probléme medzinárodnej spolupráce. Ešte raz jej ďakujem za jej vysvetľujúci pohľad.
<P>
Na jednej starne by sa zdalo, že Afrika čerpala výhody zo svojich úzkych hospodárskych vzťahov s Čínou. Hospodársky vzostup, ktorý zažíva vďaka svojmu, mimo Európu, najdôležitejšiemu hospodárskemu partnerovi, znížil chudobu. Čína nevníma Afriku ako príťaž, ale skôr ako príležitosť plnú hospodárskeho potenciálu.
<P>
Na druhej strane vychádza najavo, že postavenie Číny v Afrike má niekoľko veľmi znepokojivých aspektov. Vývoz zbraní, škodlivé investície, využívanie surovín - vo všetkej tejto horlivosti a dokonalosti Európa vidí symboly neokolonializmu. Je potrebné sa pýtať, či by hospodárska sila mala byť využívaná na povzbudenie posadnutosti nastupujúcej superveľmoci. To je zrejmé napríklad v Dárfúre.
<P>
Ďalšou otázkou je, ako by mala EÚ reagovať. V celom rade vecí je v Afrike Čína súperom Európy, a niektorí tu povedali, že poúčanie o sebaúcte nastupujúcej superveľmoci neprinesie nič dobré. Správa múdro volí konštruktívny prístup. Je preto nevyhnutné, aby sme si uvedomili našu úlohu, a ktorú pripomenúť Číne je našou povinnosťou, to so sebou nesie partnerstvo. Je treba vyvinúť spoločné úsilie s cieľom dosiahnuť rozvojové ciele milénia, predchádzať konfliktom a zaistiť udržateľný rozvoj.
<P>
Spolupráca má obrovský význam v boji proti zmenám klímy. Bali prinieslo nádej, Čína by mala byť zapojená ako veľký znečisťovateľ a Afrika ako nevinná obeť.
<P>
Nakoniec musíme uznať, že Čína nemá s Európou identické predstavy o ľudských právach. Preto musíme vyvinúť oveľa väčšie úsilie, aby sme zaistili, aby v Afrike zakorenila trvalá demokracia, právny štát a riadna správa vecí verejných. Definitívne riešenie čínskeho problému je treba nájsť nie v Číne, ale v samotnej Afrike.
<SPEAKER ID="491" NAME="Bogusław Rogalski  " AFFILIATION="UEN">
písomne. - (PL) Narastajúca moc Číny má mimoriadny vplyv na proces udržateľného rozvoja v Afrike, musíme však mať na pamäti, že za celkový dopad prítomnosti cudzincov a cudzích organizácií či vlád na svojom území sú zodpovedné africké štáty.
<P>
EÚ aj Čína sa správajú tak, aby podporili bezpečnosť, mier a udržateľný rozvoj v Afrike, v súčasnosti je však EÚ najväčším darcom a hlavným obchodným partnerom Afriky. Aj cez to, že má Čína množstvo pozitívnych skúseností, lebo počas posledných 25 rokov oslobodila 400 miliónov svojich občanov z mimoriadnej chudoby, musíme sa však sústrediť na obrovské sociálne a hospodárske nerovnosti a ďalej na alarmujúce pustošenie prirodzeného životného prostredia, obmedzovanie základných slobôd a nedostatočné pracovné štandardy.
<P>
Musíme sledovať využívanie afrických prírodných zdrojov, lebo to môže viesť k ich úplnému vyčerpaniu a rozširovaniu korupcie a tiež k prehlbovaniu sociálnej nerovnosti a podnecovaniu konfliktov, čo bude mať negatívny vplyv na rozvoj v afrických krajinách. Práve obchod a spotreba západných štátov majú vplyv na zvyšovanie čínskeho dopytu po afrických prírodných zdrojoch, čo má za následok zvyšovanie emisií CO2 v rozvojových krajinách. Nemenej významná je skutočnosť, že členstvo vo WTO v sebe obsahuje celý rad povinností, ktorým Čína nevenuje náležitú pozornosť. EÚ by mala, ako súčasť trojstrannej spolupráce s Čínou a Afrikou, otvoriť otázku spravodlivosti vo vzťahu k obchodu, klíme a ďalším problémom.
<SPEAKER ID="492" NAME="Toomas Savi  " AFFILIATION="ALDE">
písomne. - Pani predsedajúca, na čínskej politike v Afrike ma najviac znepokojuje skutočnosť, že tam Čína poskytuje nepodmienenú pomoc a investície. Rozvojová pomoc, ktorú realizuje EÚ, bola vždy spojená s prísnymi podmienkami vzhľadom na demokratický pokrok, uznaním právneho štátu, ako aj riadnej správy vecí verejných a dodržiavaním ľudských práv.
<P>
Pragmatická spolupráca "bez podmienok", ktorú uplatňuje Čína voči represívnym režimom v Afrike, podkopáva úsilie, ktoré Európska únia vynaložila na podporu demokratického budovania štátu v Afrike, a núti nás zaviesť nové pružnejšie politiky týkajúce sa Afriky. Podmienená pomoc, aj keď je niekedy mimoriadne účinná, môže byť tiež vnímaná ako patronát a Čína, ktorá sleduje predovšetkým cieľ ako uspokojiť svoju stúpajúcu potrebu zdrojov, sa jej použitiu vyhla.
<P>
Vzrastajúci záujem o zapojenie Číny v Afrike ohrozuje tamojšie Európske záujmy a pre to, aby sme nestratili svoju pozíciu v Afrike, musíme nájsť nové a atraktívnejšie prostriedky, aby sme podporili demokratický prechod v afrických krajinách. Na druhej strane sa nesmieme vyhýbať konštruktívnemu dialógu medzi Európskou úniou a Čínou a ďalšími veľkými prispievateľmi, ktorí môžu mať záujem na vytváraní súdržnej multilaterálnej stratégie pre Afriku.
<SPEAKER ID="920" NAME="Bernard Wojciechowski  " AFFILIATION="IND/DEM">
písomne. - Napoleon vyhlásil, že by sme mali Čínu nechať spať, pretože, keď sa prebudí, otrasie svetom. Zlé správy - Čína povstala, ale my sme medzitým driemali. Stále sa vyrovnávame s legálnosťou koloniálneho poriadku, v kolonizovaných aj kolonizujúcich štátoch, zabudli sme však na to, že sa táto tragédia môže opakovať. Obvinenie Číny z neokolonializmu nie je celkom bezdôvodne. Čína má vo vykorisťovaní afrických krajín rovnaké záujmy, ako mali po stáročia niektoré európske krajiny. Poučili sme sa veľmi draho, ale Čína sa ešte musí naučiť, ako vnútorne uplatňovať ľudské práva, zatiaľ čo už robí pokusy s koloniálnym poriadkom. Vydávame sa s Čínou na nebezpečnú cestu, lebo Čína je smädná po rope a lačná po afrických prírodných zdrojoch. Mali by sme Číne dať jasný signál - najprv vyriešte listinu ľudských práv vnútorne a potom dokážte svetu, že sa skutočne chcete podieľať na rozvojových cieľoch pre Afriku, a nie ich len využívať ako nástroj.
