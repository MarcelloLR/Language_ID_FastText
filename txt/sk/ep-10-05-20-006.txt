<CHAPTER ID="006">
Zmena programu schôdze
<SPEAKER ID="092" NAME="Predseda">
Dámy a páni, dnes ráno zasadala Konferencia predsedov. Skončili sme pred desiatimi minútami. Veľmi dôkladne sme rozoberali otázky organizácie hlasovania o uzneseniach o stratégii EÚ do roku 2020. Ako veľmi dobre viete, táto stratégia má občanom priniesť prácu, prosperitu a stabilitu vo všetkých krajinách Únie počas celého desaťročia. Preto je to kľúčová stratégia pre budúcu situáciu v Európskej únii a tiež pre krajiny mimo Únie, pretože silní môžeme byť len vtedy, ak budeme silní vo vnútri.
<P>
Pokiaľ ide o diskusiu na schôdzi Konferencie predsedov, boli prednesené argumenty za to, aby sa o našich uzneseniach o stratégii EÚ do roku 2020 hlasovalo dnes, pretože by sme ich radi mali čím skôr, aby sme sa mohli zodpovedne zapájať do diskusií o tejto téme s ostatnými európskymi inštitúciami. Zazneli však aj argumenty, že potrebujeme stratégiu, ktorú prijmeme drvivou väčšinou. Ak chceme ovplyvniť situáciu v Únii, musíme zaistiť veľkú väčšinu, ktorá podporí uznesenia.
<P>
Existujú obavy, že dnes asi nie je možné dosiahnuť takú väčšinu. Takže na jednej strane potrebujeme čo najskôr stratégiu, na druhej strane chceme silné uznesenie. Práve toto potrebujeme.
<P>
Pokiaľ ide o túto dôležitú diskusiu medzi predsedami našich politických skupín, rozhodol som sa predložiť návrh na odloženie rozpravy. Je to v súlade s článkom 140 rokovacieho poriadku.
<P>
Poviem to znovu: toto rozhodnutie je veľmi dôležité, pretože si uvedomujeme, že uznesenie potrebujeme rýchlo, ale potrebujeme uznesenie, ktoré má silnú podporu, a tieto veci sú veľmi dôležité.
<SPEAKER ID="093" NAME="Joseph Daul" LANGUAGE="FR">
Vážený pán predseda, ďakujeme vám za vyhlásenie. Chcel by som dodať, že pokiaľ ide o záplavy, naši maďarskí priatelia sú v rovnakej situácii ako naši poľskí priatelia. Naše myšlienky preto patria rovnako našim maďarským spoluobčanom, ako aj poľským.
<P>
(potlesk)
<P>
Podporujem vaše vyhlásenie. V krízovej situácii sa musia spojiť demokratické sily. Z tohto dôvodu som Konferencii predsedov pred týmto zasadnutím v Štrasburgu navrhol, aby sa toto rozhodnutie odložilo do júna, pretože som postrehol určité rozpory a nejasnosti. Na schôdzi Konferencie predsedov som nedosiahol väčšinu - my sme totiž demokratický Parlament -, a preto sme sa pokúsili pripraviť toto uznesenie.
<P>
Včera na obed počas diskusií v našich príslušných skupinách sme si uvedomili, že času je málo. Nechcem povedať, že práca bola urobená zle, lebo to by znamenalo odmietnutie uznať prácu, ktorú vykonali naše útvary, naši podpredsedovia a ľudia zodpovední za prípravu tejto práce. V rozhovoroch so všetkými alebo niektorými vedúcimi delegácie sme vyjadrovali názor, že pre imidž Parlamentu by bolo pravdepodobne najlepšie, keby sa text stiahol a keby sa hlasovalo nabudúce; chcel by som zdôrazniť, že do začiatku júna ešte nebude po kríze. Diskutovali sme o tom a dohodli sme sa, že predsedovia veľkých skupín požiadajú o odloženie hlasovania do júna.
<P>
Martin Schulz mi povedal - a bol jediný, ktorý to urobil -, že potrebujem väčšinu skupiny, ale všetci potrebujú väčšinu skupiny. Preto sme v našej skupine včera večer nediskutovali o pozmeňujúcich a doplňujúcich návrhoch, ani dnes sme nediskutovali o uznesení, keďže skupina bola za odloženie s cieľom nájsť riešenie, ktoré Parlament považuje kvôli našim spoluoobčanom za nevyhnutné.
<P>
Medzitým sme od Guya Verhofstadta dostali list a to nás priviedlo k rozhodnutiu požiadať o jednoduché odloženie o tri týždne. V tejto krízovej situácii vás žiadam o schválenie odloženia, aby sme my Parlament mohli našim spoluobčanom ukázať, že sme silný orgán a zodpovední muži a zodpovedné ženy.
<SPEAKER ID="094" NAME="Predseda">
Pán Schulz by chcel vystúpiť proti návrhu.
<SPEAKER ID="095" NAME="Martin Schulz" LANGUAGE="DE">
Vážený pán predseda, pán Daul na začiatku svojho vystúpenia hovoril o ťažkej situácii v Maďarsku. Mnoho krajín má teraz problémy. Povodne napríklad ťažko zasiahli obyvateľov Slovenska. Máme silný pocit solidarity s občanmi všetkých takto postihnutých krajín vrátane Maďarska, Poľska a Slovenska.
<P>
Pán predseda, vy a pán Daul ste opísali situáciu na Konferencii predsedov, ktorá vládla včera a dnes ráno. K procedurálnym záležitostiam nemám čo dodať. V mene pána Cohna-Bendita, pána Biskyho a vo svojom mene by som však chcel vysvetliť, že sme dnes predpoludním na Konferencii predsedov nehlasovali za návrh odložiť hlasovanie, pretože si myslíme, že by sme mali, a vlastne aj môžeme, hlasovať dnes.
<P>
Bolo vyjadrené želanie prijať takéto uznesenie v Parlamente na širšej úrovni a s väčšou väčšinou ako vo februári. To, čo sa stalo v posledných niekoľkých dňoch, sa netýka postupu, ale obsahu. Jedno je však úplne jasné. Nastal odklon od obsahu, ktorý vo februári požíval všeobecnú zhodu, a vzhľadom na vážnu krízu to nie je prekvapujúce. Existuje niekoľko rôznych riešení. Sú riešenia, o ktorých si niektorí ľudia myslia, že sú dobré, a to je z demokratického hľadiska legitímne, a sú naše riešenia, ktoré sa od nich líšia a o ktorých si myslíme, že sú lepšie. V snahe o dohodu sa nesmieme dostať do bodu vyčerpanosti. Teraz je ten správny čas zaujať pevné stanoviská. Môžete zaujať pevné stanoviská a my urobíme to isté. Snažili sme sa nájsť konsenzuálne riešenie, ale nepodarilo sa to. Preto by sme sa teraz mali pokúsiť získať väčšinu buď pre jedno riešenie, alebo pre druhé.
<P>
Ak je väčšina za odloženie, v tom prípade musím povedať, že my v Skupine progresívnej aliancie socialistov a demokratov v Európskom parlamente zostaneme, samozrejme, prístupní novým rokovaniam. Východiskom týchto rokovaní však bude text, ktorý sme predložili spoločne s kolegami zo Skupiny zelených/Európskej slobodnej aliancie. Preto, pán predseda, zastávam názor, že by sme mali hlasovať dnes.
<P>
(Parlament schválil žiadosť.)
<SPEAKER ID="096" NAME="Predseda">
Chcel by som taktiež poďakovať pánovi Daulovi a pánovi Schulzovi za upozornenie na skutočnosť, že záplavy sú momentálne aj v iných častiach Európy. Máte úplnú pravdu a prejavy solidarity patria všetkým postihnutých krajinám a všetkým ľuďom Európy, ktorí dnes čelia nebezpečenstvu.
<SPEAKER ID="097" NAME="Jan Březina" AFFILIATION="PPE">
Pán predseda, voda zaplavujúca Poľsko tam tečie z Českej republiky, kde v prvej fáze týchto záplav spôsobila obrovské škody. Česká republika je tiež súčasťou Európskej únie.
<SPEAKER ID="098" NAME="Predseda">
Dámy a páni, hovoril som o tom pred chvíľou, keď som ďakoval pánovi Daulovi a pánovi Schulzovi. Ďakujem aj vám, pán Březina, za to, že ste nás na to upozornili. Máme hrozné záplavy. Ďakujem veľmi pekne.
