<CHAPTER ID="017">
Ratifikácia a plnenie aktualizovaných dohovorov MOP (rozprava) 
<SPEAKER ID="410" NAME="Predsedajúca">
Ďalším bodom programu je otázka na ústne zodpovedanie pre Komisiu o ratifikácii a plnení aktualizovaných dohovorov MOP, ktorú predložili Alejandro Cercas v mene skupiny S&D, Marian Harkinová v mene skupiny ALDE, Jean Lambert v mene skupiny VERTS/ALE a Gabriele Zimmerová a Ilda Figueiredová v mene skupiny GUE/NGL - B7-0228/2009).
<SPEAKER ID="411" NAME="Alejandro Cercas" LANGUAGE="ES">
Vážená pani predsedajúca, kolegovia, členovia Komisie, všetci vieme, že hospodárska globalizácia, medzinárodná finančná kríza a všetky budúce problémy sa musia riešiť na globálnej úrovni. Už nemôžeme riešiť tieto problémy na vnútroštátnej či dokonca regionálnej úrovni. Spolupráca medzi Európskou úniou a Medzinárodnou organizáciou práce (MOP) sa preto musí stať kľúčovým bodom nášho programu.
<P>
MOP so svojou trojstrannou metódou odvádza neoceniteľnú prácu, ktorou prináša súdržnosť a racionalitu do nášho sveta. Naše hodnoty sú tie, na ktorých bola založená MOP. Spoločnou prácou smerujeme k sociálnemu modelu, ktorý rešpektuje ľudskú dôstojnosť a sme presvedčení, že na tom môžeme pracovať spolu. Je jasné, že Európa potrebuje MOP, aby tento sociálny model udržala - čo sa nedá v nespravodlivom svete -, a že MOP nám poskytuje príležitosť byť hlavným aktérom v medzinárodných vzťahoch.
<P>
Európska únia a jej členské štáty tvrdia, že veľmi úzko spolupracujú s organizáciou MOP a že podporujú program o dôstojnej práci pre všetkých a Globálny pakt na zachovanie pracovných miest na čele s MOP. Dámy a páni z Komisie, je tu však nedostatočná súdržnosť medzi tým, čo všetci hovoríme, a tým, čo robíme. Je preto absolútne nevyhnutné, aby sme dnes večer prediskutovali ratifikáciu dohovorov MOP a zajtra prijali uznesenie k tejto problematike, aby sme organizácii MOP a takisto aj nášmu vlastnému projektu poskytli určité záruky.
<P>
Vo vašom oznámení o obnovenej sociálnej agende ste znovu vyzvali členské štáty, ale členské štáty neodpovedali. Vyzvali ste ich, aby ratifikovali a plnili dohovory, ale stretli ste sa len s malým úspechom. Teraz sa zdá, že musíte prijať oveľa ambicióznejšie kroky. Nemá zmysel tvrdiť, že členské štáty už ratifikovali hlavné dohovory MOP. MOP aktualizovala 70 zo svojich dohovorov a dokonca aj niektoré krajiny tretieho sveta a rozvíjajúce sa hospodárstva sa hýbu rýchlejšie ako Európska únia. Pre zvyšok sveta je to ťažké pochopiť a Európa tak stráca svoju dôveryhodnosť a príležitosti.
<P>
Dámy a páni z Komisie, je preto škandalózne, že Európa otvorene hovorí v prospech dôstojnej práce a v prospech MOP, a potom neratifikuje dohovory MOP a jednoducho sa uspokojí s prázdnymi slovami.
<P>
To je ten problém. A preto všetky skupiny tohto Parlamentu chcú, aby ste zajtra šli ďalej a vydali oznámenie, v ktorom budete od členských štátov žiadať, aby ratifikovali dohovory, a tak vytvorili súdržnosť medzi tým, čo hovoríme, a tým, čo robíme. Táto nedostatočná súdržnosť v politike je jednou z príčin, prečo strácame dôveryhodnosť medzi občanmi a prečo Európa stráca dôveryhodnosť aj vo zvyšku sveta.
<SPEAKER ID="412" NAME="Marian Harkin">
autorka. - Vážená pani predsedajúca, veľmi rada podporím výzvu ratifikovať a plniť aktualizované dohovory MOP členskými štátmi. Určite stojí za to povedať, že keď v roku 1919 po Versaillskej zmluve, ktorá ukončila prvú svetovú vojnu, vznikla MOP, bolo to preto, aby sa zdôraznilo presvedčenie, že univerzálny a dlhotrvajúci mier sa dá dosiahnuť len vtedy, ak je založený na sociálnej spravodlivosti. Počas nasledujúcich 80 rokov MOP reagovala na potreby ľudí po celom svete, pokiaľ ide o dôstojné pracovné miesta, živobytie a dôstojnosť.
<P>
Dnes večer žiadame členské štáty EÚ, aby ratifikovali a plnili aktualizované dohovory MOP. Nežiadajú to len autori tejto otázky -, ale aj mnohé ďalšie agentúry a orgány. Ak sa pozriete na Kódex správania dodávateľov Organizácie Spojených národov, všimnete si, že dohovory MOP slúžia ako základ, na ktorom je založená väčšina kódexov správania. OSN očakáva, že k zásadám Kódexu správania sa pripojí každý dodávateľ poskytujúci tovary a služby pre OSN. Preto je potrebné ratifikovať a plniť tieto dohovory po celom svete, aby sa k nim mohli pripojiť všetci dodávatelia. V EÚ sa nám to celkom iste môže podariť.
<P>
Európska komisia vo svojom oznámení o obnovenej sociálnej agende tvrdí: "Komisia takisto vyzýva všetky členské štáty, aby boli príkladom a ratifikovali a implementovali dohovory MOP klasifikované MOP ako aktualizované". V uznesení o obnovenej sociálnej agende, ktorú schválil minulý Európsky parlament v máji tohto roku, uvádzame, že si myslíme, že posilňovanie plnenia a presadzovanie existujúcich zákonov práce v rámci vnútroštátnych právnych predpisov a právnych predpisov Spoločenstva a v rámci dohovorov MOP musí byť prioritou pre inštitúcie EÚ a členské štáty. Takže dnes večer v Parlamente znovu zdôrazňujeme všetky tieto výzvy. Žiadame úradujúce predsedníctvo, aby bolo čo najambicióznejšie v tejto záležitosti, vyzývame členské štáty, aby zvážili silné sociálne argumenty za ratifikáciu a plnenie týchto dohovorov a žiadame Komisiu, aby zvážila prijatie odporúčania pre členské štáty s cieľom podnietiť ratifikáciu dohovorov, ktoré sú aktualizované.
<P>
Takisto veríme, že EÚ musí zabezpečiť súdržnosť medzi svojimi vonkajšími a vnútornými politikami. V tomto Parlamente stále počúvame o výmene osvedčených postupov medzi členskými štátmi. Celkom iste je toto najlepší príklad, ako môžeme dosiahnuť osvedčené postupy medzi sebou prostredníctvom ratifikovania príslušných dohovorov členskými štátmi, a tak podporovať osvedčené postupy externe alebo globálne, ako to navrhuje sama Komisia, stanovením príkladu ratifikovania aktualizovaných dohovorov. K dnešnému dňu, 25. novembru sa globálne ratifikovalo 7 650 dohovorov MOP, pričom 47 za posledných 12 mesiacov. Očakávame, že pokiaľ ide o zmeny klímy, Európa bude stáť v Kodani na čele; podobne dobrú prácu by sme mohli urobiť aj pri ratifikácií všetkých dohovorov MOP.
<SPEAKER ID="413" NAME="Emilie Turunen" LANGUAGE="DA">
Vážená pani predsedajúca, v mene Skupiny zelených/Európskej slobodnej aliancie by som rada zdôraznila, že posolstvá tohto rozhodnutia o ratifikácií a plnení týchto dohovorov MOP považujeme za veľmi potrebné a veľmi naliehavé. Prečo? Z dvoch dôvodov. Po prvé, EÚ by sa mala ujať vedenia v boji za dôstojnú prácu. Mali by sme byť globálnym priekopníkom, pokiaľ ide o podporovanie dobrých pracovných podmienok a dôstojnej práce.
<P>
Po druhé, ako už dnes bolo spomenuté, medzi tým, čo hovoríme, a tým, čo robíme, vzniká rozdiel, inými slovami rozdiel medzi vnútornými a vonkajšími odpoveďami EÚ. Ak EÚ alebo členský štát EÚ zabudne alebo sa rozhodne neratifikovať a neplniť aktualizované dohovory, je to zlé nielen pre pracovníkov Európy. Je to takisto veľmi zlý signál pre krajiny mimo EÚ, ktoré žiadame, aby ratifikovali tie isté dohovory. Mali by sme sa sami riadiť tým, čo kážeme ostatným.
<P>
Je nevyhnutné, aby sa EÚ ujala vedenia na globálnej úrovni, aby sme dokázali, že sme regiónom, ktorému sa darí spájať dobré pracovné podmienky s vysokou úrovňou konkurencieschopnosti. MOP je náš hlavný aktér, pokiaľ ide o reguláciu na medzinárodnej úrovni. Je nevyhnutné, aby EÚ podporovala MOP ako inštitúciu a aby sme brali dohovory MOP vážne. Skupina zelených preto plne podporuje posolstvá tohto rozhodnutia a vyzýva príslušné orgány EÚ, aby zapôsobili na členské štáty, ktoré by to mali brať práve tak vážne, ako to berieme vážne dnes večer.
<SPEAKER ID="414" NAME="Ilda Figueiredo" LANGUAGE="PT">
Vážená pani predsedajúca, podporujeme výzvu pre členské štáty, aby zvážili silné sociálne argumenty za ratifikáciu a plnenie dohovorov, ktoré MOP klasifikovala ako aktualizované.
<P>
Od roku 1919 si Medzinárodná organizácia práce udržiava a vytvára systém medzinárodných pracovných noriem, ktoré zahŕňajú široký rozsah tém vrátane práce, zamestnanosti, sociálneho zabezpečenia, sociálnej politiky a súvisiacich ľudských práv.
<P>
Preto podporujeme počiatočný návrh predloženého spoločného uznesenia. V dôsledku tlaku Poslaneckého klubu Európskej ľudovej strany (kresťanských demokratov) však, bohužiaľ, iní signatári dovolili, aby sa dôležitosť uznesenia narušila a jeho vplyv podkopal zaradením odkazu na lisabonskú stratégiu pre rast a zamestnanosť.
<P>
Ako však všetci vieme, práve v mene lisabonskej stratégie Európska komisia predstavila tomuto Parlamentu niektoré z najhorších návrhov proti práci a sociálnym právam, a to zdôrazňovaním flexibility a deregulácie práce.
<P>
Kto by mohol zabudnúť na návrh na zmenu a doplnenie smernice o pracovnom čase, ktorá mala znehodnotiť prácu a ešte viac ju ohroziť, rozšíriť pracovný deň a podkopať kolektívne vyjednávanie a úlohu odborov, presne opak toho, čo presadzujú dohovory MOP?
<P>
Práve kvôli tomuto poľutovaniahodnému odkazu predovšetkým na lisabonskú stratégiu sme stiahli našu podporu tomuto uzneseniu.
<P>
V mene Konfederatívnej skupiny Európskej zjednotenej ľavice - Nordickej zelenej ľavice, však vyzývame členské štáty, aby ratifikovali dohovory MOP a naliehame na Európsku komisiu, aby zvážila naše návrhy.
<SPEAKER ID="415" NAME="Karel De Gucht">
člen Komisie. - Vážená pani predsedajúca, za posledných pár rokov Komisia opakovane zdôrazňovala svoj záväzok voči medzinárodne dohodnutému programu o dôstojnej práci vrátane podporovania dohovorov MOP.
<P>
Komisia aktívne podporuje členské štáty a úzko spolupracuje s organizáciou MOP s cieľom prijímať ambiciózne právne normy, ktoré riešia problémy globalizovaného hospodárstva a prispievajú k plneniu programu o dôstojnej práci MOP. Rada a Európsky parlament zdôrazňujú dôležitosť programu o dôstojnej práci a činnosti Komisie v tejto veci.
<P>
Členské štáty EÚ už ratifikovali všetky dohovory MOP týkajúce sa hlavných pracovných noriem a veľký počet iných dohovorov MOP. Komisia potvrdila svoj záväzok voči programu o dôstojnej práci ako súčasti obnoveného sociálneho programu. Komisia predovšetkým vyzvala všetky členské štáty, aby boli príkladom a ratifikovali a plnili dohovory MOP, ktoré MOP klasifikovala ako aktualizované. Komisia tým zdôrazňuje vnútorné aj vonkajšie rozmery programu o dôstojnej práci. Okrem toho, keď sa dohovory MOP týkali výlučných právomocí Spoločenstva, Komisia vydala včasné návrhy rozhodnutí Rady, ktoré umožňujú členským štátom ratifikovať príslušné dohovory spolu s výzvou ratifikovať normy čo najskôr, najmä Dohovor o pracovných normách v námornej doprave a Dohovor o práci v odvetví rybárstva.
<P>
Napokon program o dôstojnej práci z roku 2008 určuje monitorovanie vývoja politiky v súvislosti s ratifikačným procesom. Výsledok tejto analýzy by sa mal odraziť v následnej správe o dôstojnej práci, ktorá bude zverejnená v roku 2011.
<SPEAKER ID="416" NAME="Csaba Őry" LANGUAGE="HU">
Predovšetkým by som rád privítal skutočnosť, že skupinám sa podarilo dohodnúť sa na texte uznesenia, ktoré sa vypracuje v súvislosti s ratifikáciou a plnením dohovorov upravených Medzinárodnou organizáciou práce. Preto tento návrh takisto podporíme.
<P>
Ako všetci dobre vieme, Medzinárodná organizácia práce je jedným z najstarších medzinárodných orgánov. Bola založená v roku 1919 a jej základným cieľom bolo vytvárať pracovné predpisy, ktorými by sa riadil vývoj pracovných podmienok a ťažkých pracovných prostredí na boj proti vykorisťovaniu. Následne rozšírila rozsah svojich činností a zahrnula sociálnu politiku aj systém technickej spolupráce.
<P>
My v Poslaneckom klube Európskej ľudovej strany (kresťanských demokratov) máme pocit, že pracovné normy navrhnuté Medzinárodnou organizáciou práce pomáhajú zmierňovať škodlivé vplyvy hospodárskej súťaže na medzinárodnom trhu, a tak zvyšovať šance na dosiahnutie vyrovnaného hospodárskeho rastu. Má to osobitný význam v čase, keď sa možno dostávame zo súčasnej krízy, a celkom iste sa tým posilňuje opodstatnenosť týchto noriem, ako aj skutočnosť, že k nim došlo na konci trojstranného procesu a boli založené na samostatnom demokratickom procese vedenom vďaka spolupráci vlád, zamestnávateľov a odborov. Preto sa v tomto prípade zaoberáme právami a záväzkami na pracovisku a komplexným systémom, ktorý ich zahŕňa a ktorý musia dodržiavať krajiny, ktoré schvaľujú a ratifikujú dohovory. Zároveň nemôžeme ignorovať skutočnosť, že Európska únia ako spoločenstvo nemôže ratifikovať dohody. To môžu urobiť len jednotlivé členské štáty. V každom prípade tým vzniká problém riadneho uplatňovania súdnej právomoci a subsidiarity Spoločenstva. Práve preto tento text veľmi vhodne predstavuje výzvu pre EÚ, aby presne stanovila, ktoré právne oblasti a príslušné nariadenia spadajú do jurisdikcie Spoločenstva a ktoré do jurisdikcie členských štátov. To znamená, že ak uznáme princíp subsidiarity, podporíme návrh odporúčania, a tak umožníme čo najrýchlejšiu ratifikáciu dohovoru.
<SPEAKER ID="417" NAME="Ole Christensen" LANGUAGE="DA">
Vážená pani predsedajúca, v EÚ máme vnútorný trh, na ktorom sme schopní predávať tovary jeden druhému na slobodnom trhu. Zaručujeme voľnú hospodársku súťaž a lacné tovary. To všetko je veľmi dobré a správne. Musíme však zahrnúť aj ďalšie oblasti. Základné práva pracovníkov sa musia zabezpečiť a dodržiavať v celej EÚ. Členské štáty EÚ si nesmú konkurovať, pokiaľ ide o zlé pracovné podmienky a pracovná sila vo všetkých členských štátoch musí zabezpečiť rovnakú odmenu za rovnakú prácu. Aj právo na štrajk je základným právom.
<P>
Je preto dôležité, aby medzi EÚ a Medzinárodnou organizáciou práce (MOP) existovala úzka spolupráca. Máme niektoré spoločné hodnoty a dohody MOP môžeme využiť ako základ na ďalší rozvoj európskeho sociálneho modelu. Nanešťastie to však v súčasnosti nie je možné, keďže Komisia považuje dohovory za záväzné len vtedy, ak ich ratifikovala viac ako polovica členských štátov. Mali by sme začať tým, že zabezpečíme, aby každý členský štát EÚ ratifikoval a plnil minimálne tie dohovory, ktoré MOP klasifikovala ako aktualizované. Nepotrebujeme ďalšie slová, potrebujeme konať. Ako inak môžeme žiadať od iných krajín sveta, aby ratifikovali a plnili dohovory MOP, a žiadať WTO, aby zahrnula základné práva pracovníkov do všetkých obchodných dohôd?
<P>
EÚ sa musí ujať vedenia. Len potom môžeme ostatným krajinám rozprávať o tom, že všetci musia ratifikovať a plniť tieto dohovory. Musíme podporovať dôstojnú prácu v EÚ a vo svete ako udržateľnú a ráznu odpoveď na svetovú krízu, ktorej práve čelíme.
<SPEAKER ID="418" NAME="Elisabeth Schroedter">
v mene skupiny Verts/ALE. - (DE) Vážená pani predsedajúca, dámy a páni, je pravda, že v čase krízy celosvetové minimálne normy chránia pracovníkov pred neľudskými pracovnými podmienkami. EÚ pri svojich pódiových prejavoch a pri kontakte s tretími krajinami vždy podporuje hlavné normy Medzinárodnej organizácie práce (MOP), a to oprávnene, pretože chránia pracovníkov pred diskrimináciou a sociálnym dampingom.
<P>
V rámci Európskej únie to však nanešťastie zostáva len pri týchto pódiových prejavoch. Členské štáty EÚ a samotná EÚ ignorujú dohovory MOP. Neratifikujú ich ani ich neplnia. To umožňuje, aby sa členské štáty a EÚ svojim povinnostiam vyhýbali. Súdny dvor Európskej únie napríklad zrušil právo na štrajk a Komisia s týmto krokom súhlasila. Dohovor na ochranu práv všetkých migrujúcich pracovníkov napríklad ratifikovali len tri z 27 členských štátov. Je to škandalózne a po 90 rokoch od založenia MOP sa táto situácia musí zmeniť.
<SPEAKER ID="419" NAME="Elisabeth Morin-Chartier" AFFILIATION="PPE">
(FR) Vážená pani predsedajúca, pán komisár, dámy a páni, predovšetkým by som chcela poďakovať kolegom z Poslaneckého klubu Európskej ľudovej strany (kresťanských demokratov) a ostatným politickým skupinám Európskeho parlamentu, keďže v tejto veci dôstojnej práce sme všetci chceli dosiahnuť to isté, a to predložiť spoločné uznesenie, pričom rokovania týchto posledných pár dní boli mimoriadne pozitívne.
<P>
Od roku 1919 dokázala Medzinárodná organizácia práce zaručovať a rozvíjať systém medzinárodných pracovných noriem, ktoré zahŕňajú široký rozsah problematík vrátane práce, zamestnanosti, sociálneho zabezpečenia, sociálnej politiky a ľudských práv. Na toto nesmieme zabúdať najmä teraz v čase krízy.
<P>
Preto je mimoriadne dôležité, že MOP klasifikovala dohovory ako aktualizované po trojstrannom procese, v ktorom sa spojili zamestnávatelia, zamestnanci a vlády. Práve preto sme predložili toto odporúčanie členským štátom, povzbudili ich ratifikovať dohovory klasifikované organizáciou MOP a požiadali ich, aby sa aktívne zapojili do ich účinného plnenia v snahe o rozvoj a pokrok sociálnej Európy. Dúfame, že sa tak stane čo najskôr. Budeme opatrní, pokiaľ ide o termíny uplatňovania týchto dohovorov, pričom, samozrejme, budeme dodržiavať princíp subsidiarity.
<P>
Skupina PPE bude mimoriadne opatrná, pokiaľ ide o uplatňovanie týchto dohovorov v členských štátoch. V stávke je boj proti nelegálnej práci, modernosť sociálneho pokroku, budovanie skutočnej sociálnej Európy, ktorá svetu ukáže cestu. Tomu všetkému chceme skutočne pomôcť pohnúť sa vpred.
<SPEAKER ID="420" NAME="Sylvana Rapti" AFFILIATION="S&amp;D">
(EL) Vážená pani predsedajúca, jeden z najdôležitejších znakov Európskej únie je dôležitosť, ktorú pripisuje sociálnej politike a základným právam. Všetci dobre vieme, že uplatňovanie týchto práv je základnou podmienkou stať sa členským štátom Európskej únie. Takisto vieme, že porušovanie týchto práv vytvára zo strany Európskej únie povinnosť uvalenia sankcií.
<P>
Práva stanovené spolu s vytvorením a fungovaním Únie sa týkajú aj jej pracovísk. Dôležitosť, ktorú Únia pripisuje ochrane pracovných práv, sa neprejavuje len pri tvorbe vnútorných právnych predpisov, ale prejavuje sa aj v jej zahraničnej politike. Veľmi dobre vieme, že keď dôjde k uzatváraniu dohôd s tretími krajinami, jednou z hlavných ustanovených podmienok je dodržiavanie základných pracovných práv. Práve preto Únia musí byť prvá, ktorá podporí potrebnú systematickú aktualizáciu dohovorov Medzinárodnej organizácie práce (MOP).
<P>
MOP nedávno aktualizovala svoje dohovory po rokovaniach s pracovníkmi, zamestnávateľmi a vládami. Zatiaľ čo vlády členských štátov a Únia patria k tým, ktorí sa zúčastnili na tejto aktualizácii, my sme svedkami paradoxu. Tým paradoxom je, že hoci mnohé členské štáty Európskej únie prijali zjednocujúce smernice, ktorými sa nastolili pokrokovejšie pracovné práva, ako tie stanovené v dohovoroch MOP, podceňuje sa v nich dôležitosť formálnej ratifikácie týchto dohovorov na vnútroštátnej úrovni.
<P>
Keďže to narušuje obraz, ktorý vnímajú tretie krajiny, najmä rozvojové krajiny, bolo by pre nás rozumné, aby sme zmenili náš prístup a aby členské štáty, ktoré to ešte neurobili, pokračovali v potrebných ratifikáciách. Nech je to už akokoľvek, Európska komisia by nemala váhať byť aktívnejšou a mala by požiadať členské štáty, aby plnili tieto záväzky, čím by sa zvýšila dôveryhodnosť Únie prostredníctvom podpory dôstojných pracovných podmienok najmä v súčasnej finančnej kríze.
<SPEAKER ID="421" NAME="Patrick Le Hyaric" AFFILIATION="GUE/NGL">
(FR) Vážená pani predsedajúca, pán komisár, musíme jasne zdôrazniť dôležitosť plnenia dohovorov Medzinárodnej organizácie práce. Obávam sa však, že systém, ktorý nám vládne, a to konkrétne systém voľnej hospodárskej súťaže, si vytvára trh vlastnej práce, a teda aj komoditu zo samotnej práce. Všade sa tým vytvárajú hrozby pre pracovné kódexy, hrozby plánovaných znižovaní pracovného času a tlak na znižovanie pracovných nákladov, ktorý je veľmi škodlivý.
<P>
Vo Francúzsku máme jeden príklad, keď sa zatvoril podnik na výrobu guľôčkových ložísk, aby sa mohol presídliť do Bulharska, a teraz sa od pracovníkov tohto podniku žiada, aby odišli školiť bulharských zamestnancov. Môžete jasne vidieť, že tento tlak na znižovanie pracovných nákladov vedie všade k presídľovaniu, k tlaku na znižovanie a k úpadku sociálnych práv. To znamená, že by sme mali vymyslieť systém harmonizácie smerom nahor, pokiaľ ide o sociálne práva a úrovne sociálnej ochrany, aby tak už nedochádzalo k neľútostnej konkurencii medzi zamestnancami vyvolanej samotnými podnikmi a našimi inštitúciami.
<P>
Rovnako by sme nemali postupovať smerom, ktorý sa v tomto Parlamente a v Komisii označuje ako "flexiistota", ale naopak, mali by sme postupovať smerom k systému zamestnaneckého sociálneho zabezpečenia práce a zamestnanosti spolu s obdobiami odbornej prípravy, ktoré sú potrebné. Toto by nám malo pomôcť dostať sa z krízy, vyškoliť pracovníkov a pomôcť im pripraviť sa na povolania, ktoré v budúcnosti vzniknú.
<SPEAKER ID="422" NAME="Olle Ludvigsson" AFFILIATION="S&amp;D">
(SV) Vážená pani predsedajúca, teraz, keď sa už Lisabonská zmluva prijala a Európska charta základných práv stala právne záväznou, máme novú možnosť posilniť sociálne rozmery Európskej spolupráce. Ak to chceme dosiahnuť, musíme byť schopní zaviesť tieto príležitosti do praxe. Dobrým východiskovým bodom by pre členské štáty EÚ mohla byť čo najskoršia ratifikácia všetkých aktualizovaných dohovorov MOP.
<P>
Má to aj svoj vonkajší rozmer. Ak sa EÚ chce stať serióznym partnerom v medzinárodnej práci pri zlepšovaní pracovných a životných podmienok, je nevyhnutné, aby členské štáty EÚ prijali takisto aj dohovor MOP. Ak chceme ovplyvňovať situáciu v tretích krajinách, musíme najskôr sami ísť príkladom. Preto by som rád vyzval Komisiu a švédske predsedníctvo, aby konali progresívnejšie a urobili všetko, čo je v ich silách, aby zabezpečili, že členské štáty prijmú všetky aktualizované dohovory MOP.
<P>
Osobne si myslím, že je trochu skľučujúce, že môj vlastný členský štát, Švédsko, neratifikoval základné dohovory, ako napríklad Dohovor č. 94 o verejných zákazkách. Rád by som preto vyzval predsedníctvo, aby konalo aj na vnútroštátnej úrovni, aby zabezpečilo, že k tomu dôjde. Toto spolu s Chartou základných práv, ktorá sa stala právne záväznou, by malo znížiť riziko prijatia ďalších takých rozsudkov Európskeho súdneho dvora ako to bolo v prípade Rüffert. Nemôžeme sa dostať do situácie, v ktorej sú právne predpisy EÚ v rozpore so základnými dohovormi MOP.
<SPEAKER ID="423" NAME="Mairead McGuinness" AFFILIATION="PPE">
Vážená pani predsedajúca, ako už povedali kolegovia, MOP je tu už dlhú dobu - od roku 1919. 90 rokov pôsobenia a stáleho pracovania na programe o dôstojnej práci. Je dôležité, aby členské štáty, ako už povedali ostatní, ratifikovali všetky tieto dohovory, najmä v čase hospodárskej krízy, keď sú pracovníci pod tlakom. Myslím si však, že je v tejto rozprave dôležité uznať aj úlohu MOP v rozvojových krajinách a jej spojenie s mimovládnymi organizáciami a mnohými programami, ktoré sa zameriavajú najmä na tie najzraniteľnejšie skupiny, ako napríklad na prácu s ľuďmi s postihnutím, ktorí by nikdy nedostali príležitosť, ak by tieto programy neexistovali. Takisto dve dôležité oblasti, o ktorých hovoríme v tomto Parlamente: nútená práca a detská práca. Takže ak sa spoliehame, že MOP odvádza dobrú prácu, čo teda v rozvojových krajinách robí, myslím si, že to najmenej, čo by mohli urobiť členské štáty Európskej únie, je plne ratifikovať tieto dohovory a ísť príkladom.
<SPEAKER ID="424" NAME="Czesław Adam Siekierski" AFFILIATION="PPE">
(PL) Vážená pani predsedajúca, za mnohé roky svojej činnosti Medzinárodná organizácia práce prijala a predložila na ratifikáciu členským štátom EÚ celý rad medzinárodných dohovorov a smerníc týkajúcich sa zamestnanosti, slobody združovania v odborových zväzoch, sociálnej politiky a sociálneho poistenia a takisto kolektívnych zamestnaneckých vzťahov a pracovných podmienok. Členské štáty by mali ratifikovať a plniť dohovory, ktoré MOP v súčasnosti považuje za platné. Európska únia by mala rázne a aktívne prispieť v tejto mimoriadne dôležitej záležitosti ochrany práv pracujúcich v globalizovanom svete.
<P>
Malo by sa zdôrazniť, že každý občan, bez ohľadu na pôvod, vieru alebo rasu, má právo zlepšovať svoju materiálnu prosperitu, právo na duchovný rozvoj, pokiaľ ide o slobodu, a na dôstojnosť, hospodárske zabezpečenie a rovnaké príležitosti. Nesmieme zabúdať, že chudoba, bez ohľadu na to, odkiaľ pochádza, predstavuje vážnu hrozbu pre nás všetkých.
<SPEAKER ID="425" NAME="Karel De Gucht" LANGUAGE="FR">
Vážená pani predsedajúca, vážení poslanci, je tu značné zbližovanie názorov o užitočnosti a potrebe ratifikovania dohovorov MOP medzi rečníkmi z Európskeho parlamentu a Komisie. Napriek tomu, ako povedal pán Őry, Komisia môže nariaďovať len v tých oblastiach, v ktorých má výlučnú kompetenciu, a ako som už povedal, už tak urobila.
<P>
Pokiaľ ide o úlohu odborov, vo svojom nedávnom rozhodnutí Súdny dvor uznáva kolektívnu akciu za základné právo. Avšak toto právo sa môže regulovať, čo je v súlade s ostatnými medzinárodnými nástrojmi. Napriek tomu odovzdám vaše obavy svojmu kolegovi, ktorý je zodpovedný za sociálnu politiku, aby sa touto záležitosťou mohli zaoberať podrobnejšie.
<SPEAKER ID="426" NAME="Predsedajúca">
V súlade s článkom 110 ods. 2 rokovacieho poriadku som dostala tri návrhy uznesenia.
<P>
Rozprava sa skončila.
<P>
Hlasovanie sa uskutoční vo štvrtok 26. novembra 2009.
