<CHAPTER ID="004">
Spoločne za zdravie: strategický prístup EÚ na obdobie 2008 - 2013 (rozprava) 
<SPEAKER ID="038" NAME="Predsedajúci">
Ďalším bodom programu je správa pána Alojza Peterleho v mene Výboru pre životné prostredie, verejné zdravie a bezpečnosť potravín o Bielej knihe s názvom Spoločne za zdravie: strategický prístup EÚ na obdobie 2008 - 2013.
<SPEAKER ID="039" NAME="Alojz Peterle">
spravodajca. - (SL) Táto správa sa týka všetkých, chorých aj zdravých. Zdravie patrí medzi kľúčové sociálne a politické otázky, od ktorých závisí budúcnosť Európskej únie. Dôležitosť zdravia pre hospodárstvo je jasne vyjadrená v lisabonskej stratégii. Zdravie je jednou z najdôležitejších hodnôt v živote ľudí. V dôsledku znepokojivých trendov v oblasti zdravia, hlavne nárastu prípadov ochorenia na rakovinu, kardiovaskulárnych chorôb, cukrovky a obezity, je táto hodnota stále ohrozenejšia aj napriek zlepšeniam v liečebných postupoch. Okrem toho vznikajú nové problémy, ako sú starnutie obyvateľstva, zmena klímy, zvyšujúce sa ceny potravín a globalizácia.
<P>
Hovorilo sa o pandémii a bioterorizme. Na jednej strane Svetová zdravotnícka organizácia predpokladá epidemický nárast prípadov rakoviny v nadchádzajúcich rokoch a na druhej strane silnie dopyt pacientov a zdravotníckych pracovníkov po slobode pohybu. Zdravotné systémy a ich financovanie sa dostávajú pod rastúci tlak. Náklady na lieky v posledných rokoch rastú rýchlejšie než celkové náklady na zdravotníctvo, čo spôsobuje vznik obáv verejnosti o rovnosť zdravotnej starostlivosti a udržateľnosť zdravotníckych systémov.
<P>
Občania sa obávajú, že zdravotná starostlivosť nevystačí pre všetkých. Nezaujímajú ich rozpravy o kompetenciách. Zaujímajú sa o najlepší spôsob, ako byť zdraví. Majú obavy aj z nerovnosti v zdravotnej starostlivosti, ktorá je medzi členskými štátmi, ako aj v rámci samotných štátov, výrazná. Pokiaľ ide o rakovinu, rozdiely v miere prežitia pacientov medzi novými a starými členskými štátmi sú také veľké, že by sme mohli oprávnene hovoriť o železnej opone v zdravotníctve. Práve pre tieto dôvody si zdravie a zdravotníctvo zaslúži väčší priestor v politickom programe Európy. Nehovoríme o ničom menšom než o prežití. Preto potrebujeme spoločný strategický prístup.
<P>
Koncom roka 2007 Európska komisia prijala stratégiu v oblasti zdravotníctva s názvom Spoločne za zdravie. Táto stratégia je výsledkom záväzku členských štátov a Únie dodržiavať spoločné hodnoty a zásady politiky v oblasti zdravotníctva pri zabezpečovaní podmienok, pri ktorých budú môcť občania uplatňovať svoje práva a zodpovednosť za osobnú zdravotnú starostlivosť počas života, pri svojej aktívnej angažovanosti v rozhodovaní a pri úprave zdravotnej starostlivosti podľa potrieb pacientov, pri znižovaní nerovnosti v zdravotnej starostlivosti medzi rôznymi sociálnymi skupinami, členskými štátmi a regiónmi v rámci štátov, pri pochopení investícií do zdravotnej starostlivosti ako podmienky hospodárskeho rozvoja a pri dôslednom začleňovaní zdravia do politík na všetkých úrovniach.
<P>
Je zrejmé, že sektor zdravotníctva naozaj potrebuje dlhodobý strategický a komplexný prístup, ktorý bude vyžadovať spoluprácu všetkých hlavných subjektov v členských štátoch a na úrovni Európskej únie. Ak chceme zlepšiť spoluprácu, musíme určiť formy medziinštitucionálnej spolupráce, ktoré dokážu zvýšiť účinnosť nášho spoločného úsilia.
<P>
V oblasti prevencie chorôb potrebujeme kľúčový strategický posun. Aj keď sa význam prevencie chorôb zdôrazňuje mnoho rokov, na tento účel sa venujú len 3 % rozpočtu na zdravotníctvo v členských štátoch. Pritom vieme, že práve politika prevencie by nám pomohla dosiahnuť lepšie výsledky. Štyridsať percent chorôb sa spája s nezdravým životným štýlom a tretine ochorení na rakovinu sa dá predísť. Medzi hlavné odkazy tejto správy patrí výzva Komisii, aby pripravila ambiciózny plán preventívnych opatrení na celé päťročné obdobie.
<P>
Chcel by som poďakovať tieňovým spravodajcom, Komisii a každému, kto prispel k súhlasnému stanovisku o tom, čo je potrebné urobiť pre zlepšenie zdravia.
<SPEAKER ID="040" NAME="Charlie McCreevy">
člen Komisie. - Vážený pán predsedajúci, zúčastňujem sa tejto rozpravy v mene svojej kolegyne, pani komisárky Vassiliouovej.
<P>
Chcem poďakovať spravodajcovi pánovi Peterlemu za túto správu a poslancom Parlamentu za ich záujem o bielu knihu, ktorá predstavuje stratégiu EÚ v oblasti zdravia.
<P>
Teší ma, že Parlament podporuje ciele a zásady zdravia uvedené v bielej knihe.
<P>
Komisia víta túto správu a úplne súhlasí s kľúčovými otázkami, ktoré otvára, najmä s potrebou riešiť nerovnosti v zdravotníctve, sústrediť sa na podporu zdravia podnecovaním k zdravému životnému štýlu a pomáhať pri prevencii chorôb.
<P>
S radosťou môžem povedať, že tieto otázky sú hlavnou prioritou programu zdravia Komisie.
<P>
Problematika nerovnosti v zdravotníctve medzi rôznymi regiónmi v EÚ a medzi rôznymi spoločensko-hospodárskymi skupinami má rastúci význam a Komisia plánuje ešte v tomto roku predstaviť opatrenia na prekonanie rozdielov v zdravotníctve v rámci EÚ.
<P>
Komisia sa v plnej miere stotožňuje s vašimi názormi na potrebu podpory zdravého životného štýlu, najmä vzhľadom na výživu. Všetci súhlasíme, že si to vyžaduje kroky zacielené na občanov všetkých vekových skupín, v školách, na pracoviskách a v iných prostrediach.
<P>
Je to kľúčový prvok stratégie v oblasti zdravia a v priebehu niekoľkých ďalších rokov budú vypracované iniciatívy. Medzitým aktívne pokračujeme v našich stratégiách týkajúcich sa výživy, nadváhy a obezity a škôd spôsobených alkoholom.
<P>
Komisia s Parlamentom úplne súhlasí aj vo vzťahu k potrebe zintenzívniť naše úsilie o prevenciu chorôb.
<P>
Okrem podnecovania zdravého životného štýlu sa stotožňujeme s vašimi názormi na potrebu podpory efektívnej kontroly s cieľom odhaliť choroby, najmä rakovinu, v ich ranej fáze, a viac rozvíjať výmenu osvedčených postupov.
<P>
Komisia aktívne podporuje vykonávanie odporúčania Rady o kontrole rakoviny a nedávno aktualizovala usmernenie EÚ o rakovine prsníka a krčka maternice. Musíme však urobiť viac, aby sme pomohli zdravotníckym systémom bojovať proti rakovine.
<P>
S radosťou môžem oznámiť, že v budúcom roku Komisia plánuje predstaviť akčnú platformu EÚ o rakovine, ktorá členským štátom pomôže pri výmene znalostí a osvedčených postupov pri prevencii a liečbe rakoviny.
<P>
Komisia víta dôraz Parlamentu kladený na úlohu, ktorú zohráva zdravá pracovná sila v plnení lisabonského programu.
<P>
Dovoľte mi teraz povedať niekoľko poznámok k ďalším problémom, ktoré správa otvára.
<P>
Parlament vyzýva na zriadenie európskych referenčných centier. Išlo by o vedúce odborné centrá pre konkrétne ťažkosti, ako napríklad zriedkavé choroby, ktoré vyžadujú kombináciu skúseností a prostriedkov, ktoré mnoho členských štátov nemá.
<P>
Komisia bude stavať na zásadách pre takéto centrá dohodnutých medzi členskými štátmi a bude naďalej pracovať na podpore takýchto centier v rámci budúcej smernice o právach pacienta pri cezhraničnej zdravotnej starostlivosti.
<P>
Parlament poukazuje aj na potrebu účinných opatrení, ktoré by riešili rozširujúci sa problém odolnosti voči antibiotikám. Komisia sa stotožňuje s touto obavou a aktívne podporuje členské štáty pri vykonávaní odporúčania Rady o antimikrobiálnej rezistencii. V budúcom roku predstavíme správu na túto tému.
<P>
Komisia súhlasí s vyjadrenými stanoviskami o potrebe spolupráce politiky v oblasti zdravia a sociálnej politiky. Zahrnutie otázok zdravia do ostatných politík je kľúčovou zásadou našej stratégie a v súčasnosti hľadáme synergie medzi širokou škálou otázok medzi týmito dvomi oblasťami politík.
<P>
Na záver poviem, že Komisia a Parlament majú rovnakú predstavu o kľúčových problémoch zdravia, ktoré musíme riešiť.
<P>
Nadišiel čas pokročiť v práci na stratégii a premeniť slová na skutky.
<P>
Komisia bude úzko spolupracovať s Parlamentom, Radou, členskými štátmi a občianskou spoločnosťou na premene cieľov stratégie na lepšie zdravotníctvo v celej Európskej únii.
<P>
Ďakujem za vašu podporu a teším sa na to, že si vypočujem vaše názory.
<SPEAKER ID="041" NAME="Milan Cabrnoch">
spravodajca Výboru pre zamestnanosť a sociálne veci požiadaného o stanovisko. - (CS) Vážený pán predsedajúci, dámy a páni, zdravie je spolu so slobodou pre väčšinu z nás najväčšou hodnotou. Zdravie je predpokladom šťastného života jednotlivca aj úspechu spoločnosti. Je potrebné neustále opakovať a zdôrazňovať, že starostlivosť o zdravie vlastné a zdravie svojich blízkych je osobnou zodpovednosťou každého z nás. Zdravie je výsledkom genetických vlôh, životného štýlu a prostredia, v ktorom žijeme. Na zdravie má vplyv výchova, získané návyky, stravovanie, pohyb, pracovné prostredie aj bývanie. Až na poslednom mieste má na zdravie vplyv zdravotníctvo.
<P>
Otázka ochrany verejného zdravia je celkom správne zverená do kompetencie Spoločenstva. Zdravotné služby, ich organizácia, kvalita aj financovanie sú naopak úplne v zodpovednosti členských štátov Únie. Naším spoločným cieľom je vysoká kvalita, bezpečnosť a široká dostupnosť zdravotnej starostlivosti pre každého, kto ju potrebuje. Každý štát hľadá svoju vlastnú cestu, ako svojim občanom v tomto neľahkom prostredí zaistiť čo najlepšie zdravotnícke služby. Pridanou hodnotou Európskej únie je rozmanitosť týchto nezávislých systémov, možnosť podeliť sa o úspechy a vyvarovať sa omylov našich priateľov.
<P>
Starostlivosť o zdravie je nesmierne širokou problematikou, ako to vyplynulo aj z vystúpení rečníkov predo mnou, a preto ma osobne mrzí, že tu, v Európskom parlamente, nie je jasné, kto sa vlastne zdravím a zdravotníctvom zaoberá. Raz chápeme zdravotníctvo ako služby na vnútornom trhu, potom zasa ako sociálnu istotu a do tretice ako verejné zdravie. Pri príležitosti rozpravy o tomto dôležitom dokumente by som chcel vyzvať predsedníctvo i každého z nás, aby sme zvážili možnosť vytvorenia zdravotného výboru Európskeho parlamentu v ďalšom volebnom období.
<SPEAKER ID="042" NAME="Siiri Oviir">
spravodajkyňa Výboru pre práva žien a rodovú rovnosť požiadaného o stanovisko. - (ET) Vážený pán predsedajúci, pán komisár, kolegovia, zdravie patrí pre všetkých medzi najdôležitejšie hodnoty. Stratégia Európskej únie v oblasti zdravia pre 21. storočie by mala zaručovať vysokú úroveň rovnakej zdravotnej starostlivosti dostupnej pre všetkých v celej Európe. Zdravotné systémy členských štátov sa dnes, bohužiaľ, veľmi líšia a občania v Európe nemajú zaručené rovnaké a účinné opatrenia v oblasti zdravotníctva.
<P>
S potešením vítam bielu knihu Európskej komisie o stratégii v oblasti zdravia a zdravotníctva, aj keď zastávam názor ako pán spravodajca, že táto biela kniha nedefinuje kvantifikovateľné a merateľné ciele, ktorých dosiahnutie by mohlo a malo priniesť hmatateľné výsledky.
<P>
Zdravotná starostlivosť vyžaduje účinnú politickú podporu vo všetkých oblastiach a na všetkých úrovniach. Preto vyzývam Komisiu, aby v budúcnosti začlenila otázky verejného zdravia do všetkých oblastí politík EÚ a v tejto súvislosti by nemala zabúdať na zohľadňovanie rodového hľadiska v rozšírenej politike zdravotnej starostlivosti.
<P>
Ďakujem pánovi spravodajcovi za jeho prácu a vám za vašu pozornosť.
<SPEAKER ID="043" NAME="Françoise Grossetête" LANGUAGE="FR">
Vážený pán predsedajúci, pán komisár, práve hovoríme o tejto bielej knihe o zdraví na roky 2008 - 2013, pričom zdravie je, samozrejme, základným právom nás všetkých.
<P>
Stojíme pred množstvom problémov: rakovina, kardiovaskulárne choroby, obezita, cukrovka a predovšetkým starnutie obyvateľstva. A to ani nespomínam sústavnú hrozbu pandémií. Naši občania od nás v oblasti zdravotníckych problémov očakávajú veľa. Keď hovoríme o pridanej hodnote Európskej únie, práve tieto oblasti sa ich v závažnej miere dotýkajú a práve tu sú ich očakávania voči nám najvyššie.
<P>
Táto biela kniha je však, bohužiaľ, žalostne triviálna a neponúka vôbec nič konkrétne. Náš kolega, pán Peterle, našťastie významne zlepšil jej obsah. Možno je naozaj potrebné zopakovať, že sme o problémoch zdravia hovorili v tomto Parlamente pri mnohých príležitostiach a že podporujeme zdravotníctvo pre všetkých a zdravotníctvo na vysokej úrovni prostredníctvom integrovaného prístupu. Investície do prevencie sú dôležité. Chceme prevenciu, no nerobíme pre to nič, pretože stále narážame na príliš opatrné rozpočty, najmä v prípade výskumu. Ešte sme si neuvedomili, že prevencia by stála oveľa menej ako liečba.
<P>
Rozhodujúce je zobrať do úvahy starnutie populácie a jeho následky pre spoločnosť, následky hospodárske, spoločenské a zdravotné. Musíme však zabezpečiť, aby sme menej hovorili a viac konali. Je rozhodujúce, aby sme reagovali na očakávania občanov. Existujú veľmi jasné posolstvá, ktoré sa musia sústrediť na osvedčené postupy: potrebu fyzickej aktivity, vyváženú stravu a predovšetkým zodpovednosť, zodpovednosť zo strany členských štátov EÚ, ale aj zodpovednosť zo strany každého európskeho občana.
<SPEAKER ID="044" NAME="Glenis Willmott">
v mene skupiny PSE. - Vážený pán predsedajúci, moja politická skupina podporuje bielu knihu Komisie o stratégii v oblasti zdravia. Podporujeme hlavne sústredenie sa na prevenciu, vzdelávanie a podnecovanie k zdravšiemu životnému štýlu. Plánovanie s cieľom ochrániť našich občanov pred zdravotnými hrozbami a pandémiou a zameranie sa na zníženie nerovností v oblasti zdravotníctva v celej EÚ sú veľmi dôležité.
<P>
Potrebujeme nové usmernenie o kontrole rakoviny, smernicu o darovaní orgánov, zlepšené mechanizmy dohľadu, aby sme dokázali reagovať na zdravotné hrozby, a zlepšenú výmenu osvedčených postupov. Pokiaľ ale ide o elektronickú zdravotnú starostlivosť, chcela by som vysloviť poznámku týkajúcu sa obozretnosti. Ide o oblasť, v ktorej musíme vypracovať presné pravidlá definujúce jasný rámec. Malo by byť jasné, že by nemala vylučovať ľudí neznalých internetu a že by nemala nahrádzať návštevy u lekára. Vzhľadom na to vidím mnoho výhod, no zároveň si musíme byť vedomí možných hrozieb.
<P>
Politika v oblasti zdravotníctva však potrebuje na úrovni EÚ aj jasný zámer. Počas svojej práce na tejto správe ako tieňová spravodajkyňa som naozaj zistila, že existuje príliš veľa rôznych pracovných skupín, pracovných okruhov a expertných skupín, pričom mnohé z nich boli zriadené ako vlastné projekty predsedníctiev alebo v dôsledku tlaku zo strany poslancov tohto Parlamentu alebo iných záujmových skupín.
<P>
Domnievam sa, že EÚ dokáže pridať veľkú hodnotu v oblasti zdravia, no prostriedky by sa mali správne zamerať a prinášať primeranú úžitkovú hodnotu.
<P>
Naliehavo žiadam svojich kolegov, aby hlasovali za môj pozmeňujúci a doplňujúci návrh 2 vyzývajúci Komisiu, aby začala revidovať súčasné pracovné okruhy. Rovnako naliehavo vyzývam kolegov, aby podporili moje pozmeňujúce a doplňujúce návrhy o ochrane zdravia našich občanov pred rizikami na pracovisku. Chcela by som Komisiu požiadať, aby reagovala konkrétne na moje pozmeňujúce a doplňujúce návrhy 1 a 6 týkajúce sa vystavenia látkam, ktoré majú toxický vplyv na reprodukciu.
<P>
Je rozhodujúce, aby sa do najbližších návrhov na revidovanie smernice o karcinogénoch zahrnuli látky, ktoré majú toxický účinok na reprodukciu. Vidím, že Komisia v tomto smere zmenila svoj postoj o 180 stupňov, a bola by som rada, ak by vysvetlila svoje stanovisko.
<SPEAKER ID="045" NAME="Marios Matsakis">
v mene skupiny ALDE. - Vážený pán predsedajúci, každý súhlasí, že zdravie patrí medzi najcennejšie hodnoty našich občanov. No ako vieme, podľa článku 152 Amsterdamskej zmluvy zdravotníctvo patrí výlučne do kompetencie členských štátov. Tento zrejmý rozpor nie je len zvláštnosťou práva EÚ, ale z praktického hľadiska tvorí prekážku našej snahe o dosiahnutie optimálnych cieľov v oblasti zdravotníctva v EÚ. Človek sa potom diví, ako mohla takáto situácia trvať tak dlho bez zmeny. Dôvod je, samozrejme, finančný. Zdravotná starostlivosť je veľmi nákladná a jej zlepšenie na úroveň požadovanej rovnosti v celej EÚ by pre niektoré členské štáty EÚ znamenalo veľké zvýšenie nákladov na zdravotníctvo.
<P>
Môžeme teda všetci prísť sem do Parlamentu a kritizovať zahanbujúce rozdiely v priemernej dĺžke života, úmrtnosti novorodencov a miere vyliečenia rakoviny medzi bohatými a chudobnými členskými štátmi, ale väčšina z nás nepoukáže na skutočný dôvod viny, a to na neschopnosť EÚ zabezpečiť poskytovanie finančnej pomoci pre chudobnejšie členské štáty, aby im pomohla dosiahnuť požadovanú úroveň zdravotnej starostlivosti a zastavila tak odpor ich vlád proti možnosti, že by sa zdravotníctvo vyňalo z výlučne vnútroštátnych kompetencií.
<P>
Niekto by mohol povedať, že je to len smutný odraz základných hodnôt, ktoré v EÚ prakticky presadzujeme, keďže pripisujeme z pohľadu kompetencií väčší význam napríklad pravidlám vnútorného trhu pre naše podniky ako zdravotnej starostlivosti o našich občanov.
<P>
Môj názor je, že nadišiel čas na naliehavú zmenu článku 152 Amsterdamskej zmluvy a tá sa dá dosiahnuť len koordinovaným úsilím Rady, Komisie a Parlamentu.
<P>
Ako poslanci Parlamentu by sme mali urobiť všetko pre dosiahnutie požadovanej zmeny. Z toho pohľadu je najdôležitejším aspektom stratégie v oblasti zdravotníctva z praktického hľadiska, samozrejme, prevencia chorôb. Všetci vieme, že fajčenie, obezita, alkohol, drogy, vysoký príjem cukrov a stresujúci, nezdravý životný štýl všeobecne sú najväčšími nepriateľmi nášho zdravia. Robíme však dosť, aby sme našich občanov oslobodili od týchto kliatob? V skutočnosti nie.
<P>
Zoberme si ako príklad fajčenie. Ako môžeme tvrdiť, že robíme všetko, čo sa dá, aby sme zabránili ľuďom fajčiť, keď ešte stále dotujeme pestovanie tabaku v EÚ, keď stále umožňujeme bezcolný predaj cigariet v lietadlách a na lodiach na ceste do alebo z EÚ, keď máme stále relatívne malú daň na tabak, ak zohľadníme obrovské náklady na zdravotnú starostlivosť o fajčiarov, keď stále vidíme na našich televíznych obrazovkách nepriame reklamy na tabak a stále máme zákony o fajčení, ktoré sa v EÚ len zriedkavo vykonávajú?
<P>
Nemám už čas, aby som povedal oveľa viac o prevencii, no myslím, že mojou hlavnou myšlienkou je potreba zmeniť článok o kompetenciách v súvislosti so zdravím.
<SPEAKER ID="047" NAME="Mieczysław Edmund Janowski" LANGUAGE="PL">
Vážený pán predsedajúci, rád by som poďakoval pánovi spravodajcovi za jeho prácu. Je úplne správne, že v nadväznosti na strategický dokument, ktorý Komisia pripravila minulý rok, dnes môžeme hovoriť o tejto dôležitej téme.
<P>
Je potrebné zdôrazniť význam prevencie, správnej výživy, kvality ovzdušia a pitnej vody, zdravého životného štýlu, včasnej diagnostiky chorôb a ich možnej rýchlej liečby. Odznelo tu, že pokiaľ ide o prístup k zdravotnej starostlivosti, v súčasnosti existujú veľké rozdiely medzi jednotlivými štátmi a rôznymi spoločenskými skupinami. Je to prejavom jasného nedostatku sociálnej súdržnosti. Takéto nerovnosti sú očividné aj z miery vyliečenia rakoviny, kardiovaskulárnych chorôb a iných ochorení. S obavami sledujeme nárast počtu ľudí, ktorí trpia duševnou chorobou. Aj naše liečebné metódy ponechávajú veľa priestoru na zlepšenie. Myslím predovšetkým na nadmerné používanie antibiotík a steroidov.
<P>
Dôvodom na obavy sú aj zdravotnícke systémy, keďže sa často ukazujú ako neadekvátne. Všetci si uvedomujeme, aké vzácne je naše zdravie, a vieme, že náš biologický život je obmedzený. V tejto súvislosti chcem pripomenúť Parlamentu, že poľský básnik Alexander Fredra radil svojim čitateľom nezanedbávať svoju duševnú ani telesnú pohodu, pretože by to ohrozilo nielen ich zdravie, ale aj ich životy.
<SPEAKER ID="048" NAME="Adamos Adamou" LANGUAGE="EL">
Vážený pán predsedajúci, dovoľte mi vyjadriť svoju vďaku pánovi Peterlemu za jeho snahu pridať do stratégie Spoločenstva v oblasti zdravia ďalšie politiky a opatrenia. Zameral sa na podporu rovnakého prístupu k integrovanému zdravotníckemu systému ako základnému, neodcudziteľnému právu každého občana.
<P>
Musíme preto usilovne pracovať na tom, aby si politicky angažované organizácie uvedomili zásadu, že vo vzťahu k zdraviu má financovanie rovnakú pozíciu ako investovanie. Dovoľte mi v tejto chvíli dodať, že súhlasím s názorom pána Matsakisa. Mali by sme sa sústrediť na prevenciu chorôb prostredníctvom propagovania zdravého životného štýlu a poskytovania optimálnej liečby, ako aj investovaním do nových technológií a výskumu.
<P>
Naším cieľom musí byť medziodvetvová politika koordinovaná na rôznych úrovniach. Jej zámerom bude riešiť kľúčové problémy starnúcej populácie a obrovské nerovnosti ovplyvňujúce zdravotnícke systémy členských štátov.
<SPEAKER ID="049" NAME="Irena Belohorská" AFFILIATION="NI">
(SK) Pokiaľ hovoríme o spoločnom prístupe Európskej únie k zdraviu, musíme v prvom rade myslieť na zjednocovanie úrovne v poskytovaní zdravotníckych služieb. Európska únia si musí dať za cieľ odstránenie nerovností medzi starými a novými členskými štátmi, ktoré sú ešte stále značné.
<P>
Jednotlivé členské štáty majú rôzne cieľové priority v oblasti politiky zdravia, a preto sektor zdravotníctva v celej Európskej únii vyžaduje dlhodobú a strategickú spoluprácu na dosiahnutie konsenzu. Taktiež je potrebné investovať do programov prevencie a vzdelávania obyvateľstva. Prostredníctvom politiky prevencie sa dosahujú lepšie výsledky a je známe, že skoro polovica ochorení súvisí s nezdravým zdravotným štýlom.
<P>
Súhlasím s pánom Peterlem, že Komisia by mala na tento účel vypracovať dlhodobé plány preventívnych opatrení. To môže prispieť k zlepšovaniu zdravotného stavu európskej populácie. K prevencii a lepšej liečiteľnosti chorôb prispieva aj výskum v oblasti medicíny. Európska únia neinvestuje dostatok finančných prostriedkov napríklad do výskumu rakoviny. Vieme, že je to až päťkrát menej ako napríklad v Spojených štátoch. Tento nedostatok by mal byť odstránený v záujme všetkých občanov Európy.
<P>
V rámci zlepšenia informovanosti pacientov je užitočným nápadom vytvorenie informačných a poradenských centier, ktoré pomôžu jednak pacientom, zdravotníckemu personálu, ako aj celému odvetviu zdravotníctva. Po dosiahnutí týchto cieľov bude Európska únia o poznanie bližšie k dosiahnutiu spoločného prístupu k zdraviu.
<SPEAKER ID="050" NAME="Bogusław Sonik" AFFILIATION="PPE-DE">
(PL) Vážený pán predsedajúci, bezvýhradne podporujem správu pána Peterleho v mene Výboru pre životné prostredie, verejné zdravie a bezpečnosť potravín s názvom Spoločne za zdravie: strategický prístup EÚ na obdobie 2008 - 2013. Vítam túto správu hlavne preto, že rieši jeden z najnaliehavejších problémov, pred ktorými stojí Európska únia a celý svet. Treba zdôrazniť, že je to prvý strategický program predstavujúci komplexný prístup Únie k politike zdravia. Vymedzuje hodnoty prijaté Spoločenstvom a ciele, ktoré si samo stanovilo v tejto oblasti. Je zároveň stratégiou Únie v oblasti zdravotnej starostlivosti, ktorá vyniká voči ostatným zdravotníckym systémom a mohla by pre ne slúžiť ako príklad.
<P>
Rád som sa dopočul, že členské štáty prijali stratégiu pozitívne. S rovnakým potešením zisťujem, že určité krajiny už podnikli kroky smerujúce k vytvoreniu spoločného stanoviska a začleneniu stratégie do svojich národných plánov v oblasti zdravotníctva. Slovinsko je len jedným z príkladov. Kroky tohto charakteru už podniklo aj Poľsko.
<P>
Financovanie služieb v oblasti zdravotnej starostlivosti výrazne prispieva k rozpočtovému deficitu v mnohých štátoch Európskej únie. Túto skutočnosť je nevyhnutné zohľadniť pri úvahách o stratégii v oblasti zdravotníctva. Rovnako sa domnievam, že by sa mal strategický plán posudzovať v súvislosti so spôsobmi financovania verejnej zdravotnej starostlivosti v členských štátoch.
<P>
Chcel by som spomenúť problém, o ktorom sme predtým viedli rozpravu. Hovorím o nových informačných technológiách a ich vplyve na deti a mladých ľudí. Neregulované používanie internetu a počítačových hier, závislosť a súvisiace ťažkosti sa stávajú stále závažnejším problémom našej spoločnosti a civilizácie. Najhoršie to postihuje deti a mládež. Komisia a Európska rada v súčasnosti pracujú na spoľahlivom spôsobe spolupráce v oblasti zdravotnej starostlivosti a bolo by správne, aby sme sa zapojili do realizácie tohto projektu.
<SPEAKER ID="051" NAME="Anne Ferreira" AFFILIATION="PSE">
(FR) Vážený pán predsedajúci, pán komisár, pán spravodajca, dámy a páni, v prvom rade by som chcela zablahoželať pánovi spravodajcovi k jeho práci, ktorou zlepšil pôvodný text.
<P>
Táto biela kniha navrhnutá Komisiou predstavuje prvý krok v stanovovaní jasných a užitočných cieľov v oblasti zdravia, bohužiaľ však nereaguje na problémy v kvalite zdravotnej starostlivosti a rovnakého prístupu. Dnešná predložená správa nepreberá pôvodné návrhy týkajúce sa samoliečby, čo je dobré. Podľa mňa je zjednodušovanie či dokonca podnecovanie k samoliečbe z pohľadu zdravotnej starostlivosti, o ktorú sa musíme usilovať, úplne nevhodné. "Spoločne za zdravie" sa nesmie zmeniť na "každý sám za seba počas choroby".
<P>
Zavedenie pojmu aktívneho pacienta je znepokojivou myšlienkou, pretože ho nesprevádza jasná definícia a to necháva otvorené dvere pre rôzne interpretácie. Podnecovanie pacientov k tomu, aby prevzali zodpovednosť za starostlivosť o seba, a nabádanie skupín obyvateľstva, aby sami reagovali na určité zdravotné potreby, sú ďalšími návrhmi, ktoré je potrebné riešiť obozretne. Musíme mať na pamäti, že zdravie je veľmi špecifickou oblasťou, ktorá vyžaduje veľmi vysokú mieru odbornosti a kde často ide o otázku života a smrti. Zdá sa, že návrhy podporujúce samoliečbu v spojitosti s pojmom individuálnej zodpovednosti nereagujú na problémy zdravia, ktorými sa musíme zaoberať, a vzďaľujú sa od myšlienok solidarity.
<P>
Je tu ešte jeden bod, ku ktorému sa musím kriticky vyjadriť, a to zjednodušenie mobility odborných zdravotníckych pracovníkov. Mohlo by to mať veľmi závažné dôsledky na územné rozdelenie zdravotníckeho personálu a zhoršiť už aj tak veľmi neistú situáciu v určitých členských štátoch. Namiesto podpory mobility odborných zdravotníckych pracovníkov by bolo vhodnejšie sústrediť sa na výmenu osvedčených zdravotných postupov medzi členskými štátmi. Uznávam, že je nutné podporiť zdravotnícke prostriedky opierajúce sa o web. Je to pozitívna a inovatívna iniciatíva, ktorá je však dostupná len menšine ľudí.
<P>
Samozrejme, podporujem pozmeňujúce a doplňujúce návrhy mojich kolegov týkajúce sa zdravia na pracovisku. Je to kľúčová téma, pretože zdravotné problémy súvisiace s prácou sa objavujú stále častejšie.
<SPEAKER ID="052" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, rád by som upozornil na tri problémy v tejto rozprave. Po prvé, existujú výrazné nerovnosti v zdravotníctve medzi starými a novými členskými štátmi. Kumulatívny vplyv týchto nerovností je očividný z výrazných rozdielov v priemernej dĺžke života. V prípade žien je rozdiel 9 rokov a v prípade mužov až 13 rokov. Mali by sme sa usilovať o dosiahnutie výrazného zníženia týchto rozdielov.
<P>
Po druhé, je potrebný podstatný nárast investícií zameraných na prevenciu chorôb. K dnešnému dňu sú na tento účel určené sotva 3 % investícií. Je pritom dobre známou skutočnosťou, že až 40 % chorôb sa spája s nezdravým životným štýlom a dalo by sa im vo veľkej miere predísť.
<P>
Po tretie, obezita sa stáva stále závažnejšou chorobou našej civilizácie a je preto potrebné propagovať zdravý životný štýl. Priaznivé podmienky by sa mali vytvoriť aj pre zdravé organické potraviny produkované bez použitia umelých hnojív a pesticídov. Tento typ poľnohospodárskej činnosti však nie je veľmi efektívny z pohľadu nákladov. Vyžaduje si preto zvýšenú finančnú podporu v rámci spoločného poľnohospodárskeho systému.
<SPEAKER ID="053" NAME="Urszula Krupa" AFFILIATION="IND/DEM">
(PL) Vážený pán predsedajúci, dokument, o ktorom hovoríme, otvára mnoho dôležitých tém súvisiacich so zdravím a zdravotnou starostlivosťou. Všeobecný prístup k zdravotnej starostlivosti zaručujú ústavy jednotlivých členských štátov. Rešpektovanie právomocí členských štátov v oblasti zdravotnej starostlivosti a sloboda voľby zdravotníckych služieb sú pozitívnymi prvkami. Predsa by som však rada upriamila vašu pozornosť na nebezpečenstvo hroziace mojim spoluobčanom v dôsledku súčasných plánov poľskej vlády transformovať všetky subjekty zdravotnej starostlivosti na komerčné ziskové spoločnosti.
<P>
Navrhované reformy presahujú hranice slobody zvoliť si systém zdravotnej starostlivosti. Ohrozujú základné ľudské práva, ako napríklad právo na život a zdravotnú starostlivosť. Vzhľadom na rozsah hrozby by malo byť povinnosťou Európskej komisie vypracovať usmernenie, ktoré zabráni verejným orgánom vzdať sa kontroly vo verejných nemocniciach privatizovaných proti želaniu poľskej spoločnosti a prezidenta Poľskej republiky.
<SPEAKER ID="054" NAME="Avril Doyle" AFFILIATION="PPE-DE">
Vážený pán predsedajúci, chcela by som poďakovať pánovi spravodajcovi za jeho dobre pripravenú odpoveď Komisii.
<P>
Všetci si dobre uvedomujeme, že je zodpovednosťou jednotlivých členských štátov rozhodovať o organizácii a poskytovaní zdravotných služieb a lekárskej starostlivosti. To by však nemalo znamenať, že budú zanedbávať dôležitú spoluprácu v oblasti zdravia na úrovni EÚ. Existuje široká škála zdravotníckych otázok, ako napríklad prevencia pandémie a pohyb pacientov alebo zdravotníckych pracovníkov, pri ktorých členské štáty nemôžu účinne konať izolovane a kde je potrebné konanie na úrovni EÚ.
<P>
Konanie EÚ môže byť hodnotné pri vytváraní celoeurópskych odborných sietí, ktoré budú umožňovať výmenu osvedčených postupov v oblastiach ako elektronická zdravotná starostlivosť, nanotechnológia, liečba zriedkavých chorôb a špičkové výskumné strediská.
<P>
EÚ dosiahla v partnerstve s členskými štátmi dôležitý pokrok pri ochrane zdravia, a to napríklad v oblasti tvorby právnych predpisov o reklame na tabak, v oblasti krvných produktov a pri spustení Európskeho strediska pre prevenciu a kontrolu chorôb.
<P>
Musíme posilniť naše kroky smerom k zníženiu nerovností v zdravotníctve v 27 členských štátoch EÚ, najmä prostredníctvom výmeny osvedčených postupov a lepších verejných informácií o právach pacientov v prípade poskytovania cezhraničnej zdravotnej starostlivosti. Veľmi rýchlo musíme pripraviť v tejto oblasti právne predpisy, aby sa nestalo, že rozsudky Európskeho súdneho dvora budú jediným sprievodcom pacientov po Európe. Musíme reagovať správnymi právnymi predpismi. Navyše je potrebné vykonať komplexné hodnotenia vplyvu na zdravie a plošné vyhodnotenie všetkých právnych predpisov, aby sme vytvorili platformu pre spoločné zmýšľanie a umožnili subjektom s rozhodovacou právomocou lepšie zhodnotiť reálne náklady politickej iniciatívy na ľudské zdravie.
<P>
Malo by to prebiehať rovnako ako v prípade hodnotení vplyvu na životné prostredie, ktoré sa dnes považujú sa samozrejmý spôsob informovania zákonodarných orgánov a sú nevyhnutnou podmienkou na tvorbu väčšiny politík EÚ. Aj na pozadí dnešnej hospodárskej a finančnej krízy zostáva zdravie naším najpodstatnejším bohatstvom.
<SPEAKER ID="055" NAME="Åsa Westlund" AFFILIATION="PSE">
(SV) Vážený pán predsedajúci, chcela som hovoriť o dvoch veciach. Prvou je spôsob, ako by sme mali riešiť nadmerné predpisovanie antibiotík, ktorým sa správa veľmi vhodne zaoberá.
<P>
Stačí len pozrieť sa na seba tu v Európskom parlamente alebo stačí, keď sa pozriem na seba ja. Dnes by som tu pravdepodobne nestála, ak by sme nemali účinné antibiotiká. Bola som chorá veľakrát a ako mnohí z vás tu v Parlamente som si istá, že ma antibiotiká zachránili. Šance našich detí na túto pomoc v budúcnosti sú však, bohužiaľ, ohrozené, pretože umožňujeme lekárom predpisovať antibiotiká aj vtedy, keď nie sú potrebné, či dokonca predávať antibiotiká bez predpisu.
<P>
Potrebujeme prostriedky kontroly a stimuly, ktoré by ukončili stretnutia lekárov s pacientmi s cieľom zarobiť si peniaze, aby lekári nepredpisovali antibiotiká, ak nie sú potrebné. Domnievam sa, že veľmi dôležitou úlohou EÚ je šíriť rôzne spôsoby úspešnej spolupráce v boji proti tomuto druhu nadmerného predpisovania liekov.
<P>
Druhá otázka, ktorej som sa chcela dotknúť, sa týka nerovnosti v zdravotníctve, ktorú už otvorili aj niekoľkí rečníci predo mnou. Nerovnosť v zdravotníctve má aj druhú stránku. Nejde len o nerovnosť medzi štátmi. Existuje aj nerovnosť v rámci štátov. Svetová zdravotnícka organizácia vytvorila špeciálny výbor, ktorý sa zaoberal triednymi rozdielmi v zdravotníctve. Ten odvážne uviedol, že "sociálna spravodlivosť je otázkou života a smrti", a o tom musíme v Únii otvorene hovoriť.
<P>
Takéto veľké rozdiely v rámci štátov sú úplne neprípustné. Existujú dobré príklady toho, ako boli triedne rozdiely v zdravotníctve úspešne prekonané. Existujú však aj veľmi zlé príklady. Mňa samotnú veľmi trápi, čo sa deje v hlavnom meste môjho vlastného štátu. Zrazu tam bol zavedený systém vedúci k tomu, že sa lekári sťahujú zo sociálne znevýhodnených a slabých oblastí, v ktorých je lekárska starostlivosť potrebná najviac, do oblastí, kde sú ľudia najzdravší a najbohatší.
<P>
Myslím, že EÚ by mala zhromaždiť štatistické údaje a informácie, aby voliči, ale aj tí, ktorí prijímajú rozhodnutia o zdravotnej starostlivosti, mohli dostať jasné odporúčania o tom, ktoré opatrenia vedú k väčšej sociálnej spravodlivosti v oblasti zdravotníctva a ktoré k nej nevedú.
<SPEAKER ID="056" NAME="Daciana Octavia Sârbu" AFFILIATION="PSE">
(RO) Ak máme reagovať na hlavné problémy, ktorým čelí sektor zdravotníctva v Európskej únii, potrebujeme akčné plány. Tie by mali obsahovať podporu lepšieho stavu zdravotníctva, verejné vzdelávanie a programy na prevenciu chorôb, najmä v prípade chorôb súvisiacich s potravinami, obezitou, alkoholom, užívaním drog a fajčením.
<P>
Včasné zistenie a diagnostika, ako aj poskytnutie správnej liečby v prípade chronických chorôb, najmä rakoviny, zaistí ľuďom s týmito chorobami kvalitný život. Práve preto prispeje výmena osvedčených postupov vo všetkých oblastiach lekárskej pomoci v rámci Európskej únie k zvýšeniu blaha a zdravia občanov. Domnievam sa, že je dôležité propagovať zdravý životný štýl v rodinách, v školách a na pracoviskách, aby sa stanovila cesta pre model zdravého života a podporilo sa zdravé starnutie, a to pre súčasnú generáciu, ako aj tie budúce.
<P>
Musíme sa mimoriadne venovať záujmom detí, vypracovať ustanovenia týkajúce sa materskej a rodičovskej dovolenky a zohľadniť vplyv prítomnosti rodiča na fyzický a duševný rozvoj dieťaťa. Rovnako dôležité je zlepšiť systém lekárskej starostlivosti pre tehotné ženy a informovať ich o vplyve fajčenia a požívania alkoholu.
<SPEAKER ID="057" NAME="Justas Vincas Paleckis" AFFILIATION="PSE">
(LT) Rád by som vyjadril uznanie pánovi spravodajcovi a tiež poukázal na to, že zlepšenie verejného zdravotníctva je jediným spôsobom, ako môžeme čeliť problémom 21. storočia. Výrok "všetky lieky sveta nedokážu nahradiť cvičenie, no cvičenie dokáže nahradiť všetky lieky sveta" je nadčasový. Nestačí len kázať o zdravom živote a zdravej výžive. Nadišiel čas podnietiť ľudí, ktorí si vedome neničia svoje zdravie, ale si ho upevňujú, a to pomocou rôznych prostriedkov vrátane tých finančných. Odporúčania Európskej komisie na túto tému by mali veľkú hodnotu. Akútnym problémom nových členských štátov je nedostatok špecialistov. Na niektorých miestach sa aj polovica čerstvo vyštudovaných lekárov uchádza o zamestnanie v iných členských štátoch EÚ, kde sú platy omnoho vyššie. Týmto spôsobom nové členské štáty podporujú a posilňujú zdravotnícke služby svojich bohatších susedov. Nenavrhujem žiadne obmedzenia voľného pohybu občanov. Je však potrebná solidarita a kompenzačný fond na zníženie následkov tejto straty špecialistov.
<SPEAKER ID="058" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, otázky týkajúce sa zdravia patria do právomocí jednotlivých členských štátov. To by však nemalo predstavovať prekážku v podniknutí spoločných krokov zameraných na ochranu zdravia Európanov. Kľúčové ciele sú stanovené v bielej knihe. Patrí medzi ne podpora zdravia v starnúcej Európe, ochrana občanov pred zdravotnými rizikami a podpora dynamických zdravotníckych systémov. Tieto ciele nemožno dosiahnuť bez podstatného zapojenia miestnych a regionálnych orgánov.
<P>
Tie sa musia v plnej miere zapojiť do vykonávania tejto stratégie. Biela kniha otvára dôležitú otázku nerovností v zdravotníctve a odchýlok v úrovniach zdravotníctva medzi jednotlivými štátmi a sociálnymi skupinami. Poskytovanie určitých služieb zdravotnej starostlivosti je vo väčšine nových členských štátov na nízkej úrovni. Tento rozdiel musíme prekonať. Preto je potrebné posilniť kroky zamerané na odstránenie nerovnosti a toto stanoviť ako prioritný cieľ.
<P>
Ďalšia úloha definovaná v bielej knihe súvisí s potrebou zdôrazniť a pozdvihnúť význam programov obsahujúcich informovanosť o zdraví, konkrétne tých, ktoré sa týkajú výživy. Zdravou výživou a zdravým životným štýlom možno predísť mnohým chronickým chorobám. Práve preto sú také dôležité výchovné programy zamerané na spôsoby dodržiavania určitej stravy a vykonávania fyzickej činnosti od veľmi skorého veku.
<SPEAKER ID="059" NAME="Charlie McCreevy">
člen Komisie. - Vážený pán predsedajúci, ďakujem váženým poslancom za ich príspevky. Budem sa venovať niektorým z bodov, ktoré predniesli.
<P>
Pani Oviirová a pani Grossetêtová povedali, že biela kniha je príliš všeobecná. Zámerom bielej knihy je však stanoviť určité všeobecné zásady a ciele, ktorými sa bude riadiť konanie Spoločenstva v oblasti zdravia počas nadchádzajúcich rokov. Bolo by veľmi náročné stanoviť merateľné hodnoty pre také široké a všeobecné ciele a pre taký široký rozsah tém.
<P>
Komisia úplne súhlasí s tým, že merateľné cieľové hodnoty sú dobrými prostriedkami na dosiahnutie zmeny a výsledkov. Myslíme si však, že je lepšie uvažovať o takýchto cieľových hodnotách pri každej jednotlivej politickej iniciatíve v rámci stratégie.
<P>
Mnoho rečníkov hovorilo o nerovnostiach v zdravotníctve, napríklad pán Janowski, pán Adamou, pani Belohorská, pani Doylová, pán Kuźmiuk a pani Westlundová. Úplne súhlasíme s načrtnutými obavami a s potrebou pomôcť vyrovnať rozdiely v zdravotníctve. Komisia predstaví oznámenie v budúcom roku, ale medzitým pomôžeme pri prideľovaní štrukturálnych fondov pre zdravotníctvo.
<P>
Pani Willmottová položila niekoľko otázok. Predniesla myšlienku, že v zdravotníctve je príliš veľa pracovných okruhov. Práve preto sa však stratégia EÚ v oblasti zdravia prijatá v roku 2007 usiluje o spojenie všetkých politík ovplyvňujúcich zdravie do súvislého rámca. Komisia sa skúma rôzne štruktúry v odvetví zdravotníctva s cieľom dosiahnuť synergiu medzi štruktúrami a zabezpečiť účinné a účelné vykonávanie činností bez duplikácií.
<P>
Pani Willmottová sa pýtala aj na smernicu o karcinogénoch. Komisia konzultovala možnú revíziu smernice z roku 2004 v tejto oblasti so sociálnymi partnermi a práve zadáva na vypracovanie štúdiu o možnostiach zmeny a doplnenia tejto smernice, ktorá by mala byť vypracovaná začiatkom roka 2010. Výsledky tejto štúdie umožnia Komisii rozhodnúť o vhodnom napredovaní. Právne predpisy EÚ o zdraví a bezpečnosti pri práci, konkrétne smernica z roku 1998 o všetkých chemických látkach, sa už zaoberajú ochranou proti chemickým látkam pri práci vrátane látok, ktoré majú toxický vplyv na reprodukciu.
<P>
Pani Westlundová otvorila tému rezistencie na antibiotiká. Komisia úzko spolupracuje s Európskym centrom pre prevenciu a kontrolu chorôb (ECDC). Pracovný plán ECDC na rok 2008 obsahuje v rámci svojich prioritných krokov aj antimikrobiálnu rezistenciu. Okrem toho plánuje každoročne organizovať Európsky deň zvyšovania povedomia o antibiotikách. Cieľom tohto podujatia je posilniť vnímanie a znalosti verejnosti o problémoch súvisiacich s antimikrobiálnou rezistenciou. Prvý Deň zvyšovania povedomia o antibiotikách bude 18. novembra 2008. S ECDC úzko spolupracujeme aj na príprave druhej správy o tom, ako členské štáty vykonávajú odporúčania Rady z roku 2002.
<P>
Na záver chcem poďakovať spravodajcovi pánovi Peterlemu a všetkým poslancom za ich podporu stratégie v oblasti zdravia, ktorú sme vypracovali.
<SPEAKER ID="060" NAME="Alojz Peterle">
spravodajca. - (SL) Vážený pán komisár, dámy a páni, chcel by som vyjadriť svoju úprimnú vďaku za túto bohatú a komplexnú rozpravu. Teší ma, že takmer všetky vaše príspevky obsahovali tri kľúčové slová. Prvým z nich je "spoločne", druhým je "nerovnosť" a tretím je "prevencia". "Spoločne" znamená väčšiu spoluprácu na úrovni členských štátov, ako aj na úrovni Európskej únie, viac partnerstiev vrátane regionálnych a miestnych spoločenstiev a väčšie vzájomné dopĺňanie sa. Súhlasím so všetkými, ktorí sa vyjadrili, že právomoci členských štátov nemožno považovať za ospravedlnenie toho, že nebudeme spoločne robiť to, čo jednotlivé štáty robiť nemôžu. A takýchto problémov je stále viac.
<P>
To, že existuje toľko nerovností, na ktoré upozorňujeme, znamená nedostatočnú výmenu znalostí. Ak je nádej na vyliečenie sa z rakoviny na jednom mieste o 10 % nižšia ako na inom, znamená to, že sa na toto miesto nedostali informácie a znalosti, ktoré sú iným ľuďom dostupné, a to aj v susediacich štátoch. Na základe už teraz dostupných znalostí musíme v tomto bode dosiahnuť určitú dynamiku. Najdôležitejším odkazom a radou by malo byť využívanie všetkých dostupných znalostí a výmena osvedčených postupov.
<P>
Pokiaľ ide o dynamiku, rád by som dodal, že choroby sa šíria rýchlo. Práve preto požadujeme aj politickú dynamiku a politické inovácie. Pokiaľ ide o bielu knihu, chcem povedať, že je to veľmi dobrý rámec pre to, čo sa snažíme dosiahnuť. Jej zámerom nie je riešiť všetky konkrétne problémy, ktorými sa zaoberajú iné dokumenty a iné uznesenia. Mala by poskytovať rámec a, ako to už niekto spomenul, po prvýkrát máme teraz komplexný rámec hodnôt, ukazovateľov, stratégií a opatrení. Je to základ, ktorý nám umožní napredovať.
<P>
Na záver chcem dodať, že mám osobitný problém prijať pozmeňujúce a doplňujúce návrhy od Skupiny socialistov. Navrhli šesť pozmeňujúcich a doplňujúcich návrhov, ktoré Výbor pre životné prostredie, verejné zdravie a bezpečnosť potravín (ENVI) zamietol. Považujem za náročné nepripustiť argumenty, ktoré výbor ENVI použil na vyjadrenie rozdielneho stanoviska. Tieto pozmeňujúce a doplňujúce návrhy teraz nemôžem podporiť, pretože toto je plenárne zasadnutie a touto témou sa zaoberajú iné uznesenia. Ak by sme ich teraz schválili, dostali by sme sa k nevyváženému stavu, pretože rôznym kategóriám obyvateľstva sa nebude venovať rovnaká pozornosť. Netýka sa to len pracovníkov, ale aj dôchodcov a školákov. Ja, samozrejme, trvám na argumentoch, ktoré som predložil na schôdzi výboru ENVI.
<SPEAKER ID="061" NAME="Predsedajúci">
Rozprava sa skončila.
<P>
Hlasovanie sa uskutoční dnes o 11.00 hod.
<P>
Písomné vyhlásenia (článok 142)
<SPEAKER ID="062" NAME="Iles Braghetto  " AFFILIATION="PPE-DE">
písomne. - (IT) Zdravie je niečo, čo má cenu, predsa sa však nedá oceniť. Investovanie do zdravia je najúčinnejšia a najúčelnejšia investícia, aká môže existovať v spoločnosti upriamenej na potreby ľudí. Táto investícia je spoločnou zodpovednosťou jednotlivcov, ktorí musia viesť zdravý životný štýl prostredníctvom svojho zodpovedného správania, zdravotníckych pracovníkov, ktorí musia dodržiavať kódex profesionálnej etiky, a národných a regionálnych vlád, ktoré musia venovať mimoriadnu pozornosť udržateľnosti zdravotníckych systémov.
<P>
Starostlivo musíme pristupovať aj k potrebe integrovanej sociálnej politiky a politiky zdravia, ktoré budú adekvátne plniť nové požiadavky. Prekonanie nerovnosti, zvládnutie náročných zdravotníckych požiadaviek, držanie kroku s epidemiologickými zmenami, ktoré sú v plnom prúde, a zaistenie aktívnejšej spolupráce medzi členskými štátmi a regiónmi, všetky tieto požiadavky správa pána Peterleho, ktorému chcem poďakovať za jeho skvelú prácu, náležite rieši.
<SPEAKER ID="063" NAME="Corina Creţu  " AFFILIATION="PSE">
písomne. - (RO) Je povzbudivé vidieť, že Európsky parlament prijal uznesenie týkajúce sa Bielej knihy Európskej komisie s názvom Spoločne za zdravie: strategický prístup EÚ na obdobie 2008 - 2013. V rámci ustanovení týkajúcich sa stratégie v oblasti zdravia som si všimla jeden slabý bod v tomto dokumente, a to chýbajúce merateľné ciele zamerané na zaistenie zvýšenej účinnosti.
<P>
Ako zástupkyňa štátu, ktorého kvalita lekárskeho systému je veľmi slabá, čo sa odráža aj v znepokojivom zdravotnom stave obyvateľstva, chcem zdôrazniť význam premenenia slov na skutky, ale aj potrebu ukázať na úrovni Európskej únie väčšiu solidaritu, aby sme všetkým občanom ponúkli slušné služby lekárskej starostlivosti.
<P>
V súvislosti so zdravím môže Rumunsko porozprávať mnoho smutných príbehov. Je to štát EÚ s najvyšším počtom pacientov chorých na tuberkulózu a je na predposlednom mieste v oblasti kvality liečby cukrovky, aj keď cukrovka je choroba s najvyššími predispozíciami. Jeden z desiatich Rumunov trpí na poruchy pečene. Štvrtina rumunských detí má zdravotné problémy. Úmrtnosť na rakovinu sa v porovnaní so zvyškom EÚ znepokojivo zvýšila. Miera úmrtnosti na kardiovaskulárne choroby tvorí 61 % celkového počtu úmrtí, pričom v EÚ je to 37 %. Rumunsko je na prvom mieste v Európe, pokiaľ ide o predpísané recepty, hospitalizácie a chirurgické zákroky, zároveň je však krajinou s najkratšou priemernou dĺžkou života v EÚ.
<SPEAKER ID="064" NAME="Gyula Hegyi  " LANGUAGE="HU">
Alergia je endemickou chorobou dneška. Stabilne pochoduje Európou od druhej svetovej vojny. Tretina našich detí trpí na alergie, a ak niečo nepodnikneme, čoskoro bude na tú alebo onú alergiu trpieť polovica obyvateľstva Európy. Príčinami týchto alergií sú chemicky ošetrované potraviny a znečistené životné prostredie. Symptómy alergie spúšťajú chemické, prírodné a umelé potravinárske prísady, korenia, pele a iné prírodné látky a srsť zvierat. V Maďarsku je mimoriadnym problémom ambrózia.
<P>
Európska únia však, bohužiaľ, nemá v súčasnosti vypracovanú žiadnu stratégiu v oblasti alergií, čo mi potvrdila aj Komisia v odpovedi na moju otázku. Združenia osôb trpiacich na alergie v rámci občianskej spoločnosti a milióny európskych občanov, ktorých tento problém trápi, počítajú so zavedením právnych predpisov o alergiách na európskej úrovni. Urobme niečo, aby sme pomohli predchádzať alergiám, aby sme riešili hlavné príčiny a chránili tých, ktorí na alergie trpia. Aktívna angažovanosť by podporila naše sústredenie sa na zdravie občanov Európskej únie a ich každodenné starosti.
<SPEAKER ID="065" NAME="Tunne Kelam  " AFFILIATION="PPE-DE">
písomne. - Rád by som upriamil vašu pozornosť na znepokojivý trend v Európe, keď stále viac mladých ľudí trpí na duševné problémy. Mnoho mladých ľudí v Európe je vystavených stresu. Známky nadmerného požívania určitých látok, hlavne alkoholu a drog, sú stále častejšie. Tieto aspekty, samostatne či v kombinácii, môžu viesť k závažným duševným poruchám.
<P>
Nedávne tragédie vo Fínsku ukazujú, že členské štáty musia viac než kedykoľvek predtým venovať pozornosť mladým ľuďom a vytvárať opatrenia na prevenciu chorobnosti, najmä duševného zdravia.
<P>
Rozhodujúci je holistický a aktívny prístup k riešeniu pôvodu duševných problémov. Najvyššou prioritou by malo byť bezpečné prostredie pre život (predchádzajúce domácemu násiliu a nadmernému požívaniu určitých látok), obmedzenie faktorov spôsobujúcich stres v školách a domácnostiach, prevencia a zvyšovanie informovanosti. Žiadna škola nemôže nahradiť milujúcu rodinu, kde rodičia cítia svoju zodpovednosť za to, aby svoje deti naučili základom sociálnych a etických hodnôt.
<P>
Na dosiahnutie stanovených cieľov je dôležité zaangažovať všetky subjekty v spoločnosti. Rôzne dobrovoľnícke a mládežnícke organizácie v rozhodujúcej miere poskytujú bezpečný priestor pre aktivity počas voľného času a pre neformálne vzdelávanie alebo zvyšovanie informovanosti o otázkach týkajúcich sa duševného zdravia.
<P>
Vyzývam preto na holistický a aktívny prístup, ktorý bude zaručovať aj lepšie duševné zdravie a tým aj lepšiu budúcnosť pre mladých ľudí.
<SPEAKER ID="066" NAME="Rareş-Lucian Niculescu  " LANGUAGE="RO">
Vítam skutočnosť, že správa pána Peterleho berie do úvahy a zdôrazňuje naliehavú potrebu prijať aktívne opatrenia na získanie a udržanie odborných zdravotníckych pracovníkov.
<P>
Podľa Svetovej zdravotníckej organizácie by mala byť migrácia lekárov z krajiny dosahujúca 2 % pre orgány varovným signálom. V Rumunsku požiadali 4 % rumunských lekárov o dokumenty, ktoré im umožnia odísť a pracovať v zahraničí, a rovnaké percento bolo zaregistrované aj v roku 2007. Nielenže sme teda prekročili úroveň, ktorá sa považuje za varovnú hranicu, ale dosiahli sme dvojnásobok tohto percenta. Od začiatku tohto roka do 1. septembra 2008 požiadalo 957 osôb Rumunské lekárske kolégium (CMR) o vydanie osvedčení o morálnej bezúhonnosti, ktoré im umožnia pracovať v zahraničí.
<P>
Je zrejmé, že zdravotnícky systém nemôže fungovať bez lekárov. Domnievam sa, že je to znepokojivý jav nielen pre Rumunsko, ale aj pre celú Európu, a členské štáty a Únia musia nedostatku kvalifikovaných jednotlivcov, ktorí môžu liečiť európskych pacientov, venovať mimoriadnu pozornosť.
<SPEAKER ID="067" NAME="Péter Olajos  " LANGUAGE="HU">
V prvom rade chcem povedať, že som veľmi šťastný, že v poslednej dobe vidíme stále viac správ a stratégií zameraných na dôležitosť zdravia.
<P>
Ja sám ako odborník na rozpočet pre rok 2009 som sa pokúsil vystúpiť za Výbor pre životné prostredie, verejné zdravie a bezpečnosť potravín (ENVI). ENVI aj Výbor pre rozpočet moje iniciatívy prijali priaznivo.
<P>
Ako zdôraznil pán Peterle, existuje úzke prepojenie medzi novými zdravotnými rizikami a zmenou klímy. Dňa 7. októbra prijal Výbor pre rozpočet výskumný projekt, ktorý som navrhol, s názvom Komplexný výskum o zdraví, životnom prostredí, doprave a zmene klímy - Zlepšenie kvality vnútorného a vonkajšieho ovzdušia. Túto iniciatívu v hodnote 4 miliónov eur bude riadiť maďarská centrála Regionálneho environmentálneho centra pre krajiny strednej a východnej Európy (REC) a bude zastrešovať deväť štátov (Rakúsko, Bosna a Hercegovina, Fínsko, Maďarsko, Taliansko, Holandsko, Nórsko, Srbsko a Slovensko). Projekt bude zároveň skúmať prepojenia medzi zdravím, ochranou životného prostredia, dopravou a zmenou klímy a ich účinkami v školách.
<P>
Pokiaľ ide o ratifikáciu ECDC, tiež pána spravodajcu podporujem. Ak má táto agentúra zvládnuť svoje rozšírené povinnosti, navrhujem vyčleniť ju z rámca stanoveného Komisiou. Výbor ENVI tento návrh prijal jednohlasne a treba dúfať, že parlamentné plénum toto rozhodnutie tiež prijme koncom októbra.
<SPEAKER ID="068" NAME="Bogusław Rogalski  " LANGUAGE="PL">
Zdravie je jedno z najväčších požehnaní, ktoré môže človek v živote dostať. Bohužiaľ, znepokojivé trendy, ako napríklad nárast počtu prípadov rakoviny, kardiovaskulárnych chorôb, obezity a cukrovky, nás nútia uvedomiť si rozsah ohrozenia nášho zdravia v súčasnosti. Čelíme problémom zmeny klímy, globalizácie, starnutia populácie, ako aj hrozbe pandémie a biologického terorizmu.
<P>
Výrazný rast nákladov na lieky v posledných rokoch dáva tiež dôvod na obavy. V dôsledku toho si mnoho občanov EÚ jednoducho lieky nemôže dovoliť. Zdravotnícke systémy niektorých členských štátov EÚ navyše potrebujú radikálnu reformu, aby sa odstránili obrovské nerovnosti. Existuje napríklad 9-ročný rozdiel v priemernej dĺžke života u žien a 13-ročný u mužov.
<P>
Prioritnou témou by malo byť aj investovanie do politík zdravotnej starostlivosti o ľudí už od raného veku. Je však dôležité, aby pritom nedošlo k situácii, že by sme všeobecne akceptovali zabránenie narodeniu postihnutého dieťaťa alebo dieťaťa trpiaceho na chronickú chorobu. Namiesto toho by sme mali podporovať pomoc pre rodičov chorých detí.
<P>
Okrem toho chcem zdôrazniť potrebu rešpektovania právomocí členských štátov v oblasti zdravotnej starostlivosti a slobody voľby lekárskych služieb.
<P>
Zdravie má evidentne vplyv aj na hospodárstvo. Investície do zdravotnej starostlivosti by sa preto nemali vnímať len ako výdavky, ale aj ako dôležitý prvok investovania do zlepšenia kvality ľudského kapitálu a kľúčový sociálny a politický faktor.
<SPEAKER ID="069" NAME="Richard Seeber  " LANGUAGE="DE">
V záujme ochrany zdravia sa musíme postaviť tvárou v tvár identifikovaným problémom. Rozhodujúcu právomoc na zachovávanie a podporu noriem zdravotníctva majú členské štáty. Existuje však mnoho oblastí, hlavne vo vzťahu k nadnárodným problémom, kde je našou úlohou v maximálnej možnej miere podporiť členské štáty, ak nedokážu samy účinne konať.
<P>
Hlavným problémom, ktorému čelíme, sú vážne rozdiely medzi členskými štátmi na jednej strane a v rámci jednotlivých členských štátov na strane druhej. Priemerná dĺžka života v starých členských štátoch je o 10 rokov väčšia než v nových členských štátoch. Našou úlohou je vo všetkých členských štátoch šíriť overené a odskúšané postupy, ktoré sa osvedčili ako vhodné. Zámerom je prispôsobiť a harmonizovať normy prostredníctvom primeraných opatrení na zvyšovanie informovanosti občanov.
<P>
Zdravie je pre nás všetkých kľúčovou hodnotou a je to zároveň aj kľúčový hospodársky faktor. Musíme preto urobiť ešte viac, aby sme potlačili napríklad prudký nárast výskytov rakoviny. Ak to chceme dosiahnuť, podstatné je zohľadňovať zdravie vo všetkých politických oblastiach a podporovať rozvoj nových technológií a inovácií.
<SPEAKER ID="070" NAME="Kathy Sinnott  " AFFILIATION="IND/DEM">
písomne. - Chcela by som využiť túto príležitosť a vyjadriť radosť najmä z určitých ustanovení v rámci stratégie zdravia, konkrétne zo začlenenia porúch autizmu, ktoré vo zvýšenej miere ovplyvňujú deti v Európe, a rada by som spomenula vynikajúci výskum, ktorý už za pomoci Komisie prebieha v tejto oblasti.
<P>
Chválim nové zameranie sa na zriedkavé choroby, na Alzheimerovu chorobu a výskum duševných chorôb a ľudského zdravia, ako aj pokračujúce zameranie sa na známe ochorenia ako kardiovaskulárne choroby, cukrovka alebo rakovina.
<P>
Som rada, že sa spomínali aj opatrovatelia, pretože je dôležité mať na pamäti, že zdravotný stav ovplyvňuje nielen chorého, ale aj tých, ktorí ho milujú a starajú sa oňho. Dúfam, že sa táto zmienka premení na praktickú podporu pre tých, ktorí riešia skutočné problémy.
<P>
Schvaľujem aj konštruktívne zameranie sa na prevenciu, najmä pri predchádzaní požívaniu alkoholu a drog počas tehotenstva.
<SPEAKER ID="071" NAME="Marian Zlotea  " LANGUAGE="RO">
Zdravie patrí medzi najcennejšie hodnoty v ľudskom živote. Znepokojivý nárast počtu osôb, ktoré trpia na rakovinu, kardiovaskulárne choroby, cukrovku a obezitu aj napriek pokroku, ktorý sa zaznamenal v liečbe týchto chorôb, je dôležitým problémom, ktorý musíme riešiť. Problémy spojené s nadmernou hmotnosťou a nesprávnou výživou, nevhodnou stravou a chorobami HIV a AIDS ohrozujú zdravie Európskej únie.
<P>
Rozdiely v miere prežitia pacientov chorých na rakovinu medzi novými a starými členskými štátmi EÚ sú také veľké, že môžeme hovoriť o "železnej opone v odvetví zdravotníctva". Európska únia musí zjednotiť svoje kroky, aby znížila nerovnosti medzi členskými štátmi, najmä prostredníctvom výmeny osvedčených postupov v rôznych oblastiach a podporou verejného vzdelávania smerom k lepšej lekárskej starostlivosti prostredníctvom podpory inovácií v zdravotníckych systémoch. Zároveň musí navrhnúť mechanizmy na realizáciu štruktúrovanej spolupráce medzi inštitúciami EÚ.
<P>
Musíme definovať základné hodnoty v oblasti zdravia, systém ukazovateľov zdravotníctva EÚ a spôsoby obmedzovania nerovností, ktoré existujú v odvetví zdravotníctva. Musíme investovať do zdravia, musíme prijať spôsoby propagácie zdravia v každom veku a musíme prijať opatrenia súvisiace s tabakom, potravinami, alkoholom a inými faktormi, ktoré ovplyvňujú zdravie.
<P>
(Rokovanie bolo prerušené o 10.35 hod. a pokračovalo o 11.00 hod.)
