<CHAPTER ID="005">
Príprava zasadnutia Európskej rady (16. - 17. decembra 2010) - Zavedenie stáleho krízového mechanizmu na ochranu finančnej stability eurozóny (rozprava) 
<SPEAKER ID="006" NAME="Predseda">
Ďalším bodom programu je spoločná rozprava na tieto témy:
<P>
vyhlásenia Rady a Komisie o príprave zasadnutia Európskej rady (16. - 17. decembra 2010),
<P>
otázka na ústne zodpovedanie, ktorú Komisii predložila pani Bowlesová v mene Výboru pre hospodárske a menové veci o zavedení stáleho krízového mechanizmu na ochranu finančnej stability eurozóny (B7-0659/2010).
<SPEAKER ID="007" NAME="Olivier Chastel" LANGUAGE="FR">
Vážený pán predseda, pán predseda Komisie, pán komisár, vážené poslankyne, vážení poslanci, v mene Rady by som sa rád poďakoval pánovi predsedovi za možnosť vystúpiť pred Parlamentom a predstaviť vám otázky, o ktorých bude diskutovať Európska rada.
<P>
Všeobecne sa má za to, že zasadnutie Európskej rady, ktoré sa uskutoční zajtra a pozajtra, bude rozhodujúce pre posilnenie hospodárskeho piliera hospodárskej a menovej únie. Hlavným bodom programu v skutočnosti bude posilnenie finančnej stability. Žijeme v mimoriadnej dobe, v ktorej vlády aj občania čelili a neustále čelia vážnym problémom. Na prekonanie súčasnej finančnej krízy a obnovenie dôvery musíme urobiť všetko, čo treba.
<P>
Od začiatku krízy sme preukázali odhodlanie prijímať potrebné opatrenia na zachovanie finančnej stability a na podporu návratu k trvalo udržateľnému rastu. Kríza zdôraznila najmä potrebu ďalšieho nástroja na zachovanie stability eurozóny. Museli sme zaviesť mechanizmus vytvorený len pre daný prípad, ktorý sme práve použili na podporu Írska. V strednodobom horizonte však skutočne potrebujeme stály mechanizmus.
<P>
Belgická vláda po dôkladných konzultáciách s predsedom Európskej rady v tejto súvislosti na najbližšom zasadnutí Európskej rady, ktoré sa začne zajtra ráno, predloží návrh rozhodnutia o zmene zmluvy s cieľom zaviesť mechanizmus na ochranu finančnej stability celej eurozóny prostredníctvom zmeny a doplnenia článku 136. Európsku radu vyzveme, aby schválila tento návrh rozhodnutia a začatie zjednodušeného revízneho postupu podľa ustanovení článku 48 ods. 6 Zmluvy o Európskej únii. Cieľom je, aby rozhodnutie bolo oficiálne prijaté v marci 2011 a nadobudlo účinnosť 1. januára 2013.
<P>
Ďalším dôležitým krokom k zvýšeniu fiškálnej disciplíny, rozsiahlejšiemu hospodárskemu dohľadu a hlbšej koordinácii je vykonávanie správy pracovnej skupiny pre hospodárske riadenie, ktorú v októbri schválila Európska rada. Táto otázka, ktorej prikladáme veľký význam, je teraz vecou Parlamentu a Rady a mala by byť uzavretá do budúceho leta.
<P>
Na záver by som rád zdôraznil význam novej stratégie Európa 2020 pre rast a zamestnanosť, ktorá zohráva dôležitú úlohu pri prekonávaní krízy. Belgické predsedníctvo sa zaviazalo urýchliť jej vykonávanie s cieľom pripraviť pôdu pre trvalo udržateľnú obnovu.
<P>
Okrem týchto hospodárskych otázok by som sa chcel vyjadriť k dvom ďalším bodom. Európska rada sa bude zaoberať vzťahmi Únie s jej strategickými partnermi. Rada pre zahraničné veci, ktorej predsedá pani barónka Ashtonová, pripravila správy o pokroku o troch partneroch - Spojených štátoch, Číne a Rusku. Európska rada preto bude pozorne počúvať vystúpenie pani barónky Ashtonovej na tému vzťahov Únie s jej strategickými partnermi. Pani barónku Ashtonovú vyzveme, aby tento prístup uplatnila aj vo vzťahu k ďalším partnerom vrátane Ukrajiny, Afriky, Indie a Brazílie a aby v marci 2011 predložila správu, v ktorej opíše situáciu v oblasti jej kontaktov s našimi partnermi.
<P>
Môj posledný bod sa týka žiadosti o pristúpenie k Európskej únii, ktorú predložila Čierna Hora. Rada pre všeobecné záležitosti privítala stanovisko Komisie k Čiernej Hore. Krajina dosiahla pokrok v plnení politických kritérií, ktoré stanovila Európska rada v Kodani, a požiadaviek procesu stabilizácie a pridruženia. Napriek tomu je však potrebné ďalšie úsilie, najmä vo vzťahu k vykonávaniu siedmich kľúčových priorít určených v stanovisku Komisie. S prihliadnutím na návrh Komisie Rada odporučila udeliť Čiernej Hore status kandidátskej krajiny a Európska rada túto otázku preskúma.
<SPEAKER ID="008" NAME="José Manuel Barroso">
predseda Komisie. - Vážený pán predseda, pán predseda Rady, vážené poslankyne, vážení poslanci, Európska rada sa na svojom zasadnutí tento týždeň sústredí na dva hlavné ciele: na dohodu o hlavných črtách budúceho stáleho európskeho stabilizačného mechanizmu pre eurozónu a o obmedzenej zmene zmluvy, ktorá zabezpečí právnu nepriepustnosť tohto mechanizmu. Preto dúfam a očakávam, že táto Európska rada sa sústredí na výsledok, ustálenie kurzu a posilnenie konsenzu. Dosiahnutím dohody táto Európska rada zároveň vyšle signál jednoty, solidarity a jednoznačnej podpory európskemu projektu, bude si to však vyžadovať veľa tvrdej práce.
<P>
Všetci vieme, že v súčasnosti ide Európskej únii a najmä eurozóne o veľa. Mnoho ľudí očakáva od Európskej únie odpovede. Trhy jednu, naši partneri vo svete ďalšiu, ale predovšetkým ide o našich občanov. Čo očakávajú oni? Ako ich môžeme najlepšie ubezpečiť? Pre mňa je odpoveď jasná. Musíme ukázať, že Európska únia má udalosti pod kontrolou, že máme plán, ktorého sa držíme, a že hovoríme jedným hlasom a konáme jednotne. Rozhodne nepotrebujeme rivalitu medzi vedúcimi predstaviteľmi, nesúlad protirečivých scenárov, či vyhlásenia, po ktorých nenasledujú činy.
<P>
Áno, čelíme závažným problémom, ale keď sa s odstupom pozriete sa na fakty, Európska únia sa tento rok stavia k týmto problémom čelom. Stáli sme pred dvoma konkrétnymi otázkami týkajúcimi sa Grécka a Írska. V oboch prípadoch sme prijali potrebné rozhodnutia. Skutočnosť je taká, že v oboch prípadoch EÚ dokázala konať, musíme však zaviesť ďalekosiahle reformy, aby sme v budúcnosti zabránili vzniku takejto situácie.
<P>
Nevyhnutným predpokladom je skutočné európske hospodárske riadenie. Balíček v oblasti hospodárskeho riadenia preto treba vnímať ako rozhodujúci stavebný kameň v systéme, ktorý Európanom a trhom dáva dôveru v existenciu správnych štruktúr. Dúfam, že Parlament bude tieto návrhy Komisie naďalej považovať za prioritu, aby sa najneskôr od polovice budúceho roka mohli plne vykonávať.
<P>
Náš budúci systém sa bude opierať o individuálne a kolektívne úsilie, zodpovednosť a solidaritu. V tomto smere rýchlo napredujeme. Zároveň treba skonsolidovať verejné financie. Stabilné verejné financie sú potrebné na obnovenie dôvery, ktorá je taká nevyhnutná pre rast. V mnohých členských štátoch je súčasný kurz fiškálnej politiky veľkou záťažou pre dlhodobú udržateľnosť verejných financií a vyžaduje si nápravné opatrenia.
<P>
Samozrejme, musíme vidieť viac než len konsolidáciu verejných financií s cieľom podporiť rast a semienka budúceho rastu Európy zasievame prostredníctvom stratégie Európa 2020. Táto stratégia ponúka Európe perspektívu skutočného rastu. Vidím, že jej potenciál plne využíva čoraz viac členských štátov. Stavajme na tom a urýchlime reformy na podporu rastu. Stratégia Európa 2020 môže, ak ju budeme brať vážne, nasmerovať naše miestne, vnútroštátne a európske hospodárstva k zajtrajším zdrojom rastu.
<P>
Veľmi sa usilujeme o to, aby sme o mesiac predložili prvý výročný prieskum v oblasti rastu. Som presvedčený, že na budúci rok to bude jedna z hlavných tém Parlamentu. To isté sa týka aj budúceho rozpočtu Únie a možností využitia jeho obrovského potenciálu na pomoc v oblasti podpory rastu a tvorby pracovných miest.
<P>
Musíme sa zamerať aj na systém bankovníctva a prijať potrebné opatrenia, aby banky mohli primerane financovať hospodárstvo, najmä malé a stredné podniky. Pokiaľ ide o stabilizáciu hospodárstiev, naše opatrenia boli väčšinou vytvorené len pre daný prípad alebo dočasné. Ďalším dôležitým prvkom nášho prístupu k ďalekosiahlym reformám musí byť stály stabilizačný mechanizmus.
<P>
To je cieľom európskeho stabilizačného mechanizmu. Po intenzívnych konzultáciách, ktoré boli veľmi úspešné, sme dokázali koncom minulého mesiaca predložiť náčrt tohto mechanizmu. Som presvedčený, že Európska rada tento týždeň návrh schváli, hoci presné obrysy budeme musieť vypracovať v nadchádzajúcich týždňoch.
<P>
Tento mechanizmus treba ďalej podporiť rozhodnutím o obmedzenej a úzko zameranej zmene zmluvy. Teraz, keď medzi členskými štátmi existuje zhoda ísť cestou zmeny zmluvy, musí sa tento postup rýchlo zrealizovať. Účel zmeny zmluvy je veľmi špecifický. Ide o priamočiary, pragmatický pozmeňujúci a doplňujúci návrh na splnenie konkrétnej potreby. Na jeho vykonanie je potrebná len jednoduchá zmena. Odolajme preto pokušeniu neprimeraných komplikácií či umelých prepojení s inými témami a nenechajme sa odviesť od úlohy, ktorá je pred nami. Za eurom stojí masívna politická vôľa. Dočasný mechanizmus a teraz aj stály mechanizmus sú kľúčovými rozhodnutiami, ktoré ukazujú, že členské štáty sú ochotné ako vždy podporiť celou svojou váhou stabilitu a integritu eura.
<P>
Všetky tieto prvky - hospodárske riadenie, konsolidácia verejných financií, zabezpečenie reforiem na podporu rastu, účinné bankovníctvo, európsky nástroj finančnej stability a jeho nástupca európsky stabilizačný mechanizmus - sú navzájom prepojené. Treba k nim pristupovať ako k celku zostavenému zrozumiteľným spôsobom, aby sme dosiahli ucelenú reakciu na krízu a zabezpečili, aby sa už nikdy nič podobné nestalo.
<P>
Opatrenia Európskej centrálnej banky sú, samozrejme, veľmi dôležitým príspevkom k tomuto cieľu.
<P>
Všetci sa zhodneme na tom, že opatrenia, ktoré boli tento rok prijaté predovšetkým v súvislosti s Gréckom a Írskom, sú aj v širšom záujme celej Európskej únie a všetkých jej členských štátov. Tieto opatrenia sa pevne opierajú o základné zásady solidarity, kolektívnej zodpovednosti, spoločného znášania rizík a poskytovania vzájomnej podpory v časoch núdze. Viem, že tieto zásady sú Parlamentu veľmi blízke. Veľmi blízke sú aj mne, preto chápem, že vznikli ďalšie myšlienky na realizáciu týchto zásad prostredníctvom ďalších možných mechanizmov.
<P>
Dovoľte mi, aby som sa v tejto súvislosti jasne vyjadril: európske dlhopisy samy osebe sú zaujímavou myšlienkou. Samotná Komisia prišla s touto myšlienkou už v roku 2008 pri hodnotení prvých desiatich rokov hospodárskej a menovej únie, ale nachádzame sa v krízovej situácii a na riešenie tejto krízy už máme finančné mechanizmy, napríklad európsky nástroj finančnej stability. Tieto nástroje zďaleka nie sú vyčerpané a môžu sa vylepšiť a prispôsobiť oveľa rýchlejšie než iné, aj keď možno zaujímavé alternatívy.
<P>
Hoci chápem, že chcete premýšľať o každom možnom riešení, teraz je čas na okamžité opatrenia. Do budúcnosti túto myšlienku neodmietajme, ale teraz sa sústreďme na riešenie, na ktorom sa zhodnú členské štáty a ktoré sa dá vykonať rýchlo a rozhodne.
<P>
Pracujme na tom tento rok spoločne a vyšlime dôveryhodný signál, že Európska únia má pre svoje hospodárstvo jednotnú víziu a túto víziu uskutočňuje. Urobme to s jasným zmyslom pre náš cieľ a tento cieľ jasne vyjadrime: je to silná a stabilná eurozóna v čoraz užšie prepojenej Európskej únii.
<SPEAKER ID="009" NAME="Predseda">
Rád by som poďakoval úradujúcemu predsedovi Rady pánovi Chastelovi a predsedovi Komisie pánovi Barrosovi za úvod do diskusie. Hovoríme o niečom veľmi dôležitom. Prekonanie krízy a tvorba pracovných miest je prioritou našich občanov. Zajtra a pozajtra bude Európska rada venovať pozornosť najmä tejto otázke.
<SPEAKER ID="010" NAME="Joseph Daul" LANGUAGE="FR">
Vážený pán predseda, dámy a páni, zasadnutie Európskej rady, ktoré sa začne tento týždeň, sa koná v mimoriadnej situácii: máme tu špekulatívne útoky na euro, oživenie euroskepticizmu a začiatky úvah o európskych financiách v čase, keď sa Parlament pripravuje na hlasovanie o rozpočte na rok 2011.
<P>
Tieto otázky sú, samozrejme, úzko prepojené. Kríza eura a opatrenia v oblasti solidarity majú dosah na kúpnu silu Európanov, ktorí si kladú otázku, či všetko to úsilie stojí za to, či vôbec k niečomu vedie, a tak vzniká euroskepticizmus aj v krajinách, ktoré boli doteraz tradične proeurópske. Tento jav si prisvojili populisti a extrémistické politické frakcie, ktoré ťažia zo strachu a z pokušenia stiahnuť sa do seba a ktoré nemajú zázračný liek, keď sú vo vláde.
<P>
Začnem eurom, ktoré musíme chrániť a posilňovať, pričom si zároveň musíme klásť niektoré základné otázky.
<P>
Moja prvá otázka znie: Mala niekedy Európa takú stabilnú menu akou je euro? Hovorím to všetkým, ktorí cítia nostalgiu za národnými menami - krok späť by mal pre Európu katastrofálne dôsledky.
<P>
Moja druhá otázka znie: Kto stojí za útokmi, ktorým je euro vystavené už celé mesiace? Kto chce získať z tohto zločinu, ak to tak môžem nazvať? Neuznávam konšpiračné teórie, ale v rozhovoroch, ktoré mávam s politickými predstaviteľmi a finančnými analytikmi, sa cestičky zbiehajú k zdroju nášho problému. Kedy sa poučíme? Myslím si, že sa môžeme porozprávať priamo s našimi priateľmi.
<P>
Moja tretia otázka znie: Prečo sa euro oproti americkému doláru stále obchoduje v kurze nad 1,30? Táto situácia vážne brzdí náš vývoz a každý vraví, že euro už má dosť. Prečo iba naše krajiny vykonávajú prísnu ortodoxnú politiku, kým naši konkurenti pri rozmachu svojich hospodárstiev profitujú zo svojej slabej meny? Práve na to sa nás naši občania pýtajú. Sú to otázky, ktoré som v uplynulých dvoch týždňoch dostal na stretnutiach so zvolenými politikmi.
<P>
Dámy a páni, potrebujeme vyslať dôveryhodný signál, že prekonáme krízu, potrebujeme opatrenia, ktoré podporia návrat k rastu, a konkrétne opatrenia, aké napríklad nedávno prijala Komisia pána Barrosa s cieľom znovu naštartovať vnútorný trh či dosiahnuť etickejšie správanie finančných trhov. Kríza eura dokázala, že potrebujeme zbližovanie našich sociálnych a fiškálnych politík. To si vyžaduje odvahu. Pán úradujúci predseda Rady, pán predseda Komisie, choďte ďalej a rýchlejšie a vyriešime dosť problémov.
<P>
Keď chceme posilniť naše krajiny na scéne svetovej hospodárskej súťaže a keď chceme peniaze daňových poplatníkov využívať čo najúčinnejším spôsobom, budeme v nadchádzajúcich rokoch potrebovať veľa odvahy. Toto úsilie o zefektívnenie výdavkov sa musí uskutočniť na všetkých úrovniach: miestnej, regionálnej, vnútroštátnej a európskej. Znovu treba preskúmať politické a finančné priority Únie a treba zásadne prehodnotiť verejné financie v Európe. Musíme si klásť reálne otázky a v závislosti od odpovedí upraviť náš rozpočtový rámec na obdobie rokov 2014 - 2020.
<P>
Európsky parlament žiada práve túto kľúčovú rozpravu a ako predstavitelia priamo zvolení 500 miliónmi Európanov sa na týchto zásadných diskusiách chceme v plnej miere zúčastňovať, aj keď sa to nebude páčiť niektorým vládam, ktoré nám chcú uprieť toto právo.
<P>
Žiadam Európsku radu, aby nám dala svoj súhlas a nech v prípade potreby hlasuje, aby tí, ktorí nám odoprú možnosť zúčastňovať sa na tejto rozprave, niesli zodpovednosť. Pre nás to nie je otázka moci, ale otázka príspevku k rozhodujúcej diskusii o budúcnosti európskej stavby. Musíme tento problém vyriešiť, musíme prijať správne rozhodnutia, nevyhnutné rozhodnutia, ktoré zabezpečia, že európsky rozpočet sa postupne stane investičným rozpočtom.
<P>
Keď naše členské štáty, ktoré dbajú na rozpočtové obmedzenia, nemôžu toľko investovať v oblasti vzdelávania, odbornej prípravy, výskumu a inovácií, urobme to na európskej úrovni spojením našich zdrojov, ktorým dosiahneme úspory z rozsahu.
<P>
Podľa Poslaneckého klubu Európskej ľudovej strany (kresťanských demokratov) nesmie diskusia o európskych financiách skĺznuť k hádke členských štátov o tom, kto chce svoje peniaze späť. Naopak, cieľom tejto diskusie by malo byť dosiahnutie akceptácie Európy našimi spoluobčanmi tým, že im poskytneme pridanú hodnotu, ktorú môžu predstavovať zosúladené a vizionárske európske opatrenia.
<P>
V súčasnej dobe navštevujem hlavné mestá štátov a môžem vám povedať, že táto diskusia už prebieha. Nepremeškajme túto príležitosť. Keďže sa blížia Vianoce a Nový rok a toto predsedníctvo sa čoskoro skončí, rád by som poďakoval belgickému predsedníctvu za veľmi dobrú spoluprácu s Parlamentom a tiež pánovi Josému Manuelovi Barrosovi, ktorý sa odvážne podujal predložiť dokument o kapitálových požiadavkách do konca júna. Som presvedčený, že musíme spoločne pokračovať týmto smerom a že hlavy štátov a predsedovia vlád nás musia nasledovať. Musíme im ukázať cestu.
<P>
(potlesk)
<SPEAKER ID="011" NAME="Martin Schulz" LANGUAGE="DE">
Vážený pán predseda, nestáva sa často, aby sme sa na konci roka zišli so závažnejším problémom. Sme hlboko znepokojení, pretože Európa sa nachádza uprostred rastúcej a rozmáhajúcej sa krízy dôvery. Táto kríza dôvery má svoje príčiny, pričom niektoré z nich by som sa tu dnes rád pokúsil opísať. Som presvedčený, že čelíme ukrajovaniu dôvery z oboch koncov. Na jednej strane máme tých, ktorí sa pokúšajú pred občanmi svojej krajiny zatajiť skutočný stav. Dôvera ľudí sa vážne otriasa, keď im vláda hovorí: "Všetko je v poriadku, bez problémov, máme to pod kontrolou," a potom sa zrazu otočí a vysvetľuje, že potrebuje nespočetné miliardy eur pomoci. To sa stalo už dvakrát. Neviem, či ešte nejaká vláda bude tvrdiť, že má všetko pod kontrolou a dokáže financovať svoje dlhopisy, aj keď úrokové sadzby rastú, a potom zrazu zmení názor a povie: "Potrebujeme záchranný balíček. Pomôžte nám!" To sa nesmie stať. Potrebujeme súpis skutočných štátnych dlhov a dlhov bánk. Som presvedčený, že keď vysvetlíme skutočnú situáciu, nech je akokoľvek zlá, získame väčšiu dôveru. Keď budú všetky karty na stole, budú sa nám ľahšie hľadať riešenia.
<P>
Dôvera sa však ukrajuje aj z druhej strany. Deje sa to, keď silné krajiny hovoria: "Nemusíme pomáhať." Opäť počúvame odkaz v duchu národných záujmov: "Nie sme pripravení platiť za iných." A predsa krajiny, ktoré to hovoria, vedia, že napokon sa budeme musieť všetci spojiť a zaplatiť. Keď sa ľuďom nepovie pravda, hoci viete, že vo vlastnom záujme budete musieť zaplatiť, má to na dôveru rovnako zničujúci dosah.
<P>
V súčasnosti sa pripravujeme na zasadnutie Európskej rady. Čo s jej rôznorodými hlasmi? Jeden je za európske dlhopisy, iný je proti. Jeden vraví: stabilizujte záchranný balíček a rozšírte ho. Druhý vraví: nerozširujte ho. Zaujímalo by ma, akú logiku má vysvetľovanie, že ide len o dočasné opatrenia, pretože máme všetko pod kontrolou, ale musíme tieto dočasné opatrenia zahrnúť do zmluvy, aby boli k dispozícii z dlhodobého hľadiska. Takéto protirečenie si všimne každý a aj to otriasa dôverou ľudí. Spôsobuje to ujmu na dôvere, keď vláda v lete podrobí svoje banky záťažovému testu a až po niekoľkých mesiacoch si uvedomí, že to bol v skutočnosti záťažový test eura a nie bánk.
<P>
Nachádzame sa uprostred krízy dôvery a musím vám povedať, pán Barroso, že to, čo ste dnes dopoludnia povedali, je možno pravda, ale vyvoláva to dojem, že namiesto hľadania najlepších riešení a ich zavádzania do praxe budeme diskutovať o minimálnej zhode, ktorú môžeme v piatok dosiahnuť. To jednoducho nestačí. Kríza dôvery sa tým iba prehĺbi. Politika, ktorá v krátkodobom horizonte upokojí vnútroštátne trhy, nie je dostatočná. Potrebujeme politiku, ktorá bude stabilizovať trhy aj euro. Prečo nikto v Parlamente ani v Európskej rade nehovorí o vonkajšej hodnote eura? Dnes sa euro voči americkému doláru obchoduje na úrovni 1,34. Jeho najnižšia hodnota počas krízy bola 1,20, a keď sa zaviedlo, malo hodnotu 1,15. Euro je stabilná mena. V medzikontinentálnej hospodárskej súťaži, keď na hospodárskom poli navzájom súťažia regióny sveta, už nezáleží na jednotlivých národných menách, ale na menovej štruktúre celého regiónu. Z hospodárskeho a spoločenského hľadiska je eurozóna jednoznačne najsilnejším regiónom sveta. Politicky ju však oslabujú tvorcovia politík, ktorí vykonávajú politiky zamerané na krátkodobé utlmenie vnútroštátnej diskusie. Euro je silné a mohlo by byť omnoho silnejšie, keby tí, ktorí pôsobia ako jeho politický rámec, a tí, ktorí sú zaň zodpovední, konečne splnili svoje povinnosti a prijali odvážne, súdržné rozhodnutia o spoločenských a hospodárskych otázkach, ktoré by skoncovali s krízou dôvery. Stačí, keď sa pozriete na to, čo sa deje v Londýne, Paríži a Ríme. Keď túto krízu dôvery nezastavíme, budeme mať v nasledujúcich rokoch vážne problémy.
<P>
Preto by som chcel Rade povedať, že som za európske dlhopisy. Keď sa nájde iné vhodné opatrenie, nech sa páči, prijmite ho, ale musíte sa konečne dohodnúť na vnútornej stabilizácii eura, pretože navonok je silné dosť.
<SPEAKER ID="012" NAME="Guy Verhofstadt" LANGUAGE="FR">
Vážený pán predseda, myslím si, že v živote existuje pravidlo, ktoré platí všade: keď nejaká skupina čelí útoku, musí reagovať jednotne a solidárne. V roku 2010, keď čelilo útokom euro, sme boli svedkami presného opaku, pretože od gréckej krízy vidíme len spory v diskusiách, úplnú nejednotnosť a absolútny nedostatok solidarity.
<P>
Teraz musíme prejaviť odvahu a priznať, že žiadne z prijatých dočasných opatrení jednoducho nestačí, a týmto sa obraciam aj na predsedu Komisie. To nie je moja analýza, je to analýza Medzinárodného menového fondu (MMF), Organizácie pre hospodársku spoluprácu a rozvoj (OECD), pána Tricheta, ktorý je hlavou menovej strážkyne eura, prezidentom Európskej centrálnej banky, podľa ktorých opatrenia, ktoré boli doposiaľ prijaté a ktoré sa ešte majú prijať, nie sú dostatočné.
<P>
Všetci vravia, že sa musia prijať opatrenia v štyroch oblastiach: po prvé, pakt stability so skutočnými mechanizmami sankcií; po druhé, stály rozšírený krízový fond - to nenavrhujem ja, to pán Trichet hovorí, že sa musí rozšíriť, ale proti jeho rozšíreniu sú hlavy štátov a predsedovia vlád, a pritom chceme, aby sa na trhy vrátila dôvera; po tretie, skutočné hospodárske a fiškálne riadenie, fiškálna a hospodárska únia; po štvrté, jednotný trh s európskymi dlhopismi.
<P>
To sú štyri veci, ktoré treba urobiť, pretože nikde na svete, vážení kolegovia, neexistuje mena, za ktorou nestojí vláda, hospodárska stratégia a trh s dlhopismi. Také niečo neexistuje nikde na zemi. A čo nám tu dnes vravia? Vravia nám: "Áno, je to dobrá myšlienka, ale musíme ešte chvíľu počkať." Musíme počkať na čo? Zrejme máme čakať na úplný chaos alebo na zánik eura.
<P>
Preto nastal čas na prijatie rozhodnutia a ja nechcem, vážený pán predseda, aby nám dnes Komisia povedala: "Nuž, áno, bude to zložité, nesmieme pokračovať v diskusiách o európskych dlhopisoch, je to dobrý nápad, ale nie je na to správny čas, pretože máme krízový fond, ktorý bude odteraz stály." Jedno s druhým nemá nič spoločné. Krízový fond je teraz potrebný na odvrátenie útokov proti euru, ale pre strednodobú a dlhodobú stabilitu eura sú potrebné aj európske dlhopisy. Tieto dve veci sa vôbec nevylučujú. Potrebné sú obe, tak ako všade na svete.
<P>
Preto sa domnievam, že popri hlavách štátov a predsedoch vlád, ktoré budú zajtra a pozajtra diskutovať a povedia: "Áno, upravíme zmluvu a krízový fond, ktorý sa mal v skutočnosti rozšíriť, čo požadujú všetci ostatní, potom môže byť stály," domnievam sa, že nastal čas, aby Komisia čo najrýchlejšie predložila balíček, ktorý bude omnoho významnejší, odvážnejší, všeobecnejší a súdržnejší, pokiaľ ide o tento prístup. V súvislosti s Paktom stability a rastu, ktorý má skutočné mechanizmy sankcií, môže Parlament urobiť to, čo má, pretože balíček je tu a my sa vrátime k pôvodným návrhom Komisie. Pokiaľ ide o ďalšie tri body, rozšírený krízový fond, áno, ale navrhnite ho. Navrhnite ho! Zaujmite postoj k tejto otázke a povedzte, že krízový fond sa musí rozšíriť. Prečo? Pretože rozšírený krízový fond skoncuje so špekuláciami voči euru. Po druhé, navrhnite globálny balík pre fiškálnu a hospodársku úniu a po tretie, nebojte sa a navrhnite jednotný trh s európskymi dlhopismi. Vieme, že keď sa všetko povie a urobí, povedie to k stabilizácii eura z dlhodobého hľadiska.
<SPEAKER ID="013" NAME="Daniel Cohn-Bendit" LANGUAGE="FR">
Vážený pán predseda, pán predseda Komisie, dámy a páni, na tom všetkom je však niečo zvláštne. Pán Chastel, hovorili ste o ďalšom samite. Mohli ste nám povedať, že pred týmto samitom budú veci akosi neisté. Mohli ste nám povedať, že niektoré diskusie sa budú musieť skrátiť.
<P>
Pán Barroso, som presvedčený, že pri všetkých týchto vágnych rečiach nedosiahneme žiadny pokrok, nepohneme sa ani o kúsok vpred. Pán Schultz má pravdu: musíme opísať realitu krízy a povedať, ako to naozaj je, ale musíme opísať aj realitu našej politickej bezmocnosti a jej dôvody. Nemá zmysel povedať len to, že sme prijali správne rozhodnutia. Viete tak dobre ako ja a vedia to tu všetci, že sme ich vždy prijali príliš neskoro. Robíme krok vpred a dva kroky vzad. Nevravím, že je to vaša chyba. Práve naopak, domnievam sa, že Komisia bola dokonca v časoch nedostatku jasnozrivosti bodom stability. Ale teraz - myslím si, že pán Verhofstadt položil skutočnú otázku - aká má byť naša stratégia v nadchádzajúcich mesiacoch?
<P>
Podľa mňa je stratégia jednoduchá: Komisia by mala predložiť pakt stability, ktorý už má a ktorý by definoval potrebnú stabilitu a tým aj zodpovednosť všetkých voči euru, a pakt solidarity, ktorý by definoval potrebnú solidaritu. Bez solidarity niet žiadnej stability. Diskusie pani Merkelovej s pánom Untelom nás už nezaujímajú. Áno, stanovisko niektorých krajín vrátane Nemecka, ktoré hovoria, že musí existovať stabilita a že to, čo sa stalo, sa už nikdy nesmie zopakovať, je správne. Áno, ak zároveň nepovieme, že solidarita nás núti k vytvoreniu príležitosti na ochranu eura prostredníctvom európskych dlhopisov na investovanie, na pokračovanie v ekologickej a hospodárskej transformácii. Musíme investovať, ale na vnútroštátnej úrovni to už nie je možné. Máme mincu s dvoma stranami: na jednej strane stabilita a na druhej solidarita a medzi nimi zodpovednosť.
<P>
Predseda Komisie predložil návrh na reformu funkcií Únie s cieľom dosiahnuť stabilitu a solidaritu prostredníctvom európskych dlhopisov takým spôsobom, aby viac neboli možné žiadne špekulácie s dlhmi jednotlivých krajín, pričom pri európskych dlhopisoch máte zároveň možnosť investovať.
<P>
Pán Oettinger nám hovorí, že na reformu energetického odvetvia potrebuje 1 000 miliárd EUR, ale kde má tie peniaze vziať? Má hrať v lotérii alebo ako? Je vyslovene absurdné povedať, že potrebuje 1 000 miliárd EUR bez toho, aby nám povedal, ako máme získať finančné prostriedky potrebné na túto nevyhnutú hospodársku transformáciu.
<P>
Stratégia je preto jednoduchá: Komisia navrhuje, Parlament mení a dopĺňa a rozhoduje, potom nasleduje pozícia Komisie a Európskeho parlamentu v prospech Rady alebo proti Rade a Rada bude musieť na túto spoločnú pozíciu reagovať. To je všetko. To je jediné riešenie v dnešnej rozprave. Keď budeme čakať na pani Merkelovú, kým si rozmyslí, že prijme rozhodnutie štvrťhodiny predtým, ako ho musí prijať, môžeme čakať celú večnosť. Kým ho prijme, zmeškáme vlak. Samozrejme, môžete mi na to povedať, že príde ďalší vlak, preto na tom nezáleží, stále môžeme nastúpiť na ďalší vlak. Ale to nie je pravda. Gorbačov mal pravdu, keď povedal: "Nebezpečenstvo čaká len na tých, ktorí nereagujú na život."
<P>
(Predseda prerušil rečníka.)
<P>
Nechcem, aby Európu potrestali dejiny. Splňte si svoju povinnosť. My si plníme tú svoju a Rade musíme dokázať, že politická stabilita, ktorú potrebujeme, je tu, v Komisii a Parlamente, a že sa vzoprieme nestabilite Rady.
<P>
(potlesk)
<SPEAKER ID="014" NAME="Timothy Kirkhope">
v mene skupiny ECR. - Vážený pán predseda, máme spoločnú nádej, že Európska rada sa dohodne na opatreniach, ktoré upokoja trhy a opäť zavedú do eurozóny stabilitu, pretože či sme členmi, alebo nie, všetci na tom máme záujem.
<P>
Pred týmto zasadnutím nám vravia, že ústrednou súčasťou riešenia má byť viac sankcií, ale aby boli sankcie účinné, musia byť dôveryhodné, a Únia má v tejto súvislosti veľmi neslávnu históriu. Keď budú sankcie automatické, sotva to znamená, že budú aj dôveryhodnejšie, ak pretrvá presvedčenie, že sa môže nájsť politické riešenie na ich obídenie. To, čo naozaj potrebujeme, je politická vôľa členov eurozóny dodržiavať svoje súčasné povinnosti.
<P>
Šíria sa zvesti, že kľúčovou súčasťou riešenia má byť podiel súkromného sektora na budúcich záchranných opatreniach. Bolo by však strašným paradoxom, keby hlavným dôsledkom takejto iniciatívy bolo zvýšenie nákladov na pôžičky pre niektoré slabšie členské štáty eurozóny, ktoré by prispelo k vzniku ďalšej krízy.
<P>
Len prednedávnom sme dokončili rozsiahly proces reformy zmluvy, reformný balíček, ktorý mal údajne uzavrieť kapitolu zmien zmluvy na dobu jednej generácie. A teraz, sotva po niekoľkých mesiacoch, sa očividne púšťame do ďalšej zmeny.
<P>
Všetci vrátane predsedu Komisie nás ubezpečujú, že potrebné sú len obmedzené zmeny, no zdá sa, že nemecká vláda si myslí niečo iné. Nemecký minister financií pán Schäuble zrejme otvoril dvere pre nové kolo integrácie, ktoré povedie k fiškálnej únii a napokon k politickej únii.
<P>
Kde sa to skončí? Určite to nebude ďalšie stratené desaťročie sústredené na nesprávne reformy? Európa potrebuje hospodársku reformu, disciplínu v oblasti verejných financií, prehĺbenie vnútorného trhu, zmeny v oblasti pracovného práva na podporu zamestnanosti a balíček opatrení na dosiahnutie úspechu programu Európa 2020.
<P>
Toto sú kľúčové reformy, ktoré odvážne a správne stanovil pán predseda Barroso v programe pre svoju Komisiu, obávam sa však, že táto príležitosť sa nám už vymyká z rúk. Hrozí obrovské riziko, že napriek tvrdeniam o budovaní Európy môže v skutočnosti ísť o jej ohrozenie, a hoci dúfame v silnejšiu Európu, neschopnosť riešiť jej základné hospodárske problémy v skutočnosti povedie len k jej oslabeniu.
<P>
Sme presvedčení, že prioritami Európskej rady musí byť dohoda o obmedzenom počte konkrétnych opatrení, aby si členovia eurozóny mohli navzájom pomôcť prekonať momentálnu krízu bez akéhokoľvek zaťaženia členských štátov, ktoré sa rozhodli zostať mimo, a potom opätovné potvrdenie zásadného významu riešenia dlhodobej krízy, ktorej čelíme a ktorou je riziko trvalého kolapsu našej hospodárskej konkurencieschopnosti.
<SPEAKER ID="015" NAME="Lothar Bisky" LANGUAGE="DE">
Vážený pán predseda, dámy a páni, riešením svetovej hospodárskej a finančnej krízy sa zaoberáme už tri roky. Jedným zo záverov, ktoré by sme si mali vziať z tejto dlhotrvajúcej diskusie, je to, že naše opatrenia očividne neriešia korene krízy, ale len jej príznaky. Rád by som znovu zopakoval, že rozhodnutia na úrovni EÚ nesmú byť určované finančnými trhmi. Nesmieme bankám dovoliť, aby v zásade vyviazli bez trestu, aby pokračovali v špekuláciách a zodpovednosť za rizikové transakcie, do ktorých sa púšťajú, prenechali na členské štáty. Prísne úsporné balíčky, ktoré boli uložené Grécku a Írsku, povedú k tomu, že ľudia budú znášať náklady za krízu, ktorú nespôsobili. Obmedzia sa tým spotrebiteľské výdavky a zabráni sa potrebnému zlepšeniu hospodárstva. Vďaka drastickým úsporným opatreniam sa do rovnakej situácie, v akej je Grécko a Írsko, dostanú ďalšie ohrozené krajiny, napríklad Portugalsko a Španielsko.
<P>
Prostá úprava finančných nástrojov či zavedenie nových bezpečnostných sietí nepomôže. Stály mechanizmus na zachovanie finančnej stability musí obsahovať opatrenia na reguláciu činností trhu. K týmto opatreniam okrem iného patrí zavedenie dane z finančných transakcií a povinnosti dodržiavať minimálne sociálne normy. Pre nás je dôležitá aj zmena štatútu Európskej centrálnej banky tak, aby mohla štátom v problémoch poskytovať priamu finančnú pomoc a obísť pri tom banky.
<P>
To sú prvé kroky, ktoré by sme mali vykonať, veľmi sa však oneskorujú. Povedzme si to celkom jasne, úzkoprsý prístup jednotlivých štátov blokuje právne predpisy potrebné na účinnú kontrolu finančných trhov. Hlavy štátov a predsedovia vlád nám bránia v pokroku správnym smerom. Počítam k nim aj nemeckú kancelárku.
<SPEAKER ID="016" NAME="Nigel Farage">
v mene skupiny EFD. - Vážený pán predseda, rok 2010 si budeme pamätať ako rok, v ktorom sa v projekte eura objavili hlboké trhliny a verejnosť v Európe si uvedomila absolútnu hlúposť svojich vedúcich predstaviteľov.
<P>
Teraz tu máme ďalší samit, ďalšiu krízu, a dôvera v euro klesá z týždňa na týždeň. Akoby sme v spomalenom zábere sledovali automobilovú haváriu a vy teraz chcete stály mechanizmus záchranných opatrení. Myslíte si, že keď budete mať fond vo výške, povedzme, miliardy eur, všetko bude v poriadku. Nuž, nebude to v poriadku. Zlyhanie eura nemá so špekuláciami nič spoločné. Nemá nič spoločné s trhmi, ani menovými, ani dlhopisovými, prišlo k nemu preto, že sever a juh Európy sa dnes ani nikdy v budúcnosti nemôže spojiť v jednotnej menovej únii. Nebude to fungovať.
<P>
A politicky, samozrejme, musíte zmeniť zmluvu. Dôvodom je to, že štyria nemeckí profesori v Karlsruhe zvíťazia a dokážu, že záchranné opatrenia, ktoré ste už zaviedli, boli v skutočnosti podľa zmlúv nezákonné.
<P>
Nuž, túto zmenu zmluvy vítam z mnohých dôvodov, pretože to bude znamenať, že v Írsku sa musí konať referendum. A človek nikdy nevie, David Cameron možno dodrží svoj sľub a vyhlási referendum aj v Spojenom kráľovstve. Som si istý, že ako demokrati by ste referendum o EÚ v Spojenom kráľovstve všetci privítali.
<P>
Na konci roka 2010 by sme sa však nemali zaoberať len stavom Únie, ale aj stavom Belgicka. Úradujúce belgické predsedníctvo nám tu šesť mesiacov kázalo o tom, že sa musíme hlbšie integrovať. Čo je toto za frašku. Od júna nemáte vo vlastnej krajine žiadnu vládu. Máme tu nekrajinu, ktorá sa snaží zrušiť našu krajinu. Je to skutočne absolútna fraška, ale nikto si to tu nedovolí priznať, pretože všetci pred tým zatvárate oči. Belgicko je mikrokozmom celej Európskej únie. Belgicko sa rozsype na kusy a zvyšok bude nasledovať. Prajem každému veselé Vianoce.
<SPEAKER ID="017" NAME="Sharon Bowles">
autorka. - Vážený pán predseda, opäť tu skúmame náplasť a zaujíma nás, či je dostatočne veľká a pevná, aby prekryla ranu. V júli som sa pýtala, kedy Komisia predpokladá predloženie očakávaného legislatívneho návrhu na stály mechanizmus krízového riadenia verejného dlhu a aký by mal byť právny základ. Pýtala som sa aj na mnohé ďalšie veci, napríklad na relatívne poradie jednotlivých fondov a na pomer, v akom by sa využívali. Udalosti ukázali, že odpoveďou v skutočnosti bolo, že nevieme a že sa to pripraví za pochodu.
<P>
Do istej miery to dokonca chápem, keďže sa nachádzame na novej pôde a potrebné sú nové plány. Opakujem však, že keď po vyhláseniach Komisie či Rady nebudú nasledovať masívne opatrenia, zruší sa tým prospešnosť týchto záverov. Odpoveď na moju júlovú otázku sa objavila až pri záchrane Írska, čo je podľa mňa poľutovaniahodné, nehovoriac o tom, že najmenší fond pochádzajúci z rozpočtu EÚ sa používa v rovnakom pomere k väčším fondom. Napriek mojim predošlým otázkam sa to s Parlamentom nekonzultovalo.
<P>
Dnes tu stojím a pýtam sa na ďalšie podrobnosti v nadväznosti na októbrové závery Rady, v ktorých bola Komisia požiadaná, aby začala pracovať na obmedzenej zmene zmluvy, ktorá je potrebná na zavedenie stáleho mechanizmu riešenia kríz. Hovorilo sa aj o tom, že bude treba zapojiť súkromný sektor, čo vyľakalo trh, pretože chýbalo dostatočné vysvetlenie. Zdôrazňuje sa tiež regulačný problém týkajúci sa nulového rizika vo vzťahu k verejnému dlhu eurozóny, o ktorom som sa zmienila a ktorý narušil disciplínu trhov a viedol k vzniku zvrátených stimulov.
<P>
Potom Euroskupina oznámila, že stály mechanizmus bude založený na európskom nástroji finančnej stability a že v jednotlivých prípadoch môže zahŕňať súkromný sektor v súlade s postupmi Medzinárodného menového fondu. Po prvé, môžeme teraz dostať presnejšie a podrobnejšie údaje o zmene zmluvy a príslušnom postupe? Parlament musí vedieť, že to bude primerané. Ďalšie pohrávanie sa s článkom 136 nie je odpoveďou. Po druhé, bude nový nástroj založený na medzivládnom prístupe, pretože tak funguje európsky nástroj finančnej stability, alebo bude v skutočnosti záležitosťou Spoločenstva, ako by to podľa nás malo byť? Po tretie, aké sú technické možnosti a podmienky? Tento mechanizmus musí byť založený na technických faktoch a musí byť masívny, dôveryhodný a trvalý, k čomu by som ja ešte dodala, že aj finančne dostupný. Po štvrté, budú členské štáty, ktoré ešte neprijali euro, prizvané do tohto mechanizmu? To je zrejme dôležité najmä pre krajiny, ktoré majú svoj dlh v eurách.
<P>
Pýtali sme sa, kedy sa to uskutoční, a bolo nám povedané, že v januári 2013, ale ako vníma úlohu Parlamentu Komisia? Parlament a náš výbor je skutočne rozhodnutý plniť svoju úlohu, najmä keď sme s premýšľaním o celej záležitosti popredu. Ak s nami nebudú riadne konzultovať a nebudú nás riadne informovať, kde potom budú národné parlamenty a občania? Táto otázka je nerozlučne spätá s balíkom hospodárskeho riadenia. Zámerom všetkých opatrení na zlepšenie Paktu stability a rastu, dohľadu a európskeho semestra je predísť ďalšej kríze a sledovať, ako prekonávame súčasnú hospodársku krízu.
<P>
Tento mechanizmus nie je talizman, ktorý si môžeme zavesiť na stenu, aby odvracal trhovú disciplínu. Skutočným riešením pre euro je priznať potrebu plnej politickej disciplíny v spojení s plnou trhovou disciplínou. Túto krízu máme, pretože obe boli v minulosti oslabené.
<SPEAKER ID="018" NAME="Olli Rehn">
člen Komisie. - Vážený pán predseda, vážené poslankyne, vážení poslanci, dovoľte mi poďakovať pani Bowlesovej za jej otázku, ako aj za návrh uznesenia o stálom mechanizme. Pokúsim sa vám predstaviť pohľad Komisie na tých päť otázok, ktoré boli zahrnuté v otázke na ústne zodpovedanie.
<P>
Európska rada na svojom októbrovom zasadnutí vyzvala pána predsedu Van Rompuya, aby spoločne s Komisiou usporiadal konzultácie o obmedzenej zmene zmluvy potrebnej na zavedenie stáleho mechanizmu na riešenie kríz. Má sa za to, že obmedzená zmena zmluvy predpokladá využitie zjednodušeného revízneho postupu na základe článku 48 zmluvy.
<P>
Tento postup je obmedzený v tom zmysle, že po prvé, umožňuje len také zmeny zmluvy, ktorými sa nezvyšujú právomoci delegované na Úniu, a po druhé, obmedzuje sa na zmeny v 3. časti Zmluvy o fungovaní Európskej únie, ktorá sa týka politík a vnútorných opatrení Únie.
<P>
Členské štáty zrejme uprednostňujú len veľmi obmedzenú zmenu zmluvy, ktorá sa pravdepodobne zaradí pod článok 136, ktorého ustanovenia sa týkajú len členských štátov eurozóny. O tejto otázke sa, samozrejme, bude diskutovať na zasadnutí Európskej rady, ktoré sa uskutoční tento týždeň. Bez ohľadu na to, aká zmena bude navrhnutá, bude sa oficiálne konzultovať s Parlamentom.
<P>
Po októbrovom rozhodnutí Európskej rady sa Euroskupina na mimoriadnom zasadnutí v novembri dohodla na hlavných zásadách európskeho stabilizačného mechanizmu (ESM). Podľa dohody Euroskupiny bude ESM medzivládnym mechanizmom, ktorého riadenie bude založené na modeli európskeho nástroja finančnej stability.
<P>
O konkrétnych detailoch finančného mechanizmu sa ešte treba rozhodnúť a mali by byť vypracované počas prvého štvrťroku budúceho roka. Kľúčovou otázkou bude, samozrejme, financovanie. Budúci nástroj bude musieť byť dostatočne masívny a musí si získať výraznú dôveru trhov.
<P>
Každá podpora zo zdrojov ESM bude založená na prísnych podmienkach. Pomoc, ktorá sa poskytne niektorému členskému štátu eurozóny, by mala byť založená na prísnom programe hospodárskeho a fiškálneho posudzovania a na dôkladnej analýze udržateľnosti dlhu, ktoré by mala vykonávať Komisia spolu s Medzinárodným menovým fondom a v spojení s Európskou centrálnou bankou.
<P>
Napriek medzivládnej povahe finančnej zložky mechanizmu budú politické podmienky pevne zakotvené v zmluve, aby sa zabezpečila dôsledná súdržnosť so spoločným rámcom mnohostranného dohľadu, na ktorom je v skutočnosti založená celá hospodárska a menová únia.
<P>
Pokiaľ ide o odpoveď na jednu z piatich otázok pani Bowlesovej, o možnej účasti členských štátov, ktoré nie sú súčasťou eurozóny, na tomto mechanizme ešte nebolo prijaté žiadne rozhodnutie. Zdá sa však, že väčšina členských štátov uprednostňuje transparentný a prehľadný rámec, v ktorom by sa na členské štáty mimo eurozóny vzťahoval mechanizmus platobnej bilancie a na členské štáty eurozóny by sa vzťahoval európsky stabilizačný mechanizmus.
<P>
Účasť niektorých členských štátov mimo eurozóny na operácii podpory by však napriek tomu mala byť možná prostredníctvom dvojstranných príspevkov, ako je tomu už dnes v prípade Írska, pre Spojené kráľovstvo, Švédsko a Dánsko.
<P>
Dovoľte mi tiež vyjadriť sa k diskusii o európskych dlhopisoch. Pripomeňme si, že v súvislosti s ustanovením finančnej pomoci 9. mája - v Schumanov deň - tohto roku a nasledujúcej noci Komisia predniesla návrh týkajúci sa európskeho mechanizmu finančnej stability, nástroja Spoločenstva, ktorý bol skutočne prijatý na úrovni až do 60 miliárd EUR na základe úverových záruk z rozpočtu Únie podľa rozhodnutia o vlastných zdrojoch.
<P>
Navrhli sme, aby bol tento mechanizmus okrem rozpočtu Únie založený aj na úverových zárukách poskytovaných členskými štátmi, ktoré by sa prostredníctvom tohto mechanizmu previedli krajinám požadujúcim finančnú pomoc z dôvodu finančnej nestability v eurozóne ako celku.
<P>
Rada Ecofin tento návrh zamietla na svojom zasadnutí, ktoré sa uskutočnilo 9. a 10. mája. Prečo? Pretože mnoho členských štátov sa domnievalo, že tento návrh príliš pripomína európske dlhopisy.
<P>
To potom viedlo k vzniku európskeho nástroja finančnej stability, ktorý je medzivládnym režimom, pričom v prípade Írska teraz používame aj mechanizmus, aj nástroj.
<P>
Napriek tomu, že otázka európskych dlhopisov je určite veľmi dôležitá, musíme prihliadať aj na to, že Rada nedávno tento návrh v rámci májových diskusií o európskom mechanizme finančnej stability zamietla.
<P>
Na záver mi dovoľte zdôrazniť, že budúci európsky stabilizačný mechanizmus bude súčasťou komplexnej reakcie na zastavenie krízy a stabilizáciu európskeho hospodárstva a bude dopĺňať nový rámec posilneného hospodárskeho riadenia, ktorý sa sústredí predovšetkým na prevenciu a zásadne zníži pravdepodobnosť vzniku krízy v budúcnosti.
<P>
To je celý základný účel nového systému hospodárskeho riadenia a som veľmi vďačný za vašu podporu návrhom Komisie v tomto smere.
<SPEAKER ID="019" NAME="Werner Langen" AFFILIATION="PPE">
(DE) Vážený pán predseda, keby ste počúvali prvých rečníkov, získali by ste predstavu o tom, kto je zodpovedný za krízu dôvery, pretože je pravda, že ju tu teraz máme. Bola to po prvé Komisia, po druhé špekulanti a po tretie Rada a najmä pani Merkelová. Je to všetko veľmi jednoduché.
<P>
Našťastie, niekto - bol to predseda Skupiny progresívnej aliancie socialistov a demokratov v Európskom parlamente - upozornil, že euro je stabilné, a to nielen navonok, ale aj vnútorne, a má najnižšie miery inflácie. Špekulácie nemôžu byť príčinou problému. Euro je stabilná mena. Boli to základné podmienky zmluvy a rozruch v Rade Ecofin. Na každom zasadnutí Rady Ecofin vzniká nový hurhaj.
<P>
Pán Rehn pred chvíľou upozornil na to, že Komisia navrhla použitie európskeho mechanizmu, ale Rada nebola pripravená sa na tom zúčastniť. Teraz vravíme, že Komisia nekonala. Nepatrím k tým, ktorí neustále chvália Komisiu, ale bolo správne, že Komisia v roku 2008 pri príležitosti desiateho výročia existencie eura vypracovala presný súpis.
<P>
Hovorilo sa v ňom o štyroch bodoch, ktoré treba vyriešiť: po prvé, súdržný európsky mechanizmus dohľadu, po druhé, súdržné hospodárske riadenie, nech to už nazvete ako chcete, po tretie, súdržné vonkajšie zastúpenie a po štvrté, súdržný krízový mechanizmus. Všetky tieto veci boli teraz predložené. Rád by som zdôraznil, že to iní ich nebrali do úvahy. Ak hľadáme, koho by sme obvinili, je tu jedna vinná strana, na ktorú nesmieme zabúdať, a tou sú členské štáty, ktoré sa zadlžili vyše hlavy a ktoré nevyužili výhody zavedenia eura na vykonanie reforiem a zníženie svojho dlhu, ale namiesto toho si žili nad pomery.
<P>
Rád by som tiež zdôraznil, že vo všetkých týchto členských štátoch je to vracajúca sa téma. Bez ohľadu na to, o koho išlo, všetci mali dlhý čas sociálnodemokratické vlády, niektorí až dodnes. Týka sa to Portugalska, Španielska, Spojeného kráľovstva, Maďarska a Lotyšska. V Grécku robili rovnaké hlúposti štyri roky. Toto je výsledok. Keď nebudeme otvorene hovoriť o hlavnej príčine vysokých dlhov v členských štátoch, nebudeme vedieť tieto problémy vyriešiť.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8 rokovacieho poriadku.)
<SPEAKER ID="021" NAME="Martin Schulz" AFFILIATION="S&amp;D">
(DE) Vážený pán Langen, môžete si opäť sadnúť. Hovorili ste veľmi výrečne a povedali ste, čo ste chceli. Mám pre vás jednu otázku. Pokiaľ viem, Írsko nie je juhoeurópskou krajinou. Nachádza sa v severnej Európe. Írsko má obrovské dlhy. Môžete nám vysvetliť, odkiaľ sa vzali írske dlhy? Boli by ste taký láskavý a povedali nám, ktorá strana bola v Írsku vo vláde posledných 30 rokov?
<SPEAKER ID="022" NAME="Werner Langen" AFFILIATION="PPE">
(DE) Vážený pán predsedajúci, na túto otázku odpoviem veľmi rád. Írska vláda sa dopustila tej chyby, že poskytla záruky bez toho, aby požadovala reformu bankového sektora. To bolo nezodpovedné, a preto má teraz rozpočtový deficit vo výške 32 %. To vieme. Nemali by ste si však problémy ostatných štátov zamieňať s problémami Írska. Írsko je úplne iný prípad, pretože tu ide o druhú rovinu krízy bankovníctva a nie o štrukturálny problém ako v ostatných krajinách. Vážený pán Schulz, viete to rovnako dobre ako ja. Prosím, nesnažte sa odpútavať našu pozornosť.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8 rokovacieho poriadku.)
<SPEAKER ID="023" NAME="Victor Boştinaru" AFFILIATION="S&amp;D">
(RO) Vážený pán predsedajúci, mýliť sa je ľudské. Zotrvávať v omyle je diabolské. Viete, kto bol gréckym premiérom, za ktorého vlády sa nahromadili všetky tie obrovské dlhy, ktoré spôsobili krízu v Grécku? Určite to nebol pán Papandreou. Pamätáte si, ku ktorej politickej rodine ten premiér patril? Bol to Karamanlis.
<SPEAKER ID="024" NAME="Werner Langen" AFFILIATION="PPE">
(DE) Vážený pán predsedajúci, po štyroch rokoch Karamanlisovej vlády... (rozruch). Nie, štrukturálne problémy v Grécku siahajú omnoho ďalej. V roku 2000 tento Parlament rokoval o tom, či by Grécko malo vstúpiť do eurozóny. Žiadali to sociálni demokrati, nemecká vláda. S vašou pomocou bol Parlament dvojtretinovou väčšinou za pristúpenie Grécka k eurozóne. To je fakt a nemá to nič spoločné s nacionalizmom.
<P>
Rád by som odpovedal na otázku pána Schulza o dlhoch v Nemecku a v Španielsku. Španielsky štátny dlh je, samozrejme, nižší ako nemecký. Španielsko nemuselo financovať proces opätovného zjednotenia. Zapaterova vláda v Španielsku má však iné problémy. Vpustila do krajiny 6 miliónov ľudí a 2 miliónom z nich dala španielske občianstvo a nezamestnanosť teraz dosahuje viac ako 20 %. To je štrukturálny problém a spôsobil ho jeden človek: pán Zapatero.
<SPEAKER ID="025" NAME="Stephen Hughes" AFFILIATION="S&amp;D">
Vážený pán predsedajúci, v Rade a v Komisii sú mnohí, ktorí sú presvedčení o tom, že vo svetovom hospodárstve uspejeme, len ak obmedzíme práva pracujúcich, naše systémy kolektívneho vyjednávania a naše dôchodky. Inými slovami, vravia nám, že musíme oslabiť náš sociálny model. Verejné financie treba prebudovať s jediným cieľom znížiť verejný dlh na svojvoľne určených 60 % HDP a deficity majú byť v zásade vylúčené.
<P>
To je tá istá Rada, ktorá sa, ak ma pamäť neklame, dohodla na stratégii Európa 2020, ale zrejme ju nezaujíma, odkiaľ sa vezmú peniaze na splnenie tejto stratégie. Ak máme z roka na rok výrazne znižovať náš verejný dlh, ak sa máme vyhýbať deficitom nad 1 %, ako navrhuje Komisia, a ak to všetko máme robiť v prostredí nízkeho rastu s vysokou nezamestnanosťou, ako vôbec môžeme vykonávať stratégiu Európa 2020?
<P>
To je mylná hospodárska stratégia nákladovej konkurencieschopnosti a extrémnych fiškálnych úspor, ktorá nasmeruje Európu na cestu úpadku v rozhodujúcom okamihu jej histórie. Pán predseda Barroso tu momentálne nie je, ale domnievam sa, že musí Rade povedať, aby prehodnotila politický program najmenej v troch oblastiach.
<P>
Po prvé, hospodársku a menovú úniu musíme doplniť vytvorením európskej stabilizačnej agentúry pre spoločné európske dlhopisy a som rád, že pán predseda Barroso dnes myšlienku európskych dlhopisov nevylúčil. Skončia sa tým špekulatívne útoky, dosiahne sa likvidita štátneho dlhu na trhu a znížia sa celkové dlhové náklady eurozóny.
<P>
Po druhé, musíme upraviť vyváženosť navrhovaných právnych predpisov o hospodárskom riadení. Súhlasíme s tým, že fiškálna disciplína si bude vyžadovať prísne pravidlá a dôsledné vykonávanie, ale musíme ich zároveň zosúladiť s riadnym vykonávaním cieľov stratégie Európa 2020 v každej krajine, čo sa musí odzrkadliť v právnych predpisoch.
<P>
A napokon potrebujeme nové zdroje verejných financií. Kríza zmazala roky rozpočtového úsilia. Daň z finančných transakcií sa už poriadne oneskoruje a je škandalózne, že Rada je akoby zhypnotizovaná vo svetle reflektorov a nedokáže o tejto dani rozhodnúť. Toto sú reformy, ktoré naliehavo potrebujeme.
<SPEAKER ID="026" NAME="Sylvie Goulard" AFFILIATION="ALDE">
(FR) Vážený pán predsedajúci, v dejinách parlamentarizmu sa parlamentom právomoci zriedkakedy pridávali. Keď sa parlamentom ponúklo viac právomocí, zvyčajne ich prijali. Táto dnešná rozprava ma vedie k presvedčeniu, že my - spravodajcovia pre balík hospodárskeho riadenia - sme urobili správne, keď sme zašli ďalej ako sa navrhovalo, pretože, pán komisár, Komisia nám v podstate vraví: "Pokúsili sme sa, ale nedalo sa." Rada nám zasa vraví: "Ďalej už nechceme ísť." Nuž, ako zvyčajne je to na Parlamente. Okrem toho to bola Rada, kto chcel zvýšiť práva Parlamentu, a nie Parlament, kto vykonáva svoje právomoci neprimerane. Podľa Lisabonskej zmluvy sme spoločnými zákonodarcami.
<P>
Preto len s potešením oznamujem, že správa, ktorú dnes dopoludnia predkladám, sa zaoberá aj európskymi dlhopismi, pretože táto rozprava sa musí uskutočniť tu v pléne. Je neprijateľné, keď nám pán Barroso povie: "Ó-la-lá, to všetko je veľmi komplikované, v Rade sme už porobili dosť hlúpostí, tak teraz naozaj buďte ticho." Urobíme to práve naopak. Budeme o tom hovoriť v duchu demokracie.
<P>
Po druhé, je tu tiež myšlienka Európskeho menového fondu, pretože všetky tieto riešenia, ktoré, ako povedal pán Martin Schulz, sú prechodné, naši občania v skutočnosti nemusia vôbec očakávať. Buď môžete sledovať, ako vám odchádzajú vlaky, alebo môžete pracovať. Tento Parlament sa pokúsi pracovať. Nemáme podrobný plán, netvrdíme, že máme úplnú pravdu, ale považujem za absolútne neprijateľné, že diskusia prebieha v denníku Financial Times či Zeit a nie v Európskom parlamente. Urobíme si len svoju prácu.
<P>
(potlesk)
<SPEAKER ID="027" NAME="Philippe Lamberts" AFFILIATION="Verts/ALE">
(FR) Vážený pán predsedajúci, veľmi vítam výzvu pána Martina Schulza, aby sme sa pokúsili obnoviť dôveru našich občanov, a to znamená hovoriť pravdu a neuchyľovať sa k prílišnému zjednodušovaniu.
<P>
Prvé zjednodušenie spočíva v tvrdení, že európske dlhopisy oberajú členské štáty o zodpovednosť. To očividne nie je pravda, pretože členské štáty nikto nikdy nepožiadal, aby dali dokopy 100 % svojich dlhov. V rámci režimu európskych dlhopisov budú členské štáty v každom prípade musieť ísť s časťou svojho dlhu priamo na trhy a tam sa bude posudzovať váha ich podpisu, ktorá sa odzrkadlí v úrokových sadzbách, ktoré budú musieť platiť. Toto je neprimerané zjednodušovanie, ktorému sa treba vyhnúť.
<P>
Ďalšie zjednodušovanie spočíva v tvrdení, že zachraňujeme tých Grékov, tých nezodpovedných Írov. Chcem však upozorniť, že v skutočnosti požičiavame peniaze, a to pri sadzbách, ktoré sú mimoriadne výhodné pre veriteľov. Robíme pri tom dobrý obchod. Preto máme dve možnosti: Buď sa budeme domnievať, že s našimi pôžičkami Grécko a Írsko prestanú predstavovať riziko a že by sme im mali požičať pri sadzbe zodpovedajúcej nulovému alebo aspoň mimoriadne nízkemu riziku, alebo že existuje riziko, že sa dostanú do platobnej neschopnosti. Problém preto treba riešiť, tieto dlhy treba reštrukturalizovať a treba skoncovať s neistotou.
<P>
Na záver by som chcel niečo povedať našim nemeckým priateľom, najmä z Kresťansko-demokratickej únie (CDU). Vážený pán Langen, hovorili ste o opätovnom zjednotení a máte pravdu. Keď sa Nemecko zjednotilo, vo forme veľmi vysokých úrokových sadzieb za to zaplatila celá oblasť naviazaná na nemeckú marku, ku ktorej patrilo aj Belgicko a ku ktorej bolo Francúzsko napokon veľmi lojálne. Išlo o správnu vec. Bolo to správne historicky, pretože zjednotenie Nemecka predstavovalo zjednotenie Európy tak, ako ju poznáme, aj hospodársky, pretože v konečnom dôsledku mal každý prospech z rýchlejšieho tempa rastu, ku ktorému to viedlo.
<P>
Preto dnes hovorím CDU: "Myslite na to," a o to isté žiadame aj Nemecko.
<P>
(potlesk)
<SPEAKER ID="028" NAME="Martin Callanan" AFFILIATION="ECR">
Vážený pán predsedajúci, v istom zmysle je akosi ironicky primerané, že Európska rada má diskutovať o stálom krízovom mechanizme, pretože určite to vyzerá tak, že euro sa teraz potáca od krízy ku kríze. Hoci mnohí v Spojenom kráľovstve sme euro vždy považovali za historický omyl tak pre našu vlastnú krajinu, ako aj pre celú Európu, pohľad na túto situáciu nás, samozrejme, vôbec neuspokojuje. Chceme, aby sa táto situácia vyriešila na európskej úrovni rozhodným návratom k fiškálnej disciplíne v celej Únii.
<P>
Nevyriešia ju ďalšie pôžičky, a to ani na úrovni EÚ, ani na miestnej úrovni. Povedzme si však jasne, v čom spočíva zodpovednosť za tento stav eura. Povinnosťou každého členského štátu eurozóny je plniť si záväzky voči nej a úlohou ďalších zúčastnených štátov je zabezpečiť, aby to tak naozaj bolo. Toto je jeden z rozhodujúcich dôvodov, prečo existujú samostatné stretnutia ministrov eurozóny. Poviem to bez obalu, za stabilné riadenie eurozóny zodpovedajú predovšetkým členovia eurozóny. My ostatní môžeme poskytnúť politickú podporu, ale to je asi tak všetko. Neexistujú žiadne dôvody na ukladanie ďalšieho bremena či ďalších sankcií tým členským štátom, ktoré sa rozhodli nedopustiť sa tej chyby, že vstúpia do eurozóny.
<SPEAKER ID="029" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, dámy a páni, prešiel presne rok odvtedy, ako sa začalo rúcať grécke hospodárstvo a Grécko pristúpilo na katastrofálne memorandum a mechanizmus podpory. Po roku, vážený pán Langen, je krajina na pokraji bankrotu, a to predovšetkým sociálneho bankrotu, keďže nezamestnanosť má na budúci rok dosiahnuť 15 %, pričom vláda práve včera prijala návrh zákona o zákaze kolektívnych zmlúv a dnes celá krajina štrajkuje, a potom tiež hospodárskeho bankrotu, pričom deficit a dlh tentokrát nezvýšili "grécki klamári" v stranách PASOK a Nová demokracia, ale komisári - alchymisti, ktorí používajú štatistiky Eurostatu podľa toho, ako sa im to hodí, na zvyšovanie dlhov slabých a znižovanie dlhov silných.
<P>
Preto ak sa prijme taký mechanizmus, aký sa použil v prípade Grécka, určite sa ženieme do bankrotu. Ak Rada pripravuje takýto mechanizmus, vrhne krajiny do recesie vedúcej k nezamestnanosti a zachraňovaniu bánk a veľkých podnikov. Zaujímalo by ma, či toto je tá európska vízia, o ktorej na začiatku hovoril pán Barroso, ktorý tu teraz nie je, aby to vysvetlil.
<SPEAKER ID="030" NAME="Timo Soini" AFFILIATION="EFD">
(FI) Vážený pán predsedajúci, podľa môjho názoru je každá krajina zodpovedná za svoje hospodárstvo. Štáty nenesú zodpovednosť za dlhy ostatných. To je zakotvené aj v článku 125 zmluvy. Zmluva sa dodržiava, keď to ľuďom vyhovuje, ale keď im to nevyhovuje, zmluva sa ignoruje. Boli sme toho svedkami v referendách: Francúzsko povedalo "nie", Holandsko povedalo "nie", aj Írsko povedalo "nie". Dva z týchto výsledkov riešil Parlament a jeden sa riešil prostredníctvom ďalšieho referenda. Zdá sa, že výklad článkov zmluvy závisí od toho, odkiaľ fúka vietor.
<P>
Fínska vláda uložila fínskym daňovým poplatníkom akési nespravodlivé záväzky ručiteľa, ktoré budeme musieť napokon zaplatiť. Nerozumieme tomu, prečo by fínski pracujúci a drobní podnikatelia mali v práci potiť krv, aby zaplatili dlhy hazardérov a klamárov. To prosto nie je správne.
<P>
Keď sa v Sovietskom zväze vyskytli problémy, žiadali tam viac socializmu. V Moskve sa zišli ľudia a žiadali viac socializmu. Keď sa vyskytnú problémy v Európe, ľudia sa zídu v Bruseli a žiadajú viac integrácie. Konečný výsledok bude úplne rovnaký. Nebude to fungovať.
<P>
Zdravá spoločnosť sa buduje zdola nahor. Demokracia sa buduje zdola nahor, nie nadol z nejakej vysokej slonovinovej veže. Tak to prosto je. Spoločná hospodárska politika pre Európu nebude fungovať. Európa môže fungovať len ako hospodárska oblasť a zóna voľného obchodu, k čomu by sa mala znovu vrátiť.
<P>
Chcel by som povedať len niekoľko slov o európskych dlhopisoch. Minule som o európskych dlhopisoch hovoril v helsinskej štvrti Mellunmäki, a keď som povedal, o čo ide, ženy pevne stisli svoje kabelky a muži sa presviedčali, či ešte majú pri sebe peňaženky. Toto nebude fungovať.
<SPEAKER ID="031" NAME="Hans-Peter Martin" AFFILIATION="NI">
(DE) Vážený pán predsedajúci, práve sme boli svedkami tragického obvinenia Nemecka. Je to hrozivá pripomienka konca 20. rokov minulého storočia.
<P>
Ako nadšený zástanca európanstva a tvrdohlavý podporovateľ eura by som sa vás rád opýtal, či ste nevšimli, že Európsku úniu, tento veľkolepý projekt mieru a hospodárskej prosperity, ženiete priamym smerom k zemi? Pán Cohn-Bendit správne povedal, že vždy reagujeme príliš neskoro a vždy až spätne. Teraz sa musíme pozerať do budúcnosti. Nevšimli ste si vari, čo sa deje vonku? Ľudí už nezaujímajú naťahovačky medzi socialistami a konzervatívcami, a to ani v mojej rodnej krajine, ani v Európskom parlamente. Zaujímajú ich riešenia a to, či sú ich peniaze stále v bezpečí. Musíme im úprimne povedať, že už to tak nie je.
<P>
Musíme pristúpiť k ďalšiemu kroku a pripustiť, že potrebujeme odvahu na odpísanie dlhov, musíme konečne prinútiť banky platiť, aj keby to malo ovplyvniť naše životné poistenie, a musíme založiť nový európsky politický projekt, ktorý nebude zaťažený problémami Lisabonskej zmluvy.
<P>
Sme v pasci. Keď tento článok zmeníme a doplníme, zistíme, že Írsko bude v referende hlasovať proti. Dá sa očakávať, že v našej krajine sa stane to isté. Okrem toho máme obrovský problém v Spojenom kráľovstve. Dámy a páni, musíte sa prebudiť a pozrieť sa na to, čo sa deje.
<SPEAKER ID="032" NAME="Corien Wortmann-Kool" AFFILIATION="PPE">
(NL) Vážený pán predsedajúci, teraz v čase krízy by sme nemali strácať zo zreteľa skutočnosť, že za posledných desať rokov nám euro prinieslo veľa prosperity a stability, ako aj množstvo pracovných miest. Euro si preto naozaj zaslúži dôraznú obranu. To si však bude vyžadovať rozhodný európsky samit a omnoho väčšiu jednotu. Jednota nám zúfalo chýba, a to nielen pokiaľ ide o stály krízový mechanizmus, ale aj pokiaľ ide o dôsledné finančné riadenie.
<P>
Vážený pán predsedajúci, zdá sa, že v tejto rozprave sú zázračným slovkom "európske dlhopisy", akoby sa vďaka nim problémy verejného dlhu mali stratiť ako sneh na jarnom slnku. Tí z prítomných, ktorí volajú po európskych dlhopisoch, by si však mali tiež uvedomiť, že sú s nimi spojené významné záväzky a prísna rozpočtová disciplína, ktorá siaha omnoho ďalej ako návrhy na posilnenie Paktu stability a rastu, ktoré máme teraz pred sebou.
<P>
Pán prezident Trichet povedal "fiškálna únia". Sú tí z prítomných, ktorí volajú po európskych dlhopisoch, na to pripravení? O tom pochybujem.
<P>
Vážený pán predsedajúci, musíme našu energiu vložiť do návrhov, ktoré máme teraz pred sebou, aby sme posilnili základy, na ktorých euro stojí. Je to naliehavé a my v Parlamente tvrdo pracujeme na tom, aby sme to dosiahli. Potrebujeme tiež prístup založený na dôslednejšom dodržiavaní pravidiel v preventívnych opatreniach Paktu stability a rastu, pretože prevencia je lepšia ako liečba. Musíme tiež zabezpečiť vyššiu úroveň spoločnej zodpovednosti členských štátov, a to nielen za výhody, ale aj za povinnosti a záväzky, ktoré vyplývajú z Paktu stability a rastu.
<SPEAKER ID="033" NAME="Udo Bullmann" AFFILIATION="S&amp;D">
(DE) Vážený pán predsedajúci, dámy a páni, v kritických situáciách Európa vždy našla cestu z krízy. Nie vďaka tomu, že sa proti sebe rozohrávali rôzne záujmy, ale vďaka tomu, že sme svoje záujmy spojili, čo nám umožnilo vydať sa novými cestami.
<P>
Chcel som sa pána Barrosa na niečo opýtať, ale už tu, žiaľ, nie je. Samozrejme, čoskoro sa uskutoční dôležitá tlačová konferencia o tom, ako môžeme zachrániť Európu s použitím najmenšieho spoločného menovateľa, ale pán Rehn možno môže moju otázku odovzdať ďalej. Nechápem, prečo sa nevydáme touto cestou. Európske dlhopisy sú rozumným riešením. V mene našej skupiny to povedal pán Schulz a v Nemecku, kde to je rozhodujúca otázka, hovorí naša strana to isté. Výhrady má najmä nemecká vláda, ale výhrady existujú aj v ďalších krajinách, ktoré prejavujú menší záujem. Prečo nepostupujeme touto cestou? Hovoríme, že tieto problémy sa dajú vyriešiť. Teraz plánujeme zaviesť európske dlhopisy, ale zostavujeme rozumný balík. Čo potrebujeme, aby Európa mohla konať? Ako sa dajú vložiť peniaze do kufrov? Ako sa dá zvýšiť zdaňovací potenciál pre rozumné dlhodobé hospodárstvo? Zavádzame európske dlhopisy a ich zavedenie spájame so zavedením dane z finančných transakcií v Európskej únii. Tento balík by mohol viesť k situácii, v ktorej každý vyhráva a ktorá by každému mohla priniesť výhody. Opýtajte sa na európskom samite pani Merkelovej, či je na to pripravená. Prečo to nie je možné? Prečo Komisia nepredloží takýto návrh? Každému by to pomohlo a Európe by to dalo možnosť nového rozsiahleho projektu na prekonanie krízy. Očakávam, že Komisia tento návrh predloží.
<P>
Musíte prestať s pokusmi o výhovorky. Je načase, aby ste konali v záujme občanov Európy a v záujme členských štátov, aby sme sa dokázali vrátiť na rozumnú cestu rastu. Náš osud je vo vašich rukách, ale musíte mať odvahu okamžite sa chopiť iniciatívy.
<SPEAKER ID="034" NAME="Carl Haglund" AFFILIATION="ALDE">
(SV) Vážený pán predsedajúci, myslím si, že uplynulý rok je dôkazom, že spoločná mena si vyžaduje jasné spoločné základné pravidlá, a je zrejmé, že takéto pravidlá v súčasnosti nemáme. Zrejmé je aj to, že eurozóna trpí rozhodným nedostatkom dôveryhodnosti v očiach ľudí aj finančného trhu. Nesúhlasím s pánom Bullmanom. Som, naopak, presvedčený, že Komisia vykonala dobrú prácu a predložila ambiciózne návrhy. Pokiaľ ide o problémy, ktorým v súčasnosti čelíme, domnievam sa, že problematická nie je Komisia, ale Rada. Rada má, samozrejme, pred sebou v nadchádzajúcich dňoch pomerne zložité zasadnutie.
<P>
Chcel by som povedať, že ma veľmi teší, že Komisia teraz predložila aj návrh, ktorý nám v budúcnosti umožní nápravu makroekonomickej nerovnováhy. Doposiaľ sme sa sústreďovali výlučne na financie a deficity miest a to je úplne neprimerané, čo celkom jasne ukazuje írsky prípad.
<P>
Menej ma teší, ako funguje Rada, čoho príkladom je handrkovanie pána Sarkozyho a pani Merkelovej so zámerom obmedziť záväznosť dôkladných návrhov Komisie, čo bude znamenať, že tieto návrhy nepovedú k žiadnym zlepšeniam. Mali by sme pamätať na to, čo sa stalo v roku 2005, keď sa oslabil Pakt stability a rastu. Boli to tie isté krajiny, ktoré vtedy vytvorili situáciu, ktorá z dlhodobého hľadiska mohla viesť k tomu, čo sa teraz stalo v Grécku. Dúfam, že Rada sa vzchopí a uvedomí si, aké rozhodnutie potrebujeme. Inak sa z tejto situácie nedostaneme.
<SPEAKER ID="035" NAME="Derk Jan Eppink" AFFILIATION="ECR">
(DE) Vážený pán predsedajúci, flámsky politik Bart De Wever v rozhovore pre časopis Der Spiegel povedal, že Belgicko sa stalo spoločnosťou presunov. Jadrom belgického problému je táto skutočnosť a nie otázka jazyka. Solidarita sa stala jednosmernou ulicou.
<P>
EÚ sa teraz chystá urobiť to isté. Spoločnosť služieb meníme na spoločnosť presunov a euro je jedným z prostriedkov na dosiahnutie tohto stavu. V mnohých štátoch otvára cestu k lacným peniazom. Ako povedal predseda Rady EÚ pán Van Rompuy, stalo sa tabletkou na spanie. Ohrozuje konkurencieschopnosť jednotlivých krajín. Mnohí európski politici teraz žiadajú zavedenie ďalšej tabletky na spanie: európskych dlhopisov. Priepasť sa tým len rozšíri. Keď budeme takto pokračovať, EÚ bude o niekoľko rokov v rovnakej pozícii ako teraz Belgicko. Bude spoločnosťou presunov, ktorej politické základy sa rúcajú.
<P>
Cez Vianoce budem čítať knihu s názvom Zachráňte naše peniaze, ktorú napísal pán Henkel, bývalý predseda Zväzu nemeckého priemyslu. Možno by ste mali urobiť to isté, aby ste zistili, čo si ľudia v Nemecku myslia.
<SPEAKER ID="036" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, po odhaleniach v denníku New York Times prebieha v Spojených štátoch vyšetrovanie tajného klubu deviatich bánk vrátane jednej európskej, ktorých šéfovia sa každú stredu stretávajú, aby sa dohodli na krokoch v oblasti derivátov. Krízový výbor o tom vôbec nebol informovaný a Európa je len divákom.
<P>
Americká centrálna banka musela vysvetľovať 13 biliónov USD vynaložených na záchranu bánk. Mohli by ste nám povedať, čo Americká centrálna banka žiadala za záchranné balíky európskych bánk? Nie je to práve kritická situácia v bankách - a nie v štátnych rozpočtoch -, ktorá si vyžaduje zdvojnásobenie sumy v európskom záchrannom fonde a prípravu na záchranné opatrenia vo výške 2 000 miliárd EUR?
<P>
Čo nám bráni vyzvať Európsku centrálnu banku, aby podrobne a transparentne vysvetlila svoje opatrenia, tak ako to bolo v Spojených štátoch v prípade Americkej centrálnej banky? To by rozptýlilo podozrenia, že konala a stále koná svojvoľne a nie v spoločnom záujme občanov a daňových poplatníkov členských štátov Európskej únie.
<P>
Prečo sa vlastne nikdy nediskutovalo o prijatí opatrení na skutočné a účinné rozlíšenie komerčných a špekulatívnych bánk ako v prípade Glassovho-Steagallovho zákona?
<P>
(Predsedajúci prerušil rečníka.)
<SPEAKER ID="037" NAME="Alfredo Pallone" AFFILIATION="PPE">
(IT) Vážený pán predsedajúci, dámy a páni, všetci sa zhodneme na potrebe vytvorenia nástroja, ktorý dokáže zasiahnuť v prípade krízy. Tento nástroj musí byť nevyhnutne spojený s prísnymi a obozretnými rozpočtovými politikami v členských štátoch. Dúfam, že to bude znamenať, že krízy podobné tej, ktorú v týchto mesiacoch zažívame, sa nezopakujú.
<P>
Dnešná rozprava sa zaoberá tým, ako najlepšie financovať tento nástroj. Všetci vieme, že v niektorých krajinách bol za krízu čiastočne zodpovedný súkromný sektor, a v takých prípadoch je správne, aby niesol určitú zodpovednosť, hoci jeho podiel by sa mal posudzovať v každom prípade osobitne.
<P>
Domnievam sa však, že na financovanie protikrízového nástroja musíme nájsť nové a inovačné spôsoby. Jedným príkladom by mohli byť európske dlhopisy, ktoré niektorí vnímajú ako novú záťaž vnútroštátnych rozpočtov. To však nie je pravda. Naopak, pri vydávaní európskych dlhopisov by sa protikrízový nástroj mohol financovať prostredníctvom trhu z prostriedkov zahraničného kapitálu a ľudí, ktorí hľadajú investičné príležitosti.
<P>
Mechanizmus založený výlučne na pomerných príspevkoch vo forme vyhradených rezerv by znamenal veľkú záťaž pre členské štáty, ktoré by museli nájsť zdroje a kapitál na vklady, ktoré by však neprinášali žiadne výnosy ani zisk. V dnešnej situácii, keď sa od členských štátov žiada, aby vykonávali prísne rozpočtové politiky s cieľom znížiť deficity a dlhy a zároveň platili príspevky v záujme účasti na protikrízovom fonde, skutočne hrozí kolaps.
<P>
Európske hospodárstvo nemožno oživiť, ak zároveň nevyužijeme silu eura na medzinárodných trhoch a výsledné zlepšenie úverového ratingu na jeho uzdravenie.
<SPEAKER ID="038" NAME="Elisa Ferreira" AFFILIATION="S&amp;D">
(PT) Vážený pán predsedajúci, pán komisár, vypočuli ste si veľmi jasný odkaz tohto Parlamentu, žiadosť, aby Komisia konala, aby zasiahla. Žiadame, aby sa Komisia prestala obmedzovať na schvaľovanie minimálnej možnej zhody dosiahnutej medzi štátmi, čo znamená, že Komisia sa nesmie nechať obmedzovať vôľou najmocnejších. Komisia si musí splniť povinnosť a záväzok prevziať iniciatívu.
<P>
S ľútosťou hovorím, že závery, ktoré očakávame na nadchádzajúcom samite neprinesú riešenie, a to najmä preto, že očakávaný mechanizmus zasahovania musia jednomyseľne prijať všetky členské štáty a my potrebujeme európsky rozmer a nie rozmer, ktorý umožní všelijaké deformácie a niektorým krajinám umožní, aby kontrolovali ostatné. Revízia zmluvy na druhej strane v tejto dobe otvorí Pandorinu skrinku a ja by som v každom prípade chcela odpoveď na jednu otázku: Bude môcť nový mechanizmus nakupovať štátne dlhopisy?
<P>
Pán komisár, potrebná je hĺbková revízia a Komisia nesmie ignorovať prebiehajúcu diskusiu o európskych dlhopisoch a musí reagovať na iniciatívy, ktoré medzitým vyvíjajú rôzne subjekty, napríklad páni Juncker a Mário Monti, niektoré skupiny v tomto Parlamente a výskumné inštitúcie. Komisia musí predložiť návrh a musí ho vedieť obhájiť.
<P>
A napokon jedna záverečná poznámka: Eurozóna nemá všeobecný problém, vlastne má jeden všeobecný problém, ale ten sa týka skôr jej nedostatočného rastu ako nerovnomerného rastu v rámci nej. Kde sú prostriedky, ktoré sa musia pridať k hospodárskemu riadeniu a penalizácii s cieľom účinne presadzovať a napĺňať stratégiu Európa 2020?
<SPEAKER ID="039" NAME="Wolf Klinz" AFFILIATION="ALDE">
(DE) Vážený pán predsedajúci, pán Schulz má pravdu. Nachádzame sa uprostred obrovskej krízy dôvery a členovia Rady dávajú občanom klapky oči. Vravia im, že všetko je pod kontrolou, že potrebujeme vykonať len malé zmeny zmluvy na zavedenie stáleho stabilizačného mechanizmu a potom bude problém vyriešený. Situácia v skutočnosti nie je pod kontrolou. Členské štáty len reagujú namiesto toho, aby konali. Zúfalo bojujú proti požiaru, ale nedokážu uhasiť plamene. Trhy si kladú otázku, kto vlastne riadi Európu a eurozónu.
<P>
EÚ je na kľúčovej križovatke. Ak sa teraz nerozhodneme pre správnu cestu, nebudeme vedieť zachovať ani súčasný stav. Urobíme skôr krok späť. Musíme smerovať k ďalšej integrácii. Potrebujeme viac Európy. Musíme dokončiť zavedenie vnútorného trhu vrátane odvetvia služieb. Popri menovej únii potrebujeme hospodársku, rozpočtovú a fiškálnu úniu. Potrebujeme tiež silnú Komisiu s právom a právomocou kontrolovať a sledovať hospodársku úniu a v odôvodnených prípadoch automaticky ukladať sankcie. Keď vykonáme tieto kroky k väčšej integrácii, potom budeme môcť hovoriť o zavedení európskych dlhopisov. Vtedy pre ne budú položené základy. Počas všetkých týchto krokov však budeme musieť aj napriek všetkým odôvodneným úsporným opatreniam zabezpečiť potrebné dlhodobé investičné financovanie na zabezpečenie strednodobej a dlhodobej konkurencieschopnosti Európskej únie.
<P>
Musíme konečne občanom povedať pravdu. Potrebujeme riešenia bez klapiek na očiach, o otázkach musíme diskutovať bez ideológií a musíme sa prestať potácať k riešeniu. Žiadame dlhodobé opatrenia a nie krátkodobé reakcie.
<SPEAKER ID="041" NAME="Vicky Ford" AFFILIATION="ECR">
Vážená pani predsedajúca, začnime dobrými správami. Áno, v niektorých častiach širšieho hospodárstva Európy existujú znaky oživenia. To je však ohrozené trvajúcou neistotou, ktorá hrozí zastavením prísunu financií a investícií. Každý v Európe vrátane Spojeného kráľovstva má skutočný záujem na sile hospodárstva eurozóny.
<P>
Jeho nevyhnutnou súčasťou je dôsledné a transparentné hospodárske plánovanie na kontrolu bezuzdných štátnych výdavkov a neudržateľnej výšky dlhu vo všetkých 27 krajinách. Krajiny eurozóny si uvedomili potrebu stáleho krízového riešenia, existuje tu však množstvo otázok a niektorými z nich sa zaoberá toto uznesenie Parlamentu.
<P>
Po prvé, akú povahu by mala mať účasť súkromného sektora? Vítam odporúčanie nasledovať precedens Medzinárodného menového fondu na ochranu verejných prostriedkov prostredníctvom postavenia prednostného veriteľa. Po druhé, o akých zmenách zmluvy rozprávate? Túto otázku treba jasne vysvetliť.
<P>
A napokon, stály krízový mechanizmus bol charakterizovaný ako nástroj na posilnenie eurozóny. Krajiny, ktoré chcú prijať euro, by mali mať možnosť sa na ňom podieľať, ale tí z nás, ktorí sa rozhodli ho neprijať, by nemali byť nútení k tomu, aby doň prispievali.
<SPEAKER ID="042" NAME="Alain Lamassoure" AFFILIATION="PPE">
(FR) Vážená pani predsedajúca, občanov Európy aj finančné trhy trápia pochybnosti. Dokážu Európania teraz, keď majú spoločný osud, čeliť mu v duchu solidarity?
<P>
Solidarita sa dnes prejavuje v hlbinách krízy. To je v poriadku, ale to nestačí. Európania spojení v nešťastí musia tiež preukázať, že pri mapovaní cesty vpred konajú solidárne, pretože ak kríza v Európe trvala dlhšie ako na iných kontinentoch, dôvod spočíva v tom, že naše hospodárstvo už bolo oslabené desaťročím pomalého rastu na úrovni v priemere len 1 % ročne. Desať rokov lisabonskej stratégie bolo strateným desaťročím.
<P>
V stratégii EÚ 2020 európski vedúci predstavitelia prišli s plánom na oživenie nášho hospodárstva, nepovedali však, ako sa má financovať a kontrolovať ani aké budú stimuly či možné sankcie. Preto nastal čas doplniť Pakt stability a rastu paktom solidarity, ako to už tu v pléne bolo povedané.
<P>
Slovo "solidarita" sa v zmluve vyskytuje 23-krát. Zmeňme toto slovo na skutok. Pripravuje sa proces koordinácie fiškálnych politík na zaručenie stability prostredníctvom predchádzania deficitom. Rozšírme jeho rozsah, koordinujme sa navzájom s cieľom zaručiť budúce financovanie. Musíme míňať menej, ale míňať lepšie, nie každý z nás doma sám pod hrozbou sankcií, ale všetci spoločne. Ak sa chcú Európania vyhnúť najhoršiemu, musia zjednotení pripraviť to najlepšie.
<SPEAKER ID="043" NAME="Zoran Thaler" AFFILIATION="S&amp;D">
(SL) Vážená pani predsedajúca, my Európania žijeme so zaujímavým paradoxom. Na jednej strane euro počas svojej dvanásťročnej existencie dokázalo, že je najstabilnejšou svetovou menou. Podľa oficiálnych údajov Európskej centrálnej banky vo Frankfurte priemerná inflácia v tomto období dosahovala 1,97 %, čo je len tri percentuálne body pod cieľom 2 %. Hodnota eura voči americkému doláru zostala po celý čas vo všetkých praktických ohľadoch vyššia ako v čase vzniku európskej meny. Na druhej strane však v poslednom čase počúvame zvesti o tom, že euru dokonca možno hrozí kolaps. Ako sme sa mohli dostať do takej situácie?
<P>
Do tohto bodu nás priviedlo groteskné a nezodpovedné správanie spôsobené populistickými politikami ľavice aj pravice. Chceme však pri obrane našej meny skutočne dopustiť, aby sa demokracia ukázala slabšia ako pomerne autoritárske režimy? Potrebujeme zodpovedné správanie, potrebujeme v našich politikách zakotviť päť zlatých pravidiel zodpovedného správania. Prijmime ich tu v Parlamente, rozhodnime, ako budeme merať mieru zodpovedného správania a správania v prospech spoločného dobra presadzovaného politikami v našich členských štátoch.
<P>
Základným kameňom by preto mala byť daň z finančných transakcií a európske dlhopisy. Prijatie týchto politík na ochranu našej spoločnej meny je dnes našou povinnosťou.
<SPEAKER ID="044" NAME="José Manuel García-Margallo y Marfil" AFFILIATION="PPE">
(ES) Vážená pani predsedajúca, to, čo práve teraz potrebujeme, sú jasné pravidlá a pritom robíme pravý opak. Prednesiem preto niekoľko návrhov na opätovné nastolenie jasnosti.
<P>
V európskom semestri sa chce Parlament sústrediť na súbor diskusií, ktoré sú v súčasnosti mimo oblasti záujmu a nie sú v súlade s verejnou mienkou. Chceme politické reakcie na odporúčania, ktoré budú v nasledujúcich šiestich mesiacoch adresované členským štátom, aby sa zohľadnili pri určovaní pokút ustanovených v legislatívnom balíku týkajúcom sa riadenia.
<P>
Naša skupina by chcela jasne povedať, že v legislatívnom balíku nie sú žiadne zázračné riešenia na prekonanie krízy. Nachádzajú sa tam známe postupy rozpočtovej disciplíny a štrukturálnych reforiem na udržanie konkurencieschopnosti.
<P>
Pokiaľ ide o krízový mechanizmus, včera ste správne povedali, pán komisár, že pán predseda Barroso nám tu prisľúbil, že pôjde o európsky mechanizmus. Dnes Rada navrhuje medzivládny mechanizmus. Považuje pán Barroso tento mechanizmus za európsky, pretože tento fond má sídliť v Európe a nie napríklad na Kajmanských ostrovoch, alebo nám chce Komisia pomôcť vytvoriť mechanizmus v súlade s postupmi EÚ, ku ktorému môže prispieť aj Parlament?
<P>
Pokiaľ ide o európske dlhopisy, Komisia, Organizácia pre hospodársku spoluprácu a rozvoj (OECD) a odborníci hovoria, že ide o dobrú myšlienku, ale je to predčasná myšlienka, a preto je neskoro.
<P>
Navrhujem Komisii, aby sme začali diskutovať o formovaní systému európskych dlhopisov, ktorý zabezpečí primerané financovanie krajinám, ktoré postupujú správne, a potrestá krajiny, ktoré robia opak, tým že ich prinúti vstúpiť na trhy pri sadzbách, ktoré budú mať skutočne odstrašujúci účinok. To je jediná schodná cesta spojenia fiškálnej disciplíny a hospodárskeho rastu.
<P>
Už za mnou nechoďte s diskusiami o tom, či je príliš skoro alebo príliš neskoro, pretože už vieme, že vždy konáme neskoro. Uvidíme, či po zmene pravidiel dokážeme aspoň raz konať včas.
<SPEAKER ID="045" NAME="Catherine Trautmann" AFFILIATION="S&amp;D">
(FR) Vážená pani predsedajúca, euro je naším spoločným majetkom a odbory dnes Parlamentu povedali, že ich znepokojuje, že aj samotní zamestnanci platia cenu za krízu prostredníctvom slabého eura, eura vystaveného útokom a nie eura podporujúceho rast a tvorbu pracovných miest.
<P>
Preto je nevyhnutné, aby sme sa nezaoberali len technickou revíziou zmlúv a aby sa riešili dva hlavné nedostatky eurozóny, ktoré odhalila kríza.
<P>
Ako sme počuli, prvým prístupom je zavedenie európskych dlhopisov. Európske dlhopisy stabilizujú úroveň eura a zároveň okamžite zastavia špekulatívne útoky.
<P>
Druhým prístupom, ktorý má zaviesť fiškálnu spravodlivosť a donútiť finančný trh k tomu, aby zaplatil za krízu, je práve zavedenie dane z finančných transakcií, aby cenu za túto krízu v dôsledku fiškálnej nespravodlivosti neplatili zamestnanci.
<P>
A napokon je potrebné zriadiť európsku dlhovú agentúru, ktorá musí byť schopná znášať časť štátneho dlhu členských štátov.
<P>
Na záver by som chcela podporiť pána Junckera a povedať, že rozšírenie stabilizačného fondu, ktoré navrhol generálny riaditeľ Medzinárodného menového fondu (MMF) pán Dominique Strauss-Kahn, je dobrou myšlienkou.
<P>
Ako sme počuli, včasný zásah a nie meškanie, rozhodnutie byť silní a nie slabí by nám umožnilo vykonať akt riadenia, ktorý by obnovil dôveru, ktorú požadoval náš predseda pán Martin Schultz.
<P>
(potlesk)
<SPEAKER ID="046" NAME="Paulo Rangel" AFFILIATION="PPE">
(PT) Vážená pani predsedajúca, prvá vec, ktorú by som tu chcel jasne povedať a ktorú musíme v tomto Parlamente podporiť, je, že na rozdiel od toho, čo občas čítame v tlači a vo vyhláseniach niektorých európskych vedúcich činiteľov, euro ako mena malo v našej reakcii na súčasnú krízu rozhodujúcu úlohu. Bez eura by sme boli v mimoriadne zložitej situácii, meny slabších krajín by čelili obrovskej devalvácii, v dôsledku čoho by neskutočne vzrástla hodnota nemeckej marky, aby sa udržalo nemecké hospodárstvo a európske hospodárstva. Euro preto bolo stabilizujúcim činiteľom, a to nielen pre krajiny v rámci eurozóny, ale aj pre meny tých krajín, ktoré nechceli patriť k eurozóne.
<P>
Opakujem, pretože musíme brániť toto Spoločenstvo, ktorému sa podarilo zareagovať na krízu ako nikdy predtým, a keďže uvidíme, čo sa v budúcnosti stane napríklad s dolárom a Spojenými štátmi, uvidíme tiež, že euro má v skutočnosti svoje výhody.
<P>
V rámci tejto Rady máme teraz zodpovednosť urobiť na ochranu eura všetko, čo je v našich silách, najmä vytvoriť stabilizačný fond, ktorý bude dodržiavať metodiku Spoločenstva a dokáže zaviesť zodpovednosť v krajinách, ktorých situácia je najkrehkejšia, a solidaritu v krajinách, ktoré si splnili svoje povinnosti a nie vždy dokázali v rámci eurozóny zaujať solidárny postoj, aspoň nie prostredníctvom svojich vonkajších vyhlásení.
<SPEAKER ID="047" NAME="Juan Fernando López Aguilar" AFFILIATION="S&amp;D">
(ES) Vážená pani predsedajúca, rok 2010, ktorý sa chýli ku koncu, viackrát charakterizovali ako rok, v ktorom sme žili nebezpečne. Domnievam sa preto, že by bolo užitočné, keby táto rozprava zdôraznila poučenia z roku 2010, aby sme mohli vyvodiť závery pre rok 2011.
<P>
Prvý záver sa týka neudržateľnej nerovnováhy vo finančnom sektore európskeho hospodárstva a deformácií v jeho reálnom hospodárstve.
<P>
Druhým je neudržateľná nerovnováha jednotnej meny a potreba koordinácie hospodárskych, fiškálnych a rozpočtových politík, ktoré sú ešte stále v krehkom stave.
<P>
Tretí a hlavný záver sa týka nerovnováhy medzi rýchlosťou krízy a pomalými reakciami. Z hospodárskeho hľadiska to znamená, že Európska centrálna banka musí aktívnejšie reagovať na špekulatívne útoky voči štátnym dlhom a že v roku 2011 musíme položiť základy európskej dlhovej agentúry, ktorá bude môcť vydávať európske dlhopisy.
<P>
Podobne v súvislosti s Paktom stability a rastu treba diskutovať o potrebnom zdaňovaní, bankovej dani a dani zo špekulácií, čiže krátkodobých špekulatívnych transakcií, a o potrebe vlastných zdrojov v Európskej únii.
<P>
Pre Parlament je však dôležitá diskusia o politických dôsledkoch krízy, pretože heslom Európskej únie je - zdôrazňujem - "Zjednotení v rozmanitosti" a v žiadnom prípade nie "rozdelení nepriazňou osudu". Parlament preto musí konfrontovať všetkých, ktorí sa snažia stigmatizovať niektoré členské štáty vo vzťahu k iným, čím rozdeľujú európsku verejnú mienku a stavajú Európanov proti sebe.
<P>
Parlament zastupuje 500 miliónov Európanov z Únie, ktorá má 27 členských štátov, kde si na rozdiel od Orwellovej farmy nie sú žiadne rovnejšie ako ostatné.
<SPEAKER ID="048" NAME="Othmar Karas" AFFILIATION="PPE">
(DE) Vážená pani predsedajúca, dámy a páni, hovoríme o samite, ktorý sa bude konať 16. decembra. Bolo by dobré, keby nám Rada po tomto samite mohla povedať: Uvedomujeme si medzery a chyby, vieme, kde sme zlyhali, a chápeme hranice zmluvy.
<P>
Sebauspokojenie a obviňovania, pokusy ignorovať chyby a povrchný prístup problémy nevyriešia ani nevytvoria dôveru. Prestaňme sa zahrávať s Európou. Tu naozaj ide o Európu. Súhlasím so všetkým, čo povedal pán Klinz.
<P>
Pretože do Vianoc zostáva len pár dní, chcel by som povedať: zapáľte sviečku odhodlania a spoločného záujmu, sviečku predstavujúcu novú vážnosť, čestnosť a dôveru v budúcnosť Európskej únie. Zapáľte sviečku za zmenu politického smerovania Európy, prechod z krízy ku konkurencieschopnosti, od ducha Deauville k politickej únii, od šetrenia k investovaniu a reforme, od menovej únie k politickej únii.
<P>
Doplnenie zmluvy z dôvodu ústavných problémov Nemecka je jednoducho politickou barličkou pre ďalší vývoj záchranného balíka, nič viac a nič menej. Nie je riešením. Nepokúšajte sa ho robiť dôležitejším než v skutočnosti je. Prestaňte s tvorbou politiky zo dňa na deň a ako odpoveď na krízu predložte úplnú koncepciu, ktorá nás posunie smerom k politickej únii. Skoncujte so zvadami. Stačí to, nestačí to, a v skutočnosti nevieme, kam sa veci uberajú. Musíme vyzvať Komisiu, aby vypracovala koncepciu hospodárskej, sociálnej a finančnej únie, aby sme mohli na konci budúceho roku urobiť ďalší krok smerom k integrácii a naozaj náležite vykonávať svoju prácu.
<SPEAKER ID="049" NAME="Anni Podimata" AFFILIATION="S&amp;D">
(EL) Vážená pani predsedajúca, pán komisár, zajtra sa začne jedno z najrozhodujúcejších zasadnutí Európskej rady v histórii Európskej únie ako celku a najmä hospodárskej a menovej únie (HMÚ) a otázka znie, či budú vedúci predstavitelia štátov a predsedovia vlád túto úlohu schopní zvládnuť. Veľmi o tom pochybujeme, pretože filozofia, ktorú niektorí vedúci predstavitelia priniesli do Európskej rady, nespočíva v prekonaní krízy na základe solidarity a, samozrejme, zodpovednosti. Je to filozofia krízového riadenia, filozofia, ktorá sa zameriava a obmedzuje na detaily stáleho mechanizmu. Európska rada nebude schopná zvládnuť túto úlohu, pretože nevyšle signál o hospodárskej a politickej súdržnosti, ktorý je potrebné vyslať nielen preto, aby sme presvedčili trhy, ale najmä preto, aby sme presvedčili zabarikádovaných európskych občanov, ktorí sa na seba navzájom pozerajú s podozrením a ktorí začali byť opäť xenofóbni. Musíme ich presvedčiť o hodnote európskej vízie a pripomenúť im, že nás viac vecí spája ako rozdeľuje.
<SPEAKER ID="050" NAME="Gunnar Hökmark" AFFILIATION="PPE">
Vážená pani predsedajúca, nedokážem pochopiť, prečo sa socialisti pokúšajú ujsť pred zodpovednosťou za socialistické politiky. Je pravda, že dôvody deficitov, ktoré vidíme v Európe, sú rôzne. Pravda je aj to, že socialistické vlády sa dostali do problémov s rozpočtovým deficitom z dôvodu zámernej politiky zvýšených výdavkov a zvýšených deficitov.
<P>
Túto rozpravu sme mali v Parlamente na jar 2009 a mali sme ju vo viacerých členských štátoch. Pamätám sa, že švédski sociálni demokrati kritizovali švédsku vládu za to, že nezvýšila deficit a výdavky.
<P>
Potom sme videli, čo sa stalo. Pre mňa je to dôvod, prečo potrebujeme stabilné pravidlá týkajúce sa Paktu stability a rastu, ale aj stabilné pravidlá, pokiaľ ide o následky. Nesmie nastať situácia, keď sa členským štátom, ktoré spôsobujú finančným systémom problémy a zapríčiňujú zvýšené úrokové sadzby, umožní uniknúť pred následkami tým, že sa dovolí, aby za tieto úrokové sadzby platili iní občania.
<P>
Potrebujeme stabilitu a európske dlhopisy tento problém nevyriešia. Európske dlhopisy môžeme mať možno z iných dôvodov. Čo sa týka finančného mechanizmu, tento musí byť financovaný a založený na rizikách, ktoré vytvárajú členské štáty. Keď viac riskujete a máte väčší deficit, potom musíte aj o niečo viac financovať finančný mechanizmus. To je spôsob prevzatia zodpovednosti za zámerné politiky. Nezabúdajte, že následky, ktoré vidíme v mnohých krajinách, sú následky rozpráv, ktoré sme mali v národných parlamentoch a v tomto Parlamente, keď niektorí z nás presadzovali zvýšené výdavky. Dnes vidíme trpké výsledky.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8. rokovacieho poriadku.)
<SPEAKER ID="051" NAME="Martin Schulz" AFFILIATION="S&amp;D">
(DE) Vážená pani predsedajúca, dokážem pochopiť, pán Hökmark, že občanom doma vo Švédsku chcete predniesť pekný prejav. Mohli by ste mi však, prosím, odpovedať na túto otázku: Ktorá krajina v Európskej únii má najvyššiu dlhodobú úroveň národného dlhu a ktorá strana je v tejto krajine vo vláde?
<SPEAKER ID="052" NAME="Gunnar Hökmark" AFFILIATION="PPE">
(pán Schulz hovoril ďalej s vypnutým mikrofónom) Vážená pani predsedajúca, dúfam, že budem môcť pokračovať bez ďalších prerušení. V prvom rade, pán Schulz, moje posolstvo je aj pre vás, pretože by som chcel, aby ste si spomenuli, čo ste v tomto Parlamente presadzovali pred dvomi rokmi. Vyhlasovali ste, že Únia a členské štáty by mali zvýšiť svoje výdavky. Problém je v tom, že niektoré členské štáty mali socialistické vlády a vo všetkých týchto vládach, vo všetkých týchto krajinách sme videli zvyšovanie deficitu, výsledok politík, ktoré ste zastávali. Môžete to poprieť, pán Schulz?
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8. rokovacieho poriadku.)
<SPEAKER ID="053" NAME="Martin Schulz" AFFILIATION="S&amp;D">
(DE) Vážená pani predsedajúca, pretože môj kolega poslanec neodpovedal na otázku, odpoviem na ňu za neho. Touto krajinou je Taliansko a jej premiérom je pán Berlusconi. Kresťanskí demokrati boli v Taliansku pri moci takmer nepretržite od roku 1946.
<SPEAKER ID="054" NAME="Liisa Jaakonsaari" AFFILIATION="S&amp;D">
(FI) Vážená pani predsedajúca, aj ja by som sa chcela opýtať nášho kolegu poslanca, ako mohli socialisti v Írsku a Grécku spôsobiť zadlženie svojich krajín. Pretože vedúcou politickou stranou v Európe ste v súčasnosti vy a Komisia sa prikláňa k pravici, nie je teraz úlohou pravice aj to, aby ukázala cestu von z tejto krízy a neobviňovala predchádzajúce vlády alebo vlády, ktoré boli pred nimi?
<SPEAKER ID="055" NAME="Gunnar Hökmark" AFFILIATION="PPE">
Vážená pani predsedajúca, chcel by som kolegom pripomenúť, že som tu uviedol viacero rôznych dôvodov pre problémy, ktoré máme s deficitom, ale povedal som aj to, že je pravda - a nepoprel to ani pán Schulz, ani jeho kolegovia -, že sme videli, ako sa tieto problémy objavili vo všetkých socialistických vládach, pretože to bola zámerná politika. Keď hovoríme napríklad o Írsku, úplne súhlasím s tým, že tam došlo o obrovským chybám, ale zaujímavé je, že zvýšenie výdavkov a deficitov bolo zámernou politikou na riešenie krízy a problémov, a teraz vidíme výsledky. To je odkaz pre pána Schulza a ďalších.
<P>
(Rečník prijal tri otázky podľa postupu zdvihnutia modrej karty v súlade s článkom 149 ods. 8. rokovacieho poriadku.)
<SPEAKER ID="056" NAME="Predsedajúca">
Vážení kolegovia, len by som chcela oboznámiť rečníka a všetkých ostatných s tým, čo sa deje. Teraz máme ďalších troch ľudí, ktorí chcú položiť otázku podľa postupu modrej karty. Pretože túto možnosť zaviedla pracovná skupina pre parlamentnú reformu, veľmi to podporujem a máme dosť času, napriek tomu sa však musím rečníka opýtať, či prijme všetky tieto otázky. Potom by som sa chcela všetkých opýtať, či môžeme tieto otázky prijať jednu po druhej a potom požiadať pána Hökmarka o odpoveď. Túto časť rečníckeho času potom ukončíme.
<SPEAKER ID="057" NAME="Philippe Lamberts" AFFILIATION="Verts/ALE">
Vážená pani predsedajúca, chcel by som pánovi Hökmarkovi povedať, že to, čo hovorí o socialistických vládach, môže byť do určitej miery pravda, ale pravicové vlády robia v podstate to isté, keď namiesto verejného dlhu zvyšujú súkromný dlh. To nie je pre hospodárstvo o nič lepšie a v skutočnosti je to iný spôsob, ako robiť presne tú istú vec, ktorá je neudržateľná.
<SPEAKER ID="058" NAME="Werner Langen" AFFILIATION="PPE">
(DE) Vážená pani predsedajúca, pretože pán Hökmark tu už nejaký čas je, chcel by som sa ho opýtať, či si pamätá, že Belgicko, Grécko a Taliansko mali na začiatku menovej únie dlhy dosahujúce viac ako 130 % svojho národného produktu a že tento údaj v Grécku vzrástol, kým v Belgicku klesol viac ako o 30 % a v Taliansku viac ako o 25 %. Pamätá si to?
<SPEAKER ID="059" NAME="Anni Podimata" AFFILIATION="S&amp;D">
(EL) Vážená pani predsedajúca, musím položiť jednoduchú otázku pánovi Langenovi a pánovi Hökmarkovi, ktorí radi idealizujú dlhovú krízu a očividne si za terč všeobecne vyberajú socialistické vlády:
<P>
Opýtali ste sa vôbec niekedy svojich kolegov v Poslaneckom klube Európskej ľudovej strany (kresťanských demokratov), ktorí vládli v našej krajine až do minulého roku, na to, že vám a Európskej komisii predložili - môžete sa opýtať pána Rehna - oficiálne štatistiky, že deficit Grécka v roku 2009 bol 6,9 % a nie 15 %, ako nedávno potvrdil Eurostat?
<SPEAKER ID="060" NAME="Gunnar Hökmark" AFFILIATION="PPE">
Vážená pani predsedajúca, táto diskusia objasnila niektoré veci, ktoré si musíme zapamätať.
<P>
Nezabúdajme na moju prvú pripomienku, ktorá znie - a je zaujímavé konštatovať, že žiaden z mojich kolegov socialistov to nepoprel -, že všetky socialistické vlády, ktoré uplatňovali socialistické politiky, sa dostali do hlbokej krízy v oblasti deficitu. V dôsledku zámernej politiky, ktorú pán Schulz a ďalší obhajovali v tomto Parlamente pred dvomi rokmi, teraz vidíme prichádzať krízu do jednej krajiny za druhou. Môžeme sa pozrieť do záznamov tohto Parlamentu a uvidíme, že presne to ste tu vy, pán Schulz, a vaši kolegovia povedali v rozprave. Dnes môžete vidieť trpký výsledok. To som chcel zdôrazniť. Všimol som si, že všetko, čo môžete povedať, je, že áno, máte pravdu, ale problémy majú aj iné krajiny. Nenamietate však proti mojej hlavnej pripomienke, že tieto problémy vytvorili vaše politiky. To treba pripomenúť. Myslím si, že by sa to malo zaznamenať.
<P>
Na tieto problémy upozorňuje aj pán Lamberts. Zaujímavé však je - a myslím si, že to pán Lamberts uzná a pochopí -, že väčšina krajín, ktoré majú stabilný výhľad v oblasti verejných financií, nemá socialistické vlády, aj keď je pravda, že mnohé krajiny majú problémy v dôsledku finančnej krízy. Nemyslím si, že vy alebo ktokoľvek iný v tejto rokovacej sále môže poukázať na nejakú vládu socialistov, ktorá sa nedostala do problémov s deficitom.
<SPEAKER ID="061" NAME="Ioannis Kasoulides" AFFILIATION="PPE">
Vážená pani predsedajúca, dôležité sú politiky a nie kto ich uplatňuje. Kto je bez viny, nech prvý hodí kameňom... Kríza eura nemusí skončiť s Írskom a zatiaľ sme ešte nemuseli vidieť to najhoršie.
<P>
Trhoví predátori budú nemilosrdne útočiť na všetky zraniteľné miesta napriek bolestivým úsporným opatreniam, ktoré prijali všetky členské štáty. Ale ak EÚ v tomto boji zvíťazí a úspešne prekoná problémy tým, že preukáže odhodlanie urobiť vo vzájomnej solidarite a v spoločnom úsilí všetko, aby zabrzdila regulátorov a presvedčila trhy, potom by to bol triumf európskej integrácie a veľké víťazstvo.
<P>
Dosiahne sa to vďaka spoločnej múdrosti. Dokážme tým, ktorí predpovedajú koniec eura a vystúpenie silných aj slabých krajín z eurozóny, že sa mýlia. Fiškálna disciplína, hospodárske riadenie a záchrana eura nebudú úplné bez spoločne schváleného plánu na európskej úrovni na stimuláciu rastu. V minulosti zachránil európske hospodárstvo americký Marshallov plán. Dnešná úloha je taká istá - pomoc od Európanov pre Európanov.
<SPEAKER ID="062" NAME="Gay Mitchell" AFFILIATION="PPE">
Vážená pani predsedajúca, dnes bude írska Snemovňa reprezentantov, Dáil, hlasovať o balíku finančnej pomoci Európskej únie a Medzinárodného menového fondu (MMF). Írsko teraz zažíva veľmi ťažké obdobie zvyšovania daní a znižovania výdavkov. Minulotýždňový rozpočet bol len obyčajným odrazom problémov, ktorými v tejto chvíli prechádza taký veľký počet írskych občanov. Nasleduje to po znížení miezd vo verejnom a súkromnom sektore o 14 %.
<P>
Som však pevne presvedčený, že finančný balík EÚ/MMF pomôže Írsku obnoviť dôveru prostredníctvom kapitalizácie bánk, aby opäť poskytovali pôžičky, a ozdravením verejných financií. Nestotožňujem sa so všetkými podrobnosťami tohto plánu, ale celkové čísla strana Fine Gael podporuje. Základné hospodárske trendy v Írsku sú celkom dobré. Aby sme zabezpečili, že naše financie sa nám nikdy viac nevymknú z rúk, bude si to vyžadovať dobrú vládu a dohľad írskej Snemovne reprezentantov.
<P>
Bude si to vyžadovať aj určité úvahy na úrovni EÚ a Európskej centrálnej banky o tom, ako nízke úrokové sadzby prispeli k nárastu cien nehnuteľností. Dva a pol roka som bol v tejto rokovacej sále hlasom volajúcim na púšti, ktorý sa na tento osobitný problém pýtal pána Tricheta. Balík EÚ/MMF spolu so zavedením stáleho nástupcu Európskeho finančného stabilizačného mechanizmu, z ktorého Írsko dostane 22,5 miliardy EUR v pôžičkách, ak ich vyčerpá, je pre eurozónu pozitívnym krokom.
<P>
Na záver by som rád povedal, že je tu veľa ľudí, ktorí sa považujú za federalistov, a predsa chcú určitý druh harmonizácie v oblasti daní. V Spojených štátoch je viac ako 50 % spoločností podnikajúcich v oblasti autorských práv zaregistrovaných v štáte Delaware. Prečo to robia? Príčinou je daňová situácia v štáte Delaware. V tejto rokovacej sále majú niektorí sebeckí ľudia, ktorí chcú prostredníctvom nepresných vyjadrení predkladať vlastné vnútroštátne kauzy, niektoré veľmi ignorantské poznámky a títo ľudia budú spochybnení.
<SPEAKER ID="063" NAME="Tunne Kelam" AFFILIATION="PPE">
Vážená pani predsedajúca, finančná kríza ukázala ešte väčšiu naliehavosť väčšej účasti Európy. Musíme si vziať ponaučenie, že konanie vychádzajúce v prevažnej miere z vnútroštátnych hľadísk neprináša osoh žiadnemu členskému štátu. Zajtrajší deň je preto príležitosťou na spoločný postup, pokiaľ ide o konsolidáciu verejných financií a pakt stability spojený so sankciami.
<P>
Bude to tiež čas na vyriešenie dlhodobého paradoxu Európy. EÚ je založená na jednotnom trhu, ale tento jednotný trh ešte stále nie je dokončený. Teraz je čas spustiť jednotný digitálny trh. Musíme vytvoriť stály, pokiaľ možno skupinový, mechanizmus krízového riadenia. Po druhé, pretože by sa mali zaviesť opatrenia na prevenciu a včasný zásah, je potrebné lepšie zosúladiť podmienky pre včasný zásah a na spustenie mechanizmu krízového riadenia, pričom treba, samozrejme, zabrániť nadmernej regulácii. Po tretie, mal by sa jasne definovať účel fondov na riadenie krízy. Ich cieľom je zabezpečiť makrofinančnú stabilitu. Nemali by sa využívať na riešenie iných súčasných problémov. Po štvrté, na úrovni EÚ by sa mali presnejšie definovať práva v oblasti dohľadu, ako napríklad v prípade možného zásahu do činností finančných inštitúcií, ktoré budú zahŕňať právo zastaviť vyplácanie dividend alebo zastaviť činnosti, ktoré predstavujú neodôvodnené riziká.
<SPEAKER ID="064" NAME="Jean-Paul Gauzès" AFFILIATION="PPE">
(FR) Vážená pani predsedajúca, pán minister, pán komisár, počúval som túto dlhú rozpravu ako občan.
<P>
Chcel by som povedať, že návrhy pána Barrosa boli veľmi zaujímavé. Boli by sme radi, keby sa uskutočnili. Jasná a zrozumiteľná politická vôľa a hovorenie pravdy sú nevyhnutnými podmienkami na obnovenie dôvery našich občanov. Je nevyhnutné, aby sme nezakrývali skutočnosti. Sú tu verejné výdavky, ktoré musíme pokryť alebo znížiť. Sú tu verejné a súkromné dlhy, ktoré musíme vyrovnať.
<P>
Sú tu mnohí odborníci, ktorí majú názory na všetko. Tí, ktorí nevideli prichádzať krízu, majú teraz plno skvelých riešení. V ťažkej situácii však používajme zdravý rozum. Neopakujme pri riadení verejných financií omyly a chyby súkromného sektora, ktoré viedli k finančnej a bankovej kríze. Sofistikované opatrenia nevytvárajú hodnotu a bohatstvo. Vytvárajú ilúzie a často prinášajú prospech len špekulantom.
<P>
Skutočnosť je taká, že členské štáty žili nad svoje pomery. Musíme mať odvahu vyvodiť potrebné závery a zabezpečiť, aby sa bremeno oživenia rozdelilo spravodlivo.
<SPEAKER ID="065" NAME="Seán Kelly" AFFILIATION="PPE">
Vážená pani predsedajúca, najprv mám sťažnosť. Povedali ste, že táto rozprava je dôležitá, a je to pravda. Považujem tak trochu za neprijateľné, že pán Barroso a mnohí vedúci politickí predstavitelia odišli z rokovacej sály hneď po prednesení svojich prejavov. Aby som bol spravodlivý k pánovi Schulzovi, on tu zostal od začiatku do konca a chcel by som ho za to pochváliť.
<P>
Po druhé, chcel by som povedať, že v konečnom dôsledku je jedným z hlavných dôvodov finančnej krízy to, že vlády nedokázali vládnuť a politickí vedúci predstavitelia nedokázali viesť. Túto situáciu teraz dostávame, našťastie, pod kontrolu prostredníctvom novej štruktúry dohľadu, ktorá by sa mala zaviesť od 1. januára, predkladania správ úverovými ratingovými agentúrami, ktorým sme za zaoberali včera večer, a dnešného stáleho mechanizmu finančnej stability. Všetky ich treba uvítať.
<P>
Ak by tu bol pán Barroso, rád by som sa ho opýtal, či môže zaručiť, že na vykonanie minimálnych zmien zmluvy, o ktorých hovoril, nebude potrebné referendum v Írsku a inde.
<P>
A nakoniec chcem povedať tým, ktorí žiadali, aby poslanci podpísali písomné vyhlásenie, že to je priamy útok na daň z príjmu právnických osôb v Írsku. Nemalo by sa to robiť.
<SPEAKER ID="066" NAME="Csaba Sándor Tabajdi" AFFILIATION="S&amp;D">
(HU) Vážená pani predsedajúca, dámy a páni, rozvinula sa tu ideologická rozprava, aj keď by sme mohli uviesť niekoľko príkladov o tom, ako vláda pána Schrödera realizovala veľmi vážnu reformnú politiku alebo ako v Maďarsku pravicová vláda, ktorá je v súčasnosti pri moci, využila všetky prostriedky, aby zabránila ľavicovej vláde, ktorá bola vtedy pri moci, v zavedení fiškálnej disciplíny po roku 2006. Takéto debaty nikam nevedú. Dôležité je to, aby sa Európska únia konečne zapájala skôr do aktívnych, než reaktívnych politík. Bolo by vítané, keby sa na samite, ktorý sa bude konať tento víkend, mohla dosiahnuť dohoda týkajúca sa európskeho mechanizmu stability. Maďarské predsedníctvo, maďarská vláda, ktorá prevezme rotujúce predsedníctvo EÚ v januári, urobí všetko pre to, aby urýchlila ratifikačný proces a zabezpečila, aby Európska únia mohla riešiť dôležité otázky, napríklad aby bola Európa dynamickejšia.
<SPEAKER ID="067" NAME="Ildikó Gáll-Pelcz" AFFILIATION="PPE">
(HU) Vážená pani predsedajúca, vážená Rada, vážená Komisia, členské štáty sa pokúšajú reagovať na krízu, v ktorej sa nachádzajú, prostredníctvom individuálnych riešení a vlastných reakcií. Rada a Komisia by mali po stanovení strategického smeru konsolidovať a koordinovať riešenia členských štátov. To znamená, že pokiaľ ide o hospodárske riadenie, nestačí sankcionovanie členských štátov. Samozrejme, že by bolo dobré, keby dôslednosť a prísnosť, ktorú vidíme dnes, uplatňovali aj istí páni komisári, keď zatvárali oči pred falšovaním údajov. Som presvedčená, že za nedodržiavanie Paktu stability a rastu nenesú zodpovednosť len členské štáty, pretože kontrolné mechanizmy zmiernila samotná Komisia. Musíme priznať, že politika úsporných opatrení, ktorá sa uplatňovala doposiaľ, nebola nikde úspešná. Preto sa budú od vás požadovať nové a jasné odpovede. Inovačné a motivačné riešenia. Vážení kolegovia poslanci, môžem vás uistiť, že nadchádzajúce maďarské predsedníctvo splní túto koordinačnú úlohu.
<SPEAKER ID="068" NAME="Proinsias De Rossa" AFFILIATION="S&amp;D">
Vážená pani predsedajúca, v tejto rozprave sa veľakrát spomínalo Írsko. Na úvod by som chcel objasniť, že podporujem hlbšie hospodárske riadenie v európskom sociálnom trhovom hospodárstve. Mali by sme poďakovať partnerom Írska v Európe za ich solidaritu v tomto čase krízy - krízy vytvorenej počas mnohých rokov prevažne nekompetentnými konzervatívnymi vládami.
<P>
Neprekvapí vás, že euroskeptici predstavujú solidaritu ako stratu nezávislosti Írska. Túto deformáciu zvyšuje neschopnosť Komisie a Rady rokovať s týmto Parlamentom o memorande o porozumení s Írskom. Pán Rehn, kedy bude tomuto Parlamentu predložené toto memorandum o porozumení?
<P>
Pán komisár Rehn, jednou z najhanebnejších podmienok a povinností v memorande o porozumení je povinnosť znížiť minimálnu mzdu v Írsku o 2000 EUR ročne. Írska vláda tvrdí, že toto zníženie požadujete vy, pán Rehn. Môžete túto otázku objasniť tomuto Parlamentu?
<P>
Druhým nepochopiteľným aspektom tejto dohody je 3 % marža, ktorú ste požadovali...
<P>
(Predsedajúca prerušila rečníka.)
<SPEAKER ID="069" NAME="Ilda Figueiredo" AFFILIATION="GUE/NGL">
(PT) Vážená pani predsedajúca, je neprijateľné, aby sa naďalej odkladali nevyhnutné opatrenia, a to bez ohľadu na rast nezamestnanosti, chudoby, nerovnosti, rozdielov a hospodárskej recesie, ktoré tieto úsporné plány spôsobia, zatiaľ čo hospodárske a finančné skupiny dosahujú čoraz väčšie zisky. To vedie len k ďalším otázkam:
<P>
Prečo neboli zmenené stanovy a usmernenia Európskej centrálnej banky, pokiaľ ide o pôžičky, ktoré poskytuje priamo členským štátom pri 1 % sadzbe, rovnakej ako pre súkromné banky, ktoré potom účtujú trojnásobne, štvornásobne alebo päťnásobne vyššie sadzby, a teda zvyšujú vládne dlhy? Prečo sa nerozhodlo o uplatnení dane z pohybu kapitálu a o prijatí potrebných opatrení na zrušenie daňových rajov a trhov s derivátmi, ktoré by ukončili špekulácie so štátnymi dlhopismi? Prečo nerozhodnúť o zvýšení rozpočtu Spoločenstva na reálnu politiku hospodárskej a sociálnej súdržnosti zameranej na zvýšenie výroby a vytvorenie pracovných miest so zaručenými právami...
<P>
(Predsedajúca prerušila rečníčku.)
<SPEAKER ID="070" NAME="Jaroslav Paška" AFFILIATION="EFD">
(SK) Rokujeme o návrhu nástroja finančnej stability eurozóny - o nástroji, ktorý by mal pomôcť našim priateľom z krajín, ktorí dnes akosi nemajú na splácanie svojich dlhov.
<P>
Všetci tu hovoríme o vytvorení spoločného mechanizmu finančnej stability garantovaného všetkými krajinami eurozóny a očakávame solidaritu tých, ktorí ešte dokážu udržať svoje dlhy pod kontrolou, s tými, ktorí to už nedokážu.
<P>
Po skúsenostiach s doterajšími riešeniami pomoci Grécku a jednorazového ochranného valu vytvoreného naposledy sa zamýšľam nad tým, čo ak si finanční mágovia z trhov zoberú do rúk kalkulačky a začnú si vyhodnocovať bonitu predstaveného riešenia a zistia, že ani toto riešenie nie je dostatočne dôveryhodné na to, aby boli ochotní niesť riziko vkladania svojich peňazí do európskeho priestoru?
<P>
Pýtam sa, máme pripravené aj takéto následné riešenia a následné kroky? Pretože dôveryhodnosť riešenia v tomto období, podľa tejto konštrukcie, je veľmi malá.
<SPEAKER ID="071" NAME="Andrew Henry William Brons" AFFILIATION="NI">
Vážená pani predsedajúca, najobyčajnejší ľudia vnímajú krízy ako tragédie. Eurokrati sa na ne pozerajú ako na príležitosti na rozšírenie svojich chápadiel moci. Európska rada má rozhodnúť o stálom krízovom mechanizme na ochranu finančnej stability eurozóny ako celku, ktorý bude, samozrejme, podložený zmenami zmluvy. Máme spoľahlivé informácie, že tieto kontroly a, samozrejme, tieto zmeny zmluvy, sa budú vzťahovať aj na krajiny, ktoré nie sú členmi eurozóny.
<P>
Koaličná vláda v Spojenom kráľovstve sľúbila referendum v prípade akéhokoľvek ďalšieho prenosu právomocí na Európsku úniu. Tento sľub však bude taký spoľahlivý a čestne dodržaný ako prísľub konzervatívcov uskutočniť referendum o Lisabonskej zmluve. Pre konzervatívcov sú sľuby taktikou, nie záväzkami.
<SPEAKER ID="072" NAME="Czesław Adam Siekierski" AFFILIATION="PPE">
(PL) Vážená pani predsedajúca, blíži sa koniec roka. Bolo by dobré pozrieť sa bližšie na to, čo sme urobili. Pozrime sa na naše rozhodnutia a na to, čo sme povedali, a odpovedzme si na túto otázku: Čo sme v tomto smere urobili? Každý z nás by sa mal pozorne pozrieť na svoje rozhodnutia v oblastiach, za ktoré bol zodpovedný. Je dobré, že chceme pridať do zmluvy niektoré ustanovenia, ktoré zavedú disciplínu v tom, čo robíme. Koniec koncov však stále máme Pakt stability a rastu, ktorý platí naďalej. Prečo sme nedodržiavali jeho ustanovenia? Prečo Komisia a jej útvary v prípade Grécka alebo Írska nereagovali skôr?
<P>
Európska únia je demokratická inštitúcia, ktorá sa skladá z mnohých členských štátov. Preto nemôže konať jednostranne takým spôsobom, ako to robia individuálne štáty - mám tu na mysli napríklad Čínu, Spojené štáty a ďalšie krajiny. Z tohto dôvodu sa nepodnikli rozhodné kroky na ochranu eura. Preto je potrebné vypracovať nový prístup k hospodárskemu riadeniu, vytvoriť skutočnú hospodársku úniu, zlepšiť koordináciu a zosúladiť finančnú a dokonca aj fiškálnu politiku.
<SPEAKER ID="073" NAME="George Sabin Cutaş" AFFILIATION="S&amp;D">
(RO) Vážená pani predsedajúca, ako už povedali predchádzajúci rečníci, Európska únia zjavne doposiaľ neurobila dostatočný pokrok z hľadiska zabezpečenia finančnej stability svojich trhov. V situácii, keď špekulanti dennodenne ohrozujú stabilitu jednotnej meny izolovaním a vyvíjaním tlaku na členské štáty, je možné dosiahnuť riešenie iba zachovaním solidarity na úrovni EÚ. Vytvorenie stáleho mechanizmu na ochranu finančnej stability eurozóny sa stalo skutočne nevyhnutnosťou a bude sa musieť koordinovať pomocou metódy Spoločenstva.
<P>
Záujmy občanov sú najlepšie chránené vtedy, keď sa inštitúcie EÚ v plnej miere zapájajú do rozhodovacieho procesu a všeobecné dobro má prednosť pred záujmami... Zároveň musíme pamätať na to, že je dôležité, aby do tohto budúceho mechanizmu ako súčasti jednotného trhu bolo zapojených všetkých 27 členských štátov. Nestabilita ďalších mien bude mať vždy významný vplyv na pozíciu eura.
<SPEAKER ID="074" NAME="Diogo Feio" AFFILIATION="PPE">
. - (PT) Vážená pani predsedajúca, nasledujúce zasadnutie Rady je skutočne veľmi dôležité. Dôležité, pokiaľ ide o jeho reakciu na krízu, ktorá je rozsiahla a medzinárodná, dôležité aj pokiaľ ide o jeho reakciu na špecifickú krízu vlád, ktoré si neurobili načas svoje domáce úlohy, ktoré príliš veľa míňali a ktoré neuskutočnili nevyhnutné štrukturálne reformy. Preto som sem prišiel podporiť potrebu stabilného nástroja na ochranu eura.
<P>
Táto reakcia by sa nemala a nemôže zakladať na jednotlivých prípadoch. Práve z tohto dôvodu podporujem, aby sa to robilo podľa metódy Spoločenstva a nie podľa medzivládnej metódy, ktorá by v konečnom dôsledku odmenila vlády za to, že neurobili to, čo mali včas urobiť. Zdôrazňujem potrebu rastúcej úlohy Európskeho parlamentu v diskusii o týchto otázkach v rámci rozpráv podobnými tej, ktorú tu máme dnes: energickú, s rozdielnymi názormi, ale obhajujúcu silnejšiu Európsku úniu a čoraz silnejšie euro.
<SPEAKER ID="075" NAME="Zigmantas Balčytis" AFFILIATION="S&amp;D">
- (LT) Vážená pani predsedajúca, v skutočnosti súhlasím so všetkými myšlienkami, ktoré tu boli dnes spomenuté, o zavedení krízového mechanizmu a o ďalších opatreniach. Som presvedčený, že o nich bude v budúcnosti rokovať Európska rada aj Parlament. Dnes sme si vypočuli veľa protikladných hodnotení a možno aj niektoré obvinenia z predošlých chýb. Prichádzali zo všetkých strán. Prišli od členských štátov, Európskej komisie a Rady, ako aj od komerčných bánk, ktorých aktivity sa, verím, budú v budúcnosti tiež pozorne sledovať. Chcel by som hovoriť o inej veci. Páčila sa mi myšlienka, ktorú vyjadril pán predseda Barroso, že v tejto ťažkej situácii musíme pracovať spoločne, jednomyseľne, bok po boku, a, pán komisár, chcel by som vás skutočne požiadať, aby ste vynaložili všetko úsilie na zabezpečenie toho, aby sa na tomto novozavedenom krízovom mechanizme mohli zúčastniť všetky krajiny bez ohľadu na to, či sú v eurozóne. Pretože keď sme sa pripojili k Európskej únii, otvorili sme naše trhy, platíme do rozpočtu rovnakú sumu peňazí a mnoho ďalších vecí.
<SPEAKER ID="076" NAME="João Ferreira" AFFILIATION="GUE/NGL">
(PT) Vážená pani predsedajúca, nemáme žiadny mechanizmus stability, ktorý by riešil najväčšie príčiny nestability v rámci Európskej únie. Politiky, ktoré nás priviedli do tejto krízy, sú tie isté ako tie, v ktorých chcú teraz pokračovať a rozvíjať ich. Hospodárska a menová únia priniesla v záujme niektorých a na úkor iných uvoľnenie oprát finančnej špekulácie, pričom dôraz sa kládol na voľný, to znamená neobmedzený pohyb kapitálu, zavedenie trhu vo všetkých oblastiach spoločnosti, znehodnotenie práce ako zdroja tvorby bohatstva a rovnako aj práv.
<P>
Na začiatku druhého desaťročia 21. storočia sa táto Európska únia nezbavuje svojho spojenia s najväčším sociálnym úpadkom, aký Európa zakúsila v posledných desaťročiach, ktorý je výsledkom bezpríkladného útoku na práva a životné podmienky občanov. Hospodárske a finančné skupiny naďalej zhromažďujú obrovské zisky, nezamestnanosť sa neprestáva rozširovať a milióny pracovníkov sú stále chudobnejšie, aj keď pracujú. To je posolstvo, ktoré zaznieva v protestoch po celej Európe, a nastal čas, aby bolo vypočuté.
<SPEAKER ID="077" NAME="Angelika Werthmann" AFFILIATION="NI">
(DE) Vážená pani predsedajúca, finančná kríza a politické manévrovanie vážne poškodili dôveru občanov v Európu a v euro. Občania Európy potrebujú pre bezpečnosť svojej meny jednoducho pochopiteľné, jasné vyhliadky, na ktoré sa dá dlhodobo spoľahnúť. Pakt stability a rastu definuje horné limity deficitov a celkového dlhu. Tento pakt je však pomerne neúčinný. Nové záchranné balíky získajú širokú podporu občanov iba vtedy, ak ponúknu aj efektívne kontroly a sankcie. V prípade kontrol je potrebné ďalej posilniť Eurostat a mechanizmy sankcií sa musia dať jednoducho uplatňovať a musia byť účinné. Súčasný systém zahŕňa možnosti sankcií. Budúce záchranné balíky musia obsahovať priebežné kontroly, rýchly a koordinovaný prístup a účinné sankcie.
<SPEAKER ID="078" NAME="Jean-Pierre Audy" AFFILIATION="PPE">
- (FR) Vážená pani predsedajúca, pán komisár, chcete navrhnúť vytvorenie tohto stáleho mechanizmu podľa článku 136. Je mi ľúto, že ste nepoužili článok 122, ktorý by nám umožnil zahrnúť všetky členské štáty. Iniciujeme však politickú rozpravu, pretože sa uskutočnia konzultácie s Parlamentom podľa článku 48 o zjednodušených revíznych postupoch, a chcel by som predložiť dve politické otázky.
<P>
Po prvé, eurozóna sama osebe nestačí. Pán komisár, mali by sme zahrnúť minimálne všetky tie štáty, ktoré sú povinné mať bezodkladne ako svoju menu euro, a to predstavuje 25 členských štátov.
<P>
Druhá otázka sa týka parlamentnej politickej kontroly. Tento mechanizmus nie je núdzový, je to stály mechanizmus. Preto by mala logicky existovať určitá parlamentná politická kontrola za vhodných podmienok, podmienok, ktoré by ste nám mali navrhnúť, pretože úlohou parlamentov, predovšetkým Európskeho parlamentu, je vykonávať kontrolu nad výkonnou mocou v súvislosti s týmto ustanovením.
<SPEAKER ID="079" NAME="Edite Estrela" AFFILIATION="S&amp;D">
(PT) Vážená pani predsedajúca, obviňovanie naše problémy nerieši a v niektorých prípadoch odhaľuje nedostatočné znalosti o rôznych situáciách. Potrebujeme opatrenia, aby sme zastavili špekulácie so štátnymi dlhopismi. Veľa sa hovorí o situácii Portugalska, ale správa Medzinárodného menového fondu z tohto mesiaca dospela k záveru, že Portugalsko patrí ku krajinám, ktoré zavádzajú najviac reforiem na zabezpečenie udržateľnosti verejných financií a sociálneho zabezpečenia.
<P>
Pred krízou, v roku 2007, malo Portugalsko hospodársky rast 2,4 % HDP a deficit 2,6 %. V rokoch 2005 až 2010 patrilo Portugalsko ku krajinám, ktoré najviac zvýšili svoj vývoz; potrebujeme väčšiu jednotnosť, viac zodpovednosti a viac solidarity, aby sa upokojili trhy.
<SPEAKER ID="080" NAME="Bogusław Liberadzki" AFFILIATION="S&amp;D">
(PL) Vážená pani predsedajúca, zameriavame sa na eurozónu, ale 150 miliónov občanov, teda jeden z troch obyvateľov Európskej únie, zostáva mimo tejto zóny. Preto je pre nás dôležité, aby sme mali zdravé euro a zdravú eurozónu. Chceme to povedať veľmi jasne - menej národných vlád, viac Únie, viac Parlamentu.
<P>
V Poľsku je názor nemeckej kancelárky omnoho dôležitejší ako názor pána Van Rompuya a jasne znejúci hlas pána Camerona je omnoho dôležitejší ako názor pána Barrosa. Potrebujeme teda stabilizačný pakt, pakt pre stabilnú európsku solidaritu. Pán Schulz má pravdu, keď chce viac Európy v našom myslení a nové nástroje pre našu prácu, ako napríklad daň z finančných transakcií, európske dlhopisy, bankový dohľad a koordinovanú rozpočtovú disciplínu členských štátov.
<SPEAKER ID="081" NAME="Olli Rehn">
člen Komisie. - Vážená pani predsedajúca, vážené poslankyne, vážení poslanci, dovoľte mi najskôr poďakovať za veľmi zmysluplnú a zodpovednú rozpravu o európskej reakcii na súčasnú krízu. Charakter tejto poslednej fázy finančnej krízy sa skutočne ukazuje ako čoraz viac systémový, čo vyzýva na rovnako systémovú reakciu Európskej únie.
<P>
Politická reakcia Európy musí byť preto komplexná, dôsledná a odhodlaná. Táto reakcia bude musieť nevyhnutne spájať uplatnenie širších opatrení na celú Európsku úniu so špecifickými opatreniami prijatými členskými štátmi.
<P>
Čo treba urobiť? Podľa názoru Komisie musíme konať v piatich smeroch. Po prvé, potrebujeme odhodlané, kolektívne úsilie zamerané na splnenie dohodnutých rozpočtových záväzkov. Všetky členské štáty by sa mali pridržiavať svojich fiškálnych cieľov. Najlepšia obrana proti nákaze je účelové viazanie stavov našich rozpočtov. Napríklad Španielsko a Portugalsko teraz prijímajú v tejto súvislosti veľmi presvedčivé rozhodnutia.
<P>
Po druhé, musíme pristúpiť k ďalšiemu kolu záťažových testov bánk a vykonať ich ešte komplexnejšie a prísnejšie ako naposledy, využitím novej európskej štruktúry finančnej regulácie a dohľadu, ktorá nadobudne účinnosť od januára budúceho roku.
<P>
Po tretie, potrebujeme účinnú finančnú záchrannú sieť, a preto Únia v máji vytvorila Európsky finančný stabilizačný mechanizmus a dočasný mechanizmus na obdobie troch rokov. Čoskoro bude vytvorený stály európsky stabilizačný mechanizmus, ktorý nadobudne účinnosť v polovici roku 2013.
<P>
Aby som bol konkrétnejší, nedávno bolo predložených niekoľko iniciatív v oblasti európskych dlhopisov. Koncepcia európskeho dlhopisu predstavuje široký názorový prúd, ktorý pokrýva široký rozsah možných uplatnení. V súčasnosti sa tvorba politík správne a rozume zameriava na zvýšenie účinnosti a pružnosti existujúceho Európskeho nástroja finančnej stability, aby nám pomohol pri okamžitej reakcii na súčasnú etapu krízy.
<P>
Určite však musíme pokračovať v analytických diskusiách o takých racionálnych alternatívach, ktoré môžu Európe pomôcť prekonať systémovú krízu zlepšením fungovania trhov s dlhopismi, uľahčením konsolidácie verejných financií prostredníctvom rozumnejších cien pôžičiek, poskytnutím základu pre intenzívnejšiu rozpočtovú koordináciu medzi členskými štátmi a posilnením stimulov pre fiškálnu opatrnosť v členských štátoch.
<P>
Štvrtým prvkom komplexnej reakcie musia byť štrukturálne opatrenia, ktoré sú uvedené v stratégii Európa 2020. Tieto opatrenia sú naozaj potrebné na zvýšenie nášho potenciálneho rastu a na vytvorenie udržateľnej zamestnanosti. Musíme čo najlepšie využiť náš jednotný trh, najmä trh so službami a energiou, prispôsobiť daňový systém a systémy sociálnych dávok, aby viac napomáhali rast zamestnanosti, cielenejšie investovať do znalostí a inovácií a zjednodušiť naše regulačné prostredie.
<P>
Po piate, základným prvkom našej systémovej reakcie, ktorý je vo veľkej miere vo vašich rukách, vážené poslankyne, vážení poslanci, je rýchle a ambiciózne prijatie legislatívneho balíka o posilnenom hospodárskom riadení, ktorý navrhla Komisia v septembri. Som rád, že Parlament a Rada sa dohodli na dokončení tohto balíka do leta budúceho roku. Je to otázka dôveryhodnosti hospodárskej a menovej únie Európskej únie ako celku. Je to aj najúčinnejší mechanizmus na predchádzanie krízam, pretože posilňuje dlhodobú a krátkodobú dôveru v európske hospodárstvo, ako aj dôveru v bezprostrednú budúcnosť.
<P>
Okrem toho, ako odpoveď na vystúpenie pána Karasa, je to aj dôležitý odrazový mostík na dokončenie hospodárskej a menovej únie, tým, že sa menová únia konečne doplní o skutočnú a fungujúcu hospodársku úniu. Je naozaj najvyšší čas, aby písmeno "H" v skratke hospodárskej a menovej únie (HMÚ) dostalo životodarnú infúziu prostredníctvom vytvorenia skutočnej a efektívnej hospodárskej únie ako konečného kroku pri integrácii európskej hospodárskej politiky.
<P>
(FI) Vážená pani predsedajúca, vzhľadom na vystúpenie pána Soiniho by som ešte chcel uviesť zopár poznámok po fínsky. Možno sa mu teraz podarilo vrátiť sa naspäť sem, pretože pred malou chvíľou z tejto schôdze odišiel. K vystúpeniam pána Soiniho sme mohli a mali pristupovať s určitým zmyslom pre humor, ale pretože v poslednom čase získal určitú podporu, musíme ich zrejme začať brať vážne.
<P>
Po prvé, nemyslím si, že bagatelizovanie Grékov spôsobom, akým to urobil pán Soini, je veľmi užitočné, alebo dokonca profesionálne primerané. Grécko v súčasnej dobe zavádza dôležité, skutočne prevratné reformy, ktoré si zasluhujú náš rešpekt a nie pohŕdanie.
<P>
Myslím si, že pán Soini by si mal pripomenúť staré fínske príslovie, ktoré nás učí uvedomovať si vlastnú situáciu a zároveň rešpektovať druhých. To je omnoho lepší spôsob, ako budovať mierovú Európu založenú na spolupráci.
<P>
Po druhé, za profesionálne nepovažujem ani porovnanie Európskej únie so Sovietskym zväzom, ako to urobil pán Soini. Niekto, kto nemá zmysel pre humor, by to mohol dokonca považovať za urážlivé. Sloboda, demokracia a právny štát neboli charakteristickými znakmi Sovietskeho zväzu, ale sú základnými hodnotami Európskej únie, ktoré Fíni hájili počas celej histórie, pán Soini. Nemala by sa podceňovať ani schopnosť Fínov to pochopiť, dokonca ani v prípade priaznivcov strany Praví Fíni. Občania určite vedia, že EÚ nie je Sovietskym zväzom.
<P>
(potlesk)
<SPEAKER ID="083" NAME="Hannes Swoboda" AFFILIATION="S&amp;D">
(DE) Vážená pani predsedajúca, predpokladám, že so mnou súhlasíte, že od niektorých poslancov je veľmi nezdvorilé položiť otázky a potom odísť. Chcel by som sa ospravedlniť pánovi Rehnovi, pretože je to naozaj urážlivé, keď má odpovedať podrobne na otázky potom, ako sa niektorí poslanci už vytratili. Myslím si, že by sme mali spoločne pracovať na tom, aby sa to v budúcnosti už viac nestalo, alebo prinajmenšom nie tak často.
<SPEAKER ID="084" NAME="Predsedajúca">
Pán Swoboda, plne podporujem to, čo ste povedali. Bolo to veľmi nezdvorilé a bezohľadné. Procedurálna námietka, pán De Rossa?
<SPEAKER ID="085" NAME="Proinsias De Rossa" AFFILIATION="S&amp;D">
Vážená pani predsedajúca, na druhej strane pán komisár Rehn neodpovedal na moje otázky, a ja som stále tu.
<SPEAKER ID="086" NAME="Predsedajúca">
To sa dotýkalo len procedurálnej námietky. Pán Rehn, na to nemusíte reagovať. Samozrejme, môžete, ale toto nie je hodina otázok pre Komisiu. Ďalším rečníkom je pán Chastel v mene Rady.
<SPEAKER ID="087" NAME="Olivier Chastel" LANGUAGE="FR">
Vážená pani predsedajúca, pán komisár, vážené poslankyne, vážení poslanci, osobne si myslím, že Komisia prispela do tejto veľmi poučnej rozpravy veľkým počtom odpovedí, a to najmä preto, lebo Parlament je veľmi úzko zapojený do reakcie na túto krízu. Okrem Komisie by som sa chcel venovať dvom veciam, ktoré sa týkajú toho, o čo ide počas tohto samitu zajtra a pozajtra.
<P>
Po prvé, chcel by som sa vyjadriť k hospodárskemu riadeniu a k zapojeniu Európskeho parlamentu. Ako viete, predsedníctvo už nadviazalo kontakt s Európskym parlamentom, s tými, ktorí sú v tomto Parlamente zodpovední za otázku hospodárskeho riadenia. Predsedníctvo chce okrem toho dosiahnuť čo najlepšiu spoluprácu s týmto Parlamentom, najmä prostredníctvom neformálnych konzultácií pred začiatkom oficiálnej etapy rokovaní. Ako bolo povedané, predsedníctvo sa vzhľadom na dôležitosť tejto záležitosti a možných vplyvov na trhy v súlade so želaním Európskej rady zaviazalo, že ju urýchli. S cieľom urýchliť túto prácu predsedníctvo navyše vytvorilo pracovnú skupinu, ktorá sa má zaoberať len touto záležitosťou. Rokovania tejto skupiny začali koncom novembra, v nadväznosti na pozornosť, ktorú tejto záležitosti venoval Výbor pre hospodárske a menové veci.
<P>
Druhým prvkom, na ktorý sa naši vedúci predstavitelia štátov a vlád zajtra a pozajtra zamerajú, je budúci stály mechanizmus krízového riadenia. Chápem, že v súvislosti s týmto mechanizmom sa objavuje viacero otázok týkajúcich sa rozsahu reakcie na krízu. Mnohí z nás mali včera napoludnie v Rade pre všeobecné záležitosti v spoločnosti pána predsedu Van Rompuya ešte nezodpovedané otázky. Môžem vám potvrdiť, ako veľmi chcú členské štáty reagovať na túto krízu, ako si uvedomujú, že dnes ide o celý európsky trh a euro a že to jednoducho nie je otázka jednotlivých krajín. Reakcia musí byť komplexná a musíme urobiť všetko, aby sme zmenšili neistoty na tomto trhu.
<P>
Podľa mňa však musíme zabrániť aj vyvolaniu alebo vytvoreniu očakávaní, ktoré sa v tomto čase nedajú splniť. Preto každý prispel vlastnou novou myšlienkou, ako by sme mali reagovať na krízu. Keď vieme, že pre každý nový nápad musíme získať súhlas od viacerých členských štátov, dnes sa to nezdá ako najlepšie možné riešenie. Musím vám povedať, že zajtra, pozajtra, v piatok, na záver zasadnutia tejto Európskej rady bude dôležité, po prvé, aby sme mohli vyslať jasný signál trhom o vôli členských štátov reagovať na finančnú krízu, na súčasnú krízu eura, a po druhé, potvrdiť našu vôľu vytvoriť jednoduchý mechanizmus na zmenu a doplnenie zmlúv. Viete presne, prečo musí byť tento mechanizmus jednoduchý vzhľadom na ratifikácie, ktoré sa musia uskutočniť v rôznych členských štátoch, a napokon, vytvoriť tento budúci stály mechanizmus krízového riadenia, ktorý musí byť aj transparentný, pretože nesmie byť napadnuteľný, najmä pred súdom v Karlsruhe.
<SPEAKER ID="089" NAME="Predsedajúca">
V súlade s článkom 115 ods. 5 rokovacieho poriadku som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční vo štvrtok 16. decembra 2010.
<P>
Písomné vyhlásenia (článok 149)
<SPEAKER ID="090" NAME="Lidia Joanna Geringer de Oedenberg" LANGUAGE="PL">
Na nadchádzajúcom samite Európskej rady sa pravdepodobne prijmú rozhodnutia o forme stáleho protikrízového mechanizmu, ktorý má chrániť finančnú stabilitu eurozóny po roku 2013, a začne sa postup uskutočňovania zmien zakladajúcich zmlúv. Aj keď chápem potrebu výnimočných opatrení, ktoré vyvolala hospodárska kríza, mám však obavy z rýchlosti zmien a spôsobu, akým sa niektoré členské štáty pokúšajú vnútiť určité riešenia iným štátom. Niektoré myšlienky - napríklad európske dlhopisy - sa odmietajú bez dôkladného zváženia. Myslím si, že napriek výnimočnej situácii by sa rozhodnutia, ktoré sú dôležité pre Európsku úniu, mali prijímať pokojne a s rešpektovaním zásady solidarity a rovnakých práv všetkých členských štátov. Chcela by som tiež podporiť pozíciu poľskej vlády k zmenám spôsobu výpočtu úrovne verejného dlhu. Poľsko a 10 ďalších členských štátov EÚ uskutočnili reformy svojich dôchodkových systémov a tieto reformy v súčasnosti vytvárajú značné náklady pre vnútroštátne rozpočty. V prípade Poľska bolo zavedenie reforiem potrebné v dôsledku rastúcej neefektívnosti starého systému, ktorý bol zdrojom stále väčších nákladov. Súčasný dlh preto nesvedčí o nedostatku obozretnosti, ale je dôsledkom zmien, ktorých dlhodobým cieľom je zníženie rozpočtových výdavkov vyčlenených na vyplácanie dôchodkov. Dúfam, že zástupcovia členských štátov odsúhlasia zmeny, ktoré navrhlo Poľsko. Ďakujem vám za pozornosť.
<SPEAKER ID="091" NAME="Iliana Ivanova" AFFILIATION="PPE">
písomne. - Zavedenie stáleho krízového mechanizmu na posilnenie finančnej stability EÚ je krokom správnym smerom. Stály krízový mechanizmus spolu so silnejším a koordinovanejším hospodárskym riadením by mohol a mal zaručiť stabilitu eurozóny. Pri zavádzaní tohto mechanizmu treba pamätať aj na špecifickú situáciu v nových členských štátoch. Tieto krajiny by sa mali aktívne zapájať do diskusií a mali by dostať možnosť podieľať sa na tomto mechanizme, ak budú ochotné to urobiť. Členské štáty by si mali zároveň zachovať svoje vnútroštátne daňové politiky. Je dôležité udržať daňovú súťaž ako nástroj na umožnenie súdržnosti a podporenie hospodárskeho rastu EÚ. Posúvanie politík smerom k daňovej harmonizácii alebo spoločnému konsolidovanému základu dane len ďalej zväčší rozdiely v hospodárskom rozvoji a bude brzdiť súdržnosť. Členské štáty, ktoré vytvárajú svojimi deficitmi a dlhovým zaťažením väčšie riziko, by mali prispievať viac do aktív krízového mechanizmu. To by napokon podporilo prísnu fiškálnu disciplínu a zvýšilo pridanú hodnotu uplatňovania správnej hospodárskej a fiškálnej politiky.
<SPEAKER ID="092" NAME="Astrid Lulling" LANGUAGE="FR">
Zatiaľ čo udalosti posledných mesiacov si vyžadovali, aby vlády prijímali núdzové opatrenia a rozhodnutia, ktoré sa mohli priamo uplatňovať, zavedenie stáleho krízového mechanizmu na ochranu finančnej stability eurozóny sa musí zakladať na nespochybniteľných právnych základoch. Preto je zrejmé, že Európsky parlament musí zasiahnuť ako spoločný zákonodarca, aby sa zaviedli základné reformy, ktoré sa stali nevyhnutné na stabilizáciu hospodárskej a menovej únie. Čisto medzivládne riešenie nemôže byť správnou odpoveďou.
<P>
Reforma hospodárskej a menovej únie (HMÚ) je kľúčovou úlohou, ktorá má významné dôsledky. Všetci si uvedomujeme hodnotu jednotnej meny pre európsky projekt. Súčasná krehkosť HMÚ si však vyžaduje odvážne a inovačné riešenia.
<P>
V tomto kontexte predstavuje využitie európskych dlhopisov cestu, ktorá by sa nemala považovať za zakázanú oblasť, ale ktorú treba preskúmať a diskutovať o nej. Napriek tomu v súčasnosti existuje veľa prekážok. Musíme si uvedomiť význam zavedenia takéhoto nástroja, ktorý mení charakter Európskej únie, na inštitucionálnej, právnej a finančnej úrovni. V protiklade s tým, čo si myslia niektorí jeho stúpenci, tento nástroj by znamenal ešte väčšiu disciplínu a prísnosť.
<SPEAKER ID="996" NAME="Ulrike Rodust" LANGUAGE="DE">
Chcela by som upozorniť Radu na hroziaci problém, ktorý môže ochromiť spoluprácu medzi dvomi inštitúciami v oblasti politiky rybného hospodárstva. Týka sa nariadení pre dlhodobé plány riadenia. Tieto nariadenia tvoria základ spoločnej politiky rybného hospodárstva. Rada a väčšina členských štátov neakceptuje, že Lisabonská zmluva udelila Európskemu parlamentu právo spolurozhodovať o týchto nariadeniach. Ministri konajú v opozícii proti Rade a právnym službám Rady, v opozícii proti stanovisku Komisie a, samozrejme, v opozícii proti vôli Európskeho parlamentu. Rada má v súčasnosti dva plány riadenia, ktoré sa nemôžu schváliť. Komisia nemôže predložiť ďalšie plány, ktoré sú naliehavo potrebné v záujme našich rybárov a našich morí a ktoré boli už dávno dokončené a ležia v zásuvke. Táto situácia je neprijateľná. Vyzývam belgické predsedníctvo a budúce maďarské predsedníctvo, aby bezodkladne začali rokovania s Parlamentom, aby sme našli riešenie. Sme pripravení začať diskusie. Ďakujem veľmi pekne.
<SPEAKER ID="093" NAME="Edward Scicluna" AFFILIATION="S&amp;D">
písomne. - Pripomeňme si, že kríza eurozóny je hlavne krízou vládnych dlhov, ktorú zhoršili dve významné udalosti. Jednou je pomoc súkromným finančným inštitúciám, prostredníctvom ktorej vládny dlh prevzal súkromné dlhy. Druhou sú stimulačné balíky, ktoré vlády využili na spomalenie hospodárskeho úpadku. Tieto dve udalosti ignorujeme a so všetkými krajinami zaobchádzame, akoby to bola ľahkomyseľná, bezstarostná skupina leňošiaca pod stredomorským slnkom. Každý mechanizmus, ktorý zavádzame na predchádzanie krízam a na hospodárske oživenie, by mal pamätať na to, že v normálnych časoch krajiny náležite dodržiavali plány na zníženie svojich deficitov a následne svojich dlhov. Zblúdilé krajiny boli výnimkou a nie pravidlom. Rozhodne zlepšime náš mechanizmus dohľadu a zaveďme niektoré rozumné sankcie, ale nemali by sme stratiť zo zreteľa to, čo chceme dosiahnuť v strednodobom horizonte: rast a zamestnanosť. Tieto ciele sa nedosahujú sankciami a zavádzaním úsporných opatrení. Tieto ciele dosiahneme, keď pochopíme, ako sa vytvárajú a zmenšujú nerovnováhy, a keď budeme spoločne pracovať na dosiahnutí týchto cieľov. Práve to od nás občania EÚ očakávajú.
<SPEAKER ID="995" NAME="Silvia-Adriana Ţicău" LANGUAGE="RO">
Na zasadnutí Európskej rady, ktoré sa má konať 16. - 17. decembra, sa prerokujú a prijmú opatrenia potrebné na posilnenie hospodárskeho piliera hospodárskej a menovej únie a konsolidáciu finančnej stability EÚ. V tejto súvislosti musíme preskúmať aj opatrenia potrebné na zabezpečenie toho, aby európsky bankový systém mohol financovať európske hospodárstvo, predovšetkým malé a stredné podniky.
<P>
Európski občania očakávajú od inštitúcií EÚ ráznejšie opatrenia zamerané nielen na dosiahnutie finančnej stability, ale aj, a predovšetkým, na návrat k udržateľnému hospodárskemu rastu.
<P>
V roku 2008 bolo vystavených riziku chudoby a sociálneho vylúčenia 116 miliónov európskych občanov. Toto číslo v dôsledku hospodárskej a finančnej krízy stúplo, pričom medzi skupiny, ktoré sú najviac vystavené riziku chudoby a sociálneho vylúčenia, patria mladí ľudia a starší občania.
<P>
Hlavnou obavou európskych občanov je ešte stále udržanie zamestnania a zabezpečenie dôstojného života. Hospodárska a finančná kríza mala hlavný vplyv na vnútroštátne rozpočty a spôsobila úpadok vzdelávania, zdravotnej starostlivosti a systémov sociálneho zabezpečenia. Nastal čas, aby EÚ prijala opatrenia potrebné na zabezpečenie udržateľného hospodárskeho rastu prostredníctvom investícií do priemyselnej politiky, ktorá vytvorí pracovné miesta a zaručí konkurencieschopnosť, ako aj prostredníctvom primeraných investícií do výskumu, vzdelávania a zdravotníctva.
