<CHAPTER ID="005">
Opravný rozpočet č. 1/2010: Oddiel I - Parlament - Odhad príjmov a výdavkov na rok 2011 - Oddiel I - Parlament (rozprava)
<SPEAKER ID="009" NAME="Predsedajúca">
Ďalším bodom programu je spoločná rozprava na tieto témy:
<P>
správa pána Maňku v mene Výboru pre rozpočet o návrhu opravného rozpočtu Európskej únie č. 1/2010 na rozpočtový rok 2010, oddiel I - Európsky parlament a
<P>
správa pani Trüpelovej v mene Výboru pre rozpočet o odhade príjmov a výdavkov Európskeho parlamentu na rozpočtový rok 2011.
<SPEAKER ID="010" NAME="Vladimír Maňka">
spravodajca. - (SK) Vďaka tomu, že Lisabonská zmluva nadobudla účinnosť, sú dnes mnohé postupy priamejšie a transparentnejšie. Právomoci sú vymedzené jasnejšie. Európsky parlament má väčšie právomoci a Európska únia posilnila svoje vystupovanie navonok i smerom dovnútra. Po prvýkrát v dejinách demokracie majú občania viacerých krajín právo ovplyvňovať dianie nadnárodne.
<P>
Práve vzhľadom na veľkosť a rozmanitosť Európy musíme dbať na to, aby všetci občania, aj tí, ktorí nemajú veľa prostriedkov a nepatria k veľkým etablovaným organizáciám, mali možnosť využívať všetky demokratické prostriedky. Využívanie týchto demokratických prostriedkov nesmie byť spojené s existenciou veľkých finančných zdrojov.
<P>
Nadobudnutie platnosti Lisabonskej zmluvy má určitý finančný vplyv na niektoré európske inštitúcie. V priebehu rozpočtového postupu na rok 2010 sa dohodlo, že dostupnú rezervu v rámci okruhu 5 prednostne použijeme na financovanie dodatočných nákladov, ktoré vyplynú priamo z nadobudnutia platnosti Lisabonskej zmluvy.
<P>
Preto dnes po prijatí pôvodného rozpočtu na rok 2010 riešime zodpovedajúce dodatočné výdavky cestou opravného rozpočtu. Po predložení žiadosti o dodatočné zdroje sme urobili všetko preto, aby sme v maximálnej možnej miere hľadali rezervy a prerozdelili existujúce zdroje.
<P>
Lisabonská zmluva má priamy alebo nepriamy vplyv na všetky útvary Európskeho parlamentu.
<P>
Opravný rozpočet Európskeho parlamentu, o ktorom dnes rokujeme, zabezpečí dodatočné finančné a ľudské zdroje na to, aby Parlament mohol plniť svoju novú úlohu spolurozhodovania na rovnakom základe ako Rada.
<P>
Čistý finančný vplyv opravného rozpočtu Európskeho parlamentu je nižší, ako pôvodne vyplýval z potreby rozpočtových prostriedkov. Pri zmierovacích konaniach s Predsedníctvom Európskeho parlamentu sa nám podarilo nájsť 4 milióny EUR. Ďalšie zníženie potreby zdrojov vyplýva z aspektu termínu, keď rozpočet schvaľujeme o mesiac neskôr, ako sme pôvodne očakávali.
<P>
Väčšina podnikov a inštitúcií nielen v Európe, ale na celom svete, využíva svetovú hospodársku krízu, aby zlepšila svoju efektívnosť a konkurencieschopnosť. Je to výzva aj pre nás, Európsky parlament, rovnako ako pre ostatné európske inštitúcie.
<P>
Ďalšie úspory a vyššiu efektívnosť, nielen pre tento rok, má teraz v rukách generálny tajomník Európskeho parlamentu. Dôsledný funkčný audit v generálnom riaditeľstve INLO a v útvare bezpečnostnej služby, na ktorom sme sa dohodli pri schvaľovaní rozpočtu v decembri, môže priniesť významné a udržateľné úspory aj pre ďalšie rozpočtové obdobia.
<SPEAKER ID="011" NAME="Helga Trüpel" LANGUAGE="DE">
Vážená pani predsedajúca, dámy a páni, rozpočet Parlamentu na rok 2011 je prvým skutočným rozpočtom tohto Parlamentu, odkedy Lisabonská zmluva nadobudla platnosť. To znamená, že Parlament má viac kompetencií, máme viac povinností, väčšiu zodpovednosť, viac legislatívnych povinností - inými slovami, potrebujeme väčšiu pracovnú kapacitu, čo znamená, že potrebujeme väčší rozpočet.
<P>
Zároveň - a toto je podľa mňa veľmi dôležité - si musíme uvedomiť, že sme uprostred hospodárskej a finančnej krízy a krízy stability eura. V Nemecku sa dlh začne znižovať v roku 2011 a grécky rozpočet, ako aj všetky ostatné ťažko zadlžené verejné rozpočty treba do veľkej miery zoškrtať. V týchto ťažkých hospodárskych časoch musíme preto pristupovať k zvyšovaniu rozpočtu Parlamentu veľmi zodpovedne. Ako spravodajkyňa pre rozpočet na rok 2011 vyjadrím stanovisko väčšiny, hoci uvediem aj svoje vlastné stanovisko.
<P>
Dvadsať percent pre rozpočet Parlamentu na základe administratívneho rozpočtového riadku bolo hornou hranicou, ktorú určili inštitúcie v roku 1988. Väčšina členov Výboru pre rozpočet sa však domnieva, že sa to nemôže do rovnakej miery uplatňovať aj na rozpočet na rok 2011, keďže skutočnosť sa zmenila. Rozšírili sme sa, máme viac kompetencií a povinností, takže hranica 20 % sa nemusí považovať za pevne stanovenú. Aj napriek tomu sa stalo zrejmým, že naším cieľom je držať sa hranice okolo 20 % z dôvodu sebadisciplíny a zodpovednosti.
<P>
Predsedníctvo navrhlo 20,46 % - inými slovami, o 39 miliónov EUR viac ako na rok 2010. Po diskusiách - a po zohľadnení konfliktu záujmov - sme sa dohodli, že minieme len 20,32 % - inými slovami, o 20 miliónov EUR viac. Dospeli sme ku konsenzu, že pre rozšírenie, knižnicu, IT a štúdie potrebujeme viac zamestnancov, že tu v Parlamente musíme jednoznačnejšie uprednostniť ochranu životného prostredia a že by bolo veľmi pozitívne, ak by v Štrasburgu bolo k dispozícii viac bicyklov, aby sa dopravná služba menej využívala.
<P>
V čom však dochádza k sporu? Sporná je otázka, či by mali asistenti dostávať v roku 2011 viac peňazí - 1 500 EUR. Opakujem, že sa to týka asistentov, nie poslancov Parlamentu. Dohromady to predstavuje 13,2 milióna EUR. Väčšina členov výboru hlasovala za to, aby sa tieto zvýšené prostriedky pre asistentov umiestnili do rezervy, a to na základe argumentu, že zvýšenie by sa malo lepšie posúdiť a rozhodnúť by sa o ňom malo neskôr v priebehu roka.
<P>
Rada by som v tomto smere objasnila stanovisko našej skupiny, konkrétne to, že musíme citlivejšie pristupovať k problémom všeobecného dlhu, a naša skupina sa preto domnieva, že tohto zvýšenia o 1 500 EUR by sme sa mali na ďalší rok vzdať. Teraz by sme nemali meniť štatút poslancov - namiesto toho by sme sa mali zaviazať, že na krátke služobné cesty nebudeme toľko využívať leteckú dopravu, aby sme ochranu životného prostredia - ktorú opakovane presadzujeme politicky - uplatňovali aj v praxi v našom správaní a našom Parlamente. Z toho dôvodu je veľmi potešujúce, že sme boli úspešní a zlepšili sme vlastné údaje týkajúce sa ochrany životného prostredia, čoho príkladom je 12,9 % pokles emisií CO2 v roku 2008. Spotrebu energie sme znížili o 0,8 %. Chceli by sme pracovné preukážky na miestnu hromadnú dopravu, inými slovami, chceme dokázať, že sme zodpovední z finančného hľadiska, ako aj z hľadiska politiky životného prostredia.
<SPEAKER ID="012" NAME="José Manuel Fernandes" LANGUAGE="PT">
Vážená pani predsedajúca, dámy a páni, Poslanecký klub Európskej ľudovej strany (kresťanských demokratov) zastáva nekompromisnosť, transparentnosť a udržateľnosť rozpočtu. Z toho dôvodu nás teší práca administratívy, pokiaľ ide o určenie fixných a variabilných výdavkov, ako aj to, že bola predložená strednodobá stratégia týkajúca sa politiky v oblasti budov. Aj tak sa však nazdávame, že tieto dokumenty by sa mohli v budúcnosti vylepšiť, a chceme vám pripomenúť, že zastávame dlhodobú stratégiu v oblasti budov.
<P>
Pokiaľ ide o nekompromisnosť rozpočtu, sme veľmi nároční - chceme, aby došlo k pokroku smerom k rozpočtu s nulovým základom, v rámci ktorého sa každá výdavková položka musí doložiť listinným dôkazom. S rovnakým cieľom ďalej navrhujeme, aby došlo k pokroku, pokiaľ ide o vykonávanie analýzy nákladov a prínosov variabilných výdavkov. Tu by sme chceli argumentovať tým, že môže dôjsť k úsporám, a preto podporujeme - veď my sami to navrhujeme - zníženie niektorých rozpočtových položiek.
<P>
Hlavným cieľom Parlamentu je dokonalosť pri tvorbe právnych predpisov. Všetci vieme, že keď nemáme primerané právne predpisy alebo máme zlé právne predpisy, vždy to vedie k vysokým nákladom, ktoré v konečnom dôsledku vždy znáša európska verejnosť. S cieľom dosiahnuť dokonalé právne predpisy s ohľadom na nové kompetencie, ktoré nám vyplývajú z už platnej Lisabonskej zmluvy, podporujeme možnosť náboru nových ľudských zdrojov; chceme, aby boli na vysokej úrovni, vlastne to vyžadujeme.
<P>
Ešte by som vám chcel pripomenúť, že budeme mať 18 nových poslancov a že aj oni musia mať možnosť riadne vykonávať svoj mandát. Doba, v ktorej žijeme, je veľmi náročná a európske inštitúcie majú zásadnú úlohu; ide o rozhodujúcu úlohu, v ktorej nesmú zlyhať, a preto musia mať k dispozícii dostatočné prostriedky.
<P>
Všetci dobre vieme, že rozpočtové otázky môžu vždy sprevádzať veľké dávky populizmu a demagógie, a tie zavrhujeme. Niektorí dokonca naznačujú, že príspevky pre poslancov Európskeho parlamentu sa zvyšujú, čo nie je pravda. Chceme, aby mal Parlament dostatočné príspevky na to, aby mal vážnosť, ktorú všetci zastávame, a aby dosiahol cieľ, ktorý európska verejnosť očakáva, vlastne vyžaduje, a tým je dokonalosť, pokiaľ ide o tvorbu právnych predpisov.
<SPEAKER ID="013" NAME="Derek Vaughan">
v mene skupiny S&D. - Vážená pani predsedajúca, pri diskusiách o vlastnom rozpočte sa vždy vynoria sporné otázky, čo sme videli aj pri našich diskusiách o opravnom rozpočte a pri našom vlastnom rozpočte na rok 2011. Teší ma však, že v rámci samotného Výboru pre rozpočet sa väčšina otázok týkajúcich sa rozpočtu na rok 2011 už vyriešila. Nazdávam sa, že medzi Výborom pre rozpočet a predsedníctvom je teraz už len veľmi málo sporných otázok, možno tri či štyri. Jednou z nich je, samozrejme, dvadsaťpercentná hranica. Ďalšou je rezerva v oblasti budov, ďalšou sú pozície, ktoré sme dali do rezervy, a ďalšou je druhá tranža 1 500 EUR na poslanca na mesiac za príspevok pre asistentov.
<P>
Tieto dve tranže vo výške 1 500 EUR na poslanca sú vždy kontroverzné a zložité, ale v ťažkých hospodárskych časoch sú, samozrejme, ešte kontroverznejšie. Sú také aj teraz, keď všetci uznávame, že Lisabonská zmluva nám dáva viac záväzkov. Preto sme dosiahli kompromis v tom, že financovanie druhej tranže vo výške 1 500 EUR dáme do rezervy, v ktorej zostane až do výpočtu všetkých nákladov vyplývajúcich z tohto návrhu.
<P>
Myslím si, že ďalšou nevyriešenou spornou otázkou je príspevok pre poslancov zastávajúcich funkciu. Kompromisom, ktorý sme v tomto smere dosiahli, bolo znížiť príspevok pre poslancov zastávajúcich funkciu z 1,2 milióna EUR na 400 000 EUR a, samozrejme, pri uplatňovaní akýchkoľvek nárokov treba poskytnúť zdokumentované potvrdenie o prevzatí. Myslím si, že ide o dôležitú zásadu, ktorú by sme všetci mali podporiť. Kolegovia sa sami rozhodnú, či sú tieto dva kompromisy pre nich prijateľné alebo nie. Nazdávam sa, že väčšina poslancov zo Skupiny progresívnej aliancie socialistov a demokratov bude tieto kompromisy považovať sa prijateľné.
<P>
V priebehu našich diskusií o rozpočte na rok 2011 sa však jedna vec tiež stala zrejmou, a to, že ak máme v budúcnosti financovať mimoriadne záväzky z dôvodu Lisabonskej zmluvy, musíme ušetriť inde. V rámci rozpočtu na rok 2011 došlo k niekoľkým pokusom o úspory. Celkový nárast klesol zo 6,5 % na približne 5,8 %. To je potešujúce, ale domnievam sa, že v budúcnosti budeme musieť urobiť omnoho viac.
<P>
Dúfam, že predsedníctvo v budúcnosti príde s odporúčaniami a návrhmi, a to nielen pokiaľ ide o vynakladanie prostriedkov, ale aj o spôsoby, akými môžeme v budúcnosti ušetriť. Dúfam, že takéto úspory budú skôr počítať so zmenou spôsobu, akým pracujeme, než len so škrtmi.
<P>
Domnievam sa, že v budúcnosti bude dôležité, že ak predsedníctvo príde - a dúfam, že príde - s návrhmi týkajúcimi sa úspor, od začiatku bude o nich diskutovať s poslancami. Nám v Európskom parlamente to umožní sformovať nielen rozpočet, ale aj naše priority a tiež zistiť, kde môžeme ušetriť, ale zatiaľ by sme mali pracovať na tom, aby bol náš rozpočet na rok 2011 prijateľný pre poslancov, pre tento Parlament a, samozrejme, aj pre verejnosť.
<SPEAKER ID="014" NAME="Carl Haglund" LANGUAGE="SV">
Vážená pani predsedajúca, vedieme zaujímavú rozpravu o rozpočte Parlamentu na tento a ďalší rok.
<P>
Na úvod by som rád poďakoval najmä pani Trüpelovej, ktorá urobila dobrú prácu, pokiaľ ide o prípravu rozpočtu na ďalší rok. Je asi ešte vyváženejšia, než aký bol pôvodný zámer.
<P>
Lisabonská zmluva prináša nové požiadavky na Európsky parlament a v tomto smere je logické, že Parlament musí očakávať zvýšenie nákladov, lebo aj našich činností bude viac.
<P>
Zároveň je však nesmierne udivujúce, že vôbec nie sme schopní reorganizovať naše vlastné činnosti, aby sme splnili tieto nové požiadavky. V tejto oblasti sa musíme zlepšiť.
<P>
Naša Skupina Aliancie liberálov a demokratov za Európu kritizuje zvýšené náklady, ktoré pôvodne navrhlo predsedníctvo a ktoré sa teraz v skutočnosti čiastočne zoškrtali, ako už bolo povedané. Napriek tomu by som rád povedal, že skupina ALDE nesúhlasí s ďalším zvýšením príspevkov o 1 500 EUR na mesiac pre každého poslanca, aby mohol zamestnať ďalších asistentov, a nebude zaň hlasovať. Tiež odmietame myšlienku, že predsedovia výborov by mali dostávať príspevok na pohostenie.
<P>
Dve veľké politické skupiny zjavne našli v tejto veci kontaktný bod, ale naša skupina ALDE bude za svoje názory v tomto Parlamente bojovať. Je dôležité, aby Európsky parlament ukázal, že nás naozaj zaujíma úroveň nákladov, ktoré sami vytvárame. Naozaj nechápem logiku, ktorá tu odznela a podľa ktorej to nie je vec nárastu nákladov, ale skôr našej schopnosti riadne si plniť povinnosti. O to tu vôbec nejde. V konečnom dôsledku ide len o zvýšené náklady.
<P>
V širšom zmysle je dobré mať na pamäti, že čím viac asistentov Parlament zamestnáva, tým väčšie budú naše požiadavky z hľadiska našich budov a z dlhodobého hľadiska sa to stane veľmi drahé. Naša skupina ALDE ostro kritizuje niektoré z týchto návrhov a podľa toho bude aj v Parlamente hlasovať.
<SPEAKER ID="015" NAME="Helga Trüpel" LANGUAGE="DE">
Vážená pani predsedajúca, rada by som začala čarovným slovkom "vyváženosť", ktoré pán Haglund práve spomenul. Naozaj sa domnievam, že teraz, keď diskutujeme o rozpočte na rok 2011, by naším východiskovým bodom mala byť otázka, ako dosiahnuť riadnu a zodpovednú vyváženosť.
<P>
Pán Fernandes hovoril o populizme vo vzťahu k myšlienke byť veľmi zodpovední a disciplinovaní, pokiaľ ide o rozpočet na rok 2011, ktorú Parlament zvažuje. V tomto ohľade s ním vôbec nesúhlasím. Nemyslím si, že je populistické, ak všetci spoločne dôjdeme k uváženému záveru, že na základe mnohých škrtov, ktoré vyžadujeme od ostatných krajín, aj my musíme veľmi podrobne preskúmať, ako v Parlamente konať disciplinovane. Naopak, domnievam sa, že presne toto je politická zodpovednosť Európskeho parlamentu za aktuálnych okolností. Vo vzťahu k škrtom, ktoré sa vyžadujú od Grécka a verejných rozpočtov vo všeobecnosti, musíme mať odvahu a na jednej strane legitimizovať zvýšenie nákladov, ktoré potrebujeme, aby sme si mohli robiť prácu zodpovedne, a na druhej strane nájsť hranicu, pri ktorej povieme: za týchto okolností požadujeme aj určité vymedzenie, lebo je to jednoducho súčasťou politického priestoru. Toto treba signalizovať podľa zásady: "Pochopili sme." Je to dôležité z politického hľadiska, a preto znova vyzývam všetky skupiny, aby zvážili, aký signál vyšleme verejnosti v rámci rozpočtu na rok 2011.
<SPEAKER ID="016" NAME="Lajos Bokros">
v mene skupiny ECR. - Vážená pani predsedajúca, štátni zamestnanci v Rumunsku sa musia vyrovnať so znížením platu o 25 %, zamestnancom verejného sektora v Španielsku ubudne zo mzdy 5 % až 15 % a v Portugalsku - nehovoriac o Grécku - vlády vynakladajú veľké úsilie, aby ušetrili na ľudských zdrojoch. Nová vláda Spojeného kráľovstva už naznačila, že tento rok treba veľký balík finančných úspor.
<P>
Myslí si niekto v tomto Parlamente, že teraz je čas na to, aby Európsky parlament míňal viac na čokoľvek - aby vynakladal viac prostriedkov, aby mal viac zamestnancov pre skupiny, knižnice, výbory, IT personálu a ďalších 1 500 EUR vo forme príspevkov pre asistentov? Diskutujeme o druhej tranži vo výške 1 500 EUR. Ja vravím, že ani prvá tranža nebola vôbec potrebná. Nemala by to byť otázka toho, či druhú umiestniť do rezervy. Obidve by sme mali zlikvidovať, lebo teraz nie je pre ne príhodný čas. Všetci sme si vedomí väčších kompetencií, ale väčšie kompetencie si automaticky nevyžadujú väčšie míňanie. Vyžadujú si efektívnejšie vynakladanie prostriedkov a väčšiu zodpovednosť.
<P>
Úplne súhlasím s pani Trüpelovou, ktorá povedala, že sú spôsoby, ako ešte viac ušetriť. Tu v Štrasburgu nepotrebujeme vozový park. Verejnú dopravu máme zadarmo. Električkou jazdím každý deň. Namiesto prvej triedy môžeme cestovať v ekonomickej triede, a tak ušetriť. Napríklad ja zo zásady nikdy nelietam prvou triedou, keď sem cestujem z Budapešti. Celkovo vzaté, diskusie medzi predsedníctvom a Výborom pre rozpočet boli v tomto ohľade veľmi užitočné a myslím si, že stále máme obrovské množstvo iných príležitostí na šetrenie.
<SPEAKER ID="017" NAME="Marta Andreasen">
v mene skupiny EFD. - Vážená pani predsedajúca, znova som zdesená z toho, ako poslanci tohto Parlamentu stále vyžadujú vyšší rozpočet, kým obyvatelia členských štátov bojujú, aby prežili súčasnú krízu. Ale dnes budem hovoriť o etike tohto Parlamentu.
<P>
Je v súčasnej situácii prijateľné, že kým európske inštitúcie žiadajú o právomoc kontrolovať vnútroštátne rozpočty, zároveň chcú zvýšiť svoje vlastné administratívne rozpočtové riadky, čo je aj prípad tohto Parlamentu? Je v poriadku, že inštitúcie EÚ sa obracajú na Súdny dvor pre rozhodnutie Rady zmierniť nárast platov štátnych zamestnancov EÚ? Je z etického hľadiska pre Parlament prijateľné, aby narýchlo schválil účtovnú závierku Rady za rok 2008 výmenou za to, že Rada schváli vyšší rozpočet Parlamentu?
<P>
Dovoľte mi to vysvetliť. Výbor pre kontrolu rozpočtu jednomyseľne hlasoval proti schváleniu účtovnej závierky Rady za rok 2008 z dôvodu nedostatočnej transparentnosti. Rada zhodou okolností neschválila vyšší rozpočet Parlamentu. Predpokladám, že Parlament bude tento týždeň hlasovať za schválenie účtovnej závierky Rady a Rada krátko nato schváli mimoriadny rozpočet pre Parlament. Tieto hlasy, dámy a páni Európy, hlasy za rozpočet Parlamentu a absolutórium Rady predstavujú etiku inštitúcií, ktoré sa usilujú nám všetkým vládnuť.
<SPEAKER ID="018" NAME="Angelika Werthmann" AFFILIATION="NI">
(DE) Vážená pani predsedajúca, dámy a páni, Lisabonská zmluva priniesla zmeny vrátane tých, ktoré sa vzťahujú konkrétne na význam Európskeho parlamentu. Už som zdôraznila, že moje "áno" pozmeňujúcemu a doplňujúcemu návrhu rozpočtu Parlamentu je podmienečné. Európsky parlament by sa mal, samozrejme, usilovať o prvotriedne vykonávanie legislatívnej funkcie. Posilnenie úlohy Parlamentu, samozrejme, znamená, že Parlament má viac povinností, väčšiu zodpovednosť a viac práce. Aj v tomto ohľade by som chcela zdôrazniť, že v krízových časoch, aké zažívame v súčasnosti, v najhoršej hospodárskej kríze za posledných 60 rokov, by sme aj my ako poslanci Európskeho parlamentu mali mimoriadne opatrne narábať s peniazmi, ktoré nám boli zverené. Rada a Európsky parlament by mali a aj musia spolupracovať v ešte väčšom rozsahu a táto spolupráca si vyžaduje ochotu konať ako partneri.
<SPEAKER ID="019" NAME="Ivailo Kalfin" AFFILIATION="S&amp;D">
(BG) Vážená pani predsedajúca, dámy a páni, na úvod mi dovoľte zablahoželať spravodajcom pani Trüpelovej a pánovi Maňkovi k výbornej práci pri príprave rozhodnutí, o ktorých dnes vedieme rozpravu. Musíme uznať, že to ani zďaleka nebola ľahká úloha, čomu nasvedčuje aj dnešná rozprava.
<P>
Na jednej strane musíme byť príkladom šetrnosti a efektívnosti, pokiaľ ide o míňanie peňazí európskych daňových poplatníkov. Na druhej strane však musíme Parlamentu dať príležitosť splniť si všetky povinnosti a záväzky, ktoré mu tí istí daňoví poplatníci zverili prostredníctvom Lisabonskej zmluvy.
<P>
Faktom je, že nová Európska únia v skutočnosti ukladá väčšinu zmien a povinností našej inštitúcii. Jednou z najzávažnejších otázok, ktoré vyvolávajú diskusie, bola miera, do akej Európsky parlament zohľadňuje zložitú hospodársku situáciu v Európe a prejavuje vedúce postavenie z hľadiska obmedzovania výdavkov a zvyšovania ich efektívnosti.
<P>
Parlamentné rozhodnutia, o ktorých dnes vedieme rozpravu, sú relevantné pre hospodársku situáciu. Minimálne zvýšenie výdavkov o 5,5 % nám umožní zvýšiť počet zamestnancov Európskeho parlamentu, a to prijatím 18 nových zamestnancov. Potrebujeme, aby administratíva poskytla odbornú podporu pre oblasti, v ktorých došlo k výraznému nárastu a v ktorých sú rozhodnutia Európskeho parlamentu rozhodujúce.
<P>
Poslancom Európskeho parlamentu ponúkame príležitosť byť v užšom kontakte s voličmi, prejsť odbornou prípravou vo viacerých oblastiach a plniť si nové povinnosti, ktoré im boli zverené Lisabonskou zmluvou. Sme príkladom, pokiaľ ide o úspory, lebo vykonávame všetky nové funkcie, pričom dohodu dosiahnutú pred mnohými rokmi sme prekročili len o 0,28 % tak, aby výdavky Európskeho parlamentu neprevýšili 20 % administratívnych nákladov európskeho rozpočtu.
<P>
Zároveň musíme veľmi jasne skonštatovať, že starú dohodu treba v budúcnosti prerokovať, aby do veľkej miery odzrkadľovala zmeny vo funkciách inštitúcií a najmä širší záber úloh, a tým aj očakávaní Európskeho parlamentu.
<P>
Kolegovia poslanci, stále máme k dispozícii rezervy. V budúcnosti budeme musieť vynaložiť väčšie úsilie, aby bola práca Parlamentu efektívnejšia, napríklad tak, že sa nebudeme spoliehať na budovy, ale na nové technológie, ďalej tak, že pôjdeme príkladom z hľadiska inštitucionálnych a environmentálnych noriem a že podrobne zanalyzujeme vplyv každého jedného výdavku a neumožníme, aby rozpočet automaticky rástol, čo je väčšinou prípad každej byrokracie. Nesmieme zabúdať, že za všetky naše činy sa zodpovedáme našim voličom, ktorí v súčasnosti prežívajú ťažké časy.
<SPEAKER ID="020" NAME="Alexander Alvaro" AFFILIATION="ALDE">
(DE) Vážená pani predsedajúca, v čase krízy musia byť najmä politici schopní oddeliť svoju racionálnu stránku od emocionálnej, hlavne pokiaľ ide o rozpočtové záležitosti a peniaze. Mám pocit, že Lisabonská zmluva a súvisiace rozpočtové otázky sú trochu ako predpoveď počasia - nikdy presne neviete, ako budú veci ráno vyzerať. Predpoveď hovorí, že bude pršať, a tak si zoberiete dáždnik, a nakoniec možno trochu spŕchne, ale vlastne neprší naozaj.
<P>
S Lisabonskou zmluvou je to takisto: nevieme, ako Lisabonská zmluva zmení pracovné zaťaženie Parlamentu. Lámem si hlavu nad tým, ako mohli v minulosti poslanci pracovať vo výboroch a predsedníctvach tak, že v dôsledku Lisabonskej zmluvy nedôjde k žiadnej zmene.
<P>
Diskusia o zvýšení asistentského príspevku o 1 500 EUR má symbolický význam pre otázku, či dokážeme zoštíhliť naše štruktúry, šetriť prostriedky a zefektívniť naše pracovné procesy. Zohľadnenie týchto troch bodov by nám prinieslo väčší osoh než len čoraz častejšie diskusie o oblasti financovania. Napokon to, aký bude ozajstný vplyv Lisabonskej zmluvy na našu prácu, sa dozvieme až v priebehu budúceho roka.
<SPEAKER ID="021" NAME="Ryszard Czarnecki" AFFILIATION="ECR">
(PL) Európsky parlament, ktorý má po ratifikácii Lisabonskej zmluvy viac záväzkov a väčšiu úlohu, musí mať nepochybne väčšie finančné zdroje, aby si mohol plniť túto úlohu. Predchádzajúci rečník má pravdu. Nevieme, o koľko sa v praxi táto úloha zväčší, ale vieme, že sa zväčší. Vo vzťahu k tomu aj naši voliči a daňoví poplatníci od nás, celkom prirodzene, očakávajú viac. Aj preto je žiadosť o viac finančných prostriedkov, napríklad na asistentov poslancov, nespochybniteľne oprávnená z finančného i politického hľadiska.
<P>
Uvedomujeme si, že v Grécku a všeobecne v krajinách južnej Európy je v súčasnosti obrovská kríza, ktorá je tiež očividne politickým problémom, ale pri škrtaní nákladov nesmieme odobrať Európskemu parlamentu niektoré funkcie. Som hlboko presvedčený, že rozpočet Európskeho parlamentu by sa mal výrazne zvýšiť.
<SPEAKER ID="022" NAME="Daniël van der Stoep" AFFILIATION="NI">
(NL) Vážená pani predsedajúca, návrh rozpočtu Parlamentu na rok 2011 je 1,7 miliardy EUR. To sa rovná 2,3 miliónu EUR na poslanca Európskeho parlamentu na rok, 200 000 EUR na mesiac a závratným 6 400 EUR na poslanca na deň; a v tomto Parlamente je 736 poslancov.
<P>
Vážená pani predsedajúca, 6 400 EUR je obrovské množstvo peňazí. Napadá mi sto vecí, na ktoré by sa tieto peniaze vynaložili lepšie než na toto bábkové divadlo. Najdôležitejšie však je, že samotní občania musia vedieť prijímať také rozhodnutia. Zatvorme dnes prevádzkarne v Bruseli, Luxemburgu a najmä v Štrasburgu. Jednoducho vyveďme všetkých z budov, zamknime dvere, odhoďme kľúče a dajme tých 1,7 miliardy EUR naspäť občanom, ktorí ich zarobili v pote tváre.
<P>
Každý poslanec tohto Parlamentu by sa mal zobúdzať a líhať si do postele s myšlienkou, že daňových poplatníkov v ten deň bude stáť alebo stál 6 400 EUR. Každý poslanec si musí ďalej vziať za povinnosť túto sumu každý deň znižovať, keďže všetko, čo tu minieme na nezmysly, sú peniaze daňových poplatníkov, ktoré občania zarobili vlastnou, nesmierne tvrdou prácou.
<P>
Malo by to tak byť, ale nedeje sa to. V tomto Parlamente viac vždy znamená lepšie. Rozpočet sa zvyšuje o desiatky miliónov podaním ruky, tajomnými dohodami v zákulisí, kde rovný rovného si hľadá. Elita rozhoduje a verejnosť vysolí peniaze. Každý by sa mal nad tým zamyslieť, než zaspí, a vyzývam každého, aby to urobil dnes v noci: aby sa sám seba spýtal: "Stál som za 6 400 EUR?" Ak to neurobí, mal by sa hanbiť, keďže ako poslanec Európskeho parlamentu nestojí za nič.
<SPEAKER ID="023" NAME="Ingeborg Gräßle" AFFILIATION="PPE">
(DE) Vážená pani predsedajúca, dámy a páni, pánovi van der Stoepovi chcem povedať: som hodná svojich peňazí a za tým si stojím. Ak vy nie ste hodný svojich, potom mi je vás ľúto. Môžem povedať len toľko, že si neprejavujeme žiadne láskavosti, keď si pre seba vytvárame pracovné podmienky v tomto Parlamente, ktorý nám účinne znemožňuje robiť si našu prácu. Podporujem zvýšenie asistentského príspevku - a to pre obidve úrovne - a domnievam sa, že je to úplne oprávnené.
<P>
Každý, kto pracuje v tomto Parlamente, potrebuje personál. Tí, ktorí nechcú pracovať, by nemali brániť tým, ktorí chcú a musia pracovať. Nikoho nebudeme nútiť využiť zvýšenie asistentského príspevku - môžete ho využiť, ale nemusíte. Ak poslanci Európskeho parlamentu tento príspevok nevyužijú, bude to len lepšie pre daňových poplatníkov, ktorí potom dostanú svoje peniaze späť. Ja môžem hovoriť len za seba, keď poviem, že som svojich peňazí hodná, a to isté sa týka aj mojich zamestnancov. Musíme však podrobne preskúmať činnosti, ktoré sa vykonali v minulosti na základe nadbytku v tomto rozpočte. Musíme preskúmať, či chceme a dokážeme pokračovať v týchto činnostiach. V tomto ohľade mám na mysli predovšetkým internetovú televíznu službu. Myslím si, že musíme konať, že nemôžeme všetko nechať tak, ako to je.
<P>
Okrem toho sme v spolupráci s predsedníctvom uskutočnili veľa reforiem a mali by sme umožniť, aby sa tieto reformy začali prejavovať. Výbor pre kontrolu rozpočtu urobí všetko, čo je v jeho silách, aby zistil, čo nefunguje.
<SPEAKER ID="024" NAME="Geoffrey Van Orden" AFFILIATION="ECR">
Vážená pani predsedajúca, vlády a verejné inštitúcie v celej Európe pochopili, že treba šetriť, ale tento Parlament naďalej zostáva vo svojom rozprávkovom svete. Počuli sme pekné reči o potrebe šetriť a o efektívnosti, ale rozpočet vo výške 1,7 miliardy EUR na rok 2011 predstavuje nárast o takmer 6 %. To je absolútne neprijateľné. Mali by sme hovoriť o obrovských úsporách, nie o nárastoch. Je veľa spôsobov, ako to urobiť.
<P>
Na začiatok by sme mali škrtnúť nepotrebné plytvanie a výdavky. Tento Parlament by mal Radu požiadať, aby ukončila štrasburský cirkus a ročne ušetrila náklady vo výške viac ako 200 miliónov EUR. Ďalších 50 miliónov EUR by sa každoročne ušetrilo, ak by sme zatvorili kancelárie Európskeho parlamentu vo všetkých našich krajinách. Musíme zregulovať byrokraciu: počet úradníkov, ktorých Parlament zamestnáva, sa len za tri roky zvýšil o 14 % na 6 000. V ťažkých finančných časoch by akákoľvek iná organizácia naplnila svoje priority škrtmi v inej oblasti. Zrejme si myslíme, že žijeme v inom svete. Musíme podniknúť potrebné kroky, aby sme uskutočnili skutočné zmeny a skutočné škrty v rozpočte Parlamentu.
<SPEAKER ID="025" NAME="Bart Staes" AFFILIATION="Verts/ALE">
(NL) Rád by som sa vrátil k myšlienke dvakrát pridať 1 500 EUR mesačne na asistentský príspevok. Lisabonská zmluva nám naozaj dáva veľa nových úloh, takže určite nebudem namietať proti tomu, aby viac zamestnancov mali tie parlamentné výbory, ktorým Lisabonská zmluva dala viac úloh, napríklad Výbor pre poľnohospodárstvo a rozvoj vidieka a Výbor pre občianske slobody, spravodlivosť a vnútorné veci.
<P>
Nebudem namietať ani proti tomu, aby skupiny mali viac zamestnancov, ktorí im umožnia lepšie zvládnuť úlohy, ale buďme úprimní, dámy a páni: je šialené a takisto nesprávne, aby sme každému jednému poslancovi Európskeho parlamentu dali tento rok o 1 500 EUR viac a nasledujúci rok ešte ďalších 1 500 EUR navyše.
<P>
Vo Výbore pre životné prostredie, verejné zdravie a bezpečnosť potravín pracujem už 10 rokov. Tento výbor má veľa legislatívnych úloh v rámci spolurozhodovacieho či riadneho legislatívneho postupu. Vždy mi stačili traja asistenti a predpokladám, že poslancom Európskeho parlamentu, ktorí pracujú alebo čoskoro začnú pracovať vo Výbore pre poľnohospodárstvo a rozvoj vidieka a vo Výbore pre občianske slobody, spravodlivosť a vnútorné veci, budú takisto stačiť traja asistenti. Váš návrh, pani Gräßleová - že ďalších zamestnancov by mali dostať tí, ktorí chcú pracovať, ale nie tí, ktorí pracovať nechcú - je populizmus najhrubšieho zrna.
<SPEAKER ID="026" NAME="Vladimír Maňka">
spravodajca. - (SK) Chcel by som sa poďakovať všetkým, ktorí vystúpili so svojím názorom. Som rád, že si všetci želáte, aby ste svoju legislatívnu prácu vykonávali čo najlepšie a zdroje využívali čo najúčinnejšie. Každý z nás má svoj vlastný názor, kde a akým spôsobom by sme mohli veci zlepšiť. Svedčí o tom aj dnešná diskusia. Pánovi Boklešovi by som chcel povedať, že existuje cesta ako dosiahnuť objektívnym spôsobom úspory. Cesta, ktorej sa ešte pred rokom aj poslanci Vašej politickej skupiny bránili.
<P>
Od januára som predsedom regionálnej samosprávy v mojej krajine. Po nástupe do funkcie prvým krokom bol nezávislý pohľad zvonka na všetky procesy v mojej inštitúcii. Tento audit odstraňuje duplicity a znižuje administratívne náklady o viac ako 15 %. Ak aj my chceme v čo najširšom rozsahu preskúmať rezervy a reorganizovať existujúce zdroje, najlepším riešením je objektívny a nezávislý pohľad zvonka.
<P>
Tí, ktorí sa k takémuto kroku odvážili, dosiahli najlepšie využitie zdrojov a dokázali výrazne znížiť svoje administratívne náklady. V najbližších dňoch nás čaká rokovanie a hlasovanie o opravnom rozpočte Európskeho hospodárskeho a sociálneho výboru a Výboru regiónov na rok 2010.
<P>
Tieto inštitúcie evidentne rozširujú svoju činnosť, majú vyššie právomoci a vyššie pracovné zaťaženie. Chcel by som aj touto cestou požiada Radu, aby sme mohli čo najskôr uzatvoriť tieto rozpočty, aby obidve inštitúcie mohli zodpovedne a efektívne vykonávať svoju zodpovednosť v nových alebo rozšírených oblastiach, ktoré priniesla Lisabonská zmluva.
<SPEAKER ID="027" NAME="Helga Trüpel" LANGUAGE="DE">
Vážená pani predsedajúca, dámy a páni, všetci ste počuli, aká sporná je táto rozprava o rozpočte na rok 2011. Niet divu, veď sa týka skutočného zvýšenia a škrtov, ale aj - ako to už v politike chodí - symbolických otázok.
<P>
Ako spravodajkyňa by som preto chcela verejne upozorniť na tieto aspekty. Počuli ste celú škálu rôznych názorov, od pani Gräßleovej z Poslaneckého klubu Európskej ľudovej strany (kresťanských demokratov), ktorá veľmi podporuje tento nárast - vrátane zvýšenia o 1 500 EUR -, aby si zabezpečila schopnosť pracovať, až po ostatných poslancov, ktorí povedali, že to nepotrebujú alebo že musíme omnoho presnejšie zhodnotiť, či je tento nárast oprávnený, a získať prehľad, a to aj čo sa týka jednotlivých výborov a pracovných oblastí tohto Parlamentu.
<P>
Ako spravodajkyňa by som chcela zdôrazniť, že väčšina členov Výboru pre rozpočet sa rozhodla umiestniť tieto dodatočné peniaze do rezervy - Výbor pre rozpočet to teda ešte neschválil - a požiadať o presné hodnotenie. To všetko musíme preto ešte urobiť. Musíme predložiť toto hodnotenie a potom v jeseni sa znova veľmi vážne zaoberať výsledkami, aby sme v októbri mohli pokračovať v rokovaní s Radou v rámci nového rozpočtového postupu a aby sme tu v Parlamente aj interne zaujali väčšinové stanovisko. Za súčasných okolností treba zdôrazniť, že je tu rozpor, máme veľmi rôzne názory, ale aj väčšinový názor, podľa ktorého musíme tie výpočty znova podrobne preskúmať.
<P>
Ďakujem vám za odporúčania a dúfam, že budeme postupovať obozretne.
<SPEAKER ID="028" NAME="Predsedajúca">
Ďakujem, pani Trüpelová. Týmto sa však končí spoločná rozprava o rozpočte. Ďakujem vám za vystúpenia. Rozprava sa skončila.
<P>
Hlasovanie o správe pána Maňku sa uskutoční zajtra a hlasovanie o správe pani Trüpelovej sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="029" NAME="Georgios Stavrakakis  " LANGUAGE="EL">
Opravný rozpočet je výsledkom nadobudnutia platnosti Lisabonskej zmluvy. Parlament čakajú nové úlohy a bude potrebovať zdroje, ak si má úspešne plniť nové záväzky a úlohy. Chcel by som zdôrazniť, že európski občania žiadajú od Parlamentu, aby si bezchybne plnil svoje povinnosti, a preto je dôležité, aby jeho poslanci, výbory a politické skupiny dostali potrebné prostriedky. Okrem toho sa domnievame, že finančnú disciplínu a škrty výdavkov teraz treba viac ako kedykoľvek predtým, a európski občania ich od nás právom očakávajú, a preto sme pripravili rozpočet, ktorý zaručuje úsporné opatrenia a transparentnosť.
<P>
Trváme aj na potrebe plánovania dlhodobej politiky pre budovy Európskeho parlamentu, aby sme zabezpečili uspokojivú finančnú podporu teraz aj v nadchádzajúcich rokoch. Sme si istí, že tieto opatrenia nám pomôžu, aby sme sa mohli zaoberať obavami, očakávaniami a požiadavkami európskych občanov.
<P>
Na záver by som rád zablahoželal Vladimírovi Maňkovi k vynikajúcej správe.
