<CHAPTER ID="003">
Vyhlásenia predsedníctva
<SPEAKER ID="008" NAME="Predseda">
Vážení kolegovia a kolegyne, vaše excelencie, dámy a páni. Dnes nie je len medzinárodný deň proti trestu smrti. Rada Európy so svojimi 47 členskými štátmi a s podporou Európskeho parlamentu a Európskej komisie vyhlásila 10. október aj európskym dňom proti trestu smrti.
<P>
Sme veľmi radi, že v tento deň sú s nami aj zdravotné sestry z Bulharska a doktori, ktorí prednedávnom unikli trestu smrti v Líbyi.
<P>
(súvislý potlesk)
<P>
Rád by som využil túto príležitosť a v mene celého Parlamentu veľmi srdečne privítal zdravotné sestry Nasyu Nenovu, Kristiyanu Valchevu, Snezhanu Dimitrovu, Valyu Chervenyashku, Valyu Siropulo a doktorov Ashrafa Ahmeda Gomma El Hagous a Zdravka Gueorguieva.
<P>
Od februára 1999 boli donútení stráviť osem rokov vo väzbe počas čakania na proces v Líbyi, pričom boli falošne obvinení za úmyselné infikovanie stoviek líbyjských detí vírusom HIV.
<P>
Sme proti trestu smrti. V minulosti sme preto opakovane vyzývali líbyjské úrady, aby prepustili bulharské zdravotné sestry a palestínskych doktorov.
<P>
Trest smrti je vážnym porušením ľudských práv a predovšetkým práva na život. V mene Európskeho parlamentu by som preto chcel zdôrazniť našu neochvejnú odhodlanosť viesť kampaň proti trestu smrti. Prikladáme tomu veľký význam vo vzťahoch s našimi susedmi a partnermi na celom svete.
<P>
Ďakujem tým štátom, ktoré len nedávno zrušili trest smrti, predovšetkým Rwande. Tento príklad ukazuje, že dokonca aj štáty, ktorých občania trpeli najhroznejšími zločinmi, sa vzdali trestu smrti ako prostriedku spravodlivosti. Ďalšou príležitosťou na podporu celosvetového zrušenia trestu smrti sú olympijské hry, ktoré sa uskutočnia v Pekingu na budúci rok. Poskytujú nám príležitosť prelomiť steny mlčania, ktorými Čína obklopuje výkon trestu smrti.
<P>
Európska únia predložila návrh uznesenia týkajúci sa trestu smrti Valnému zhromaždeniu OSN. Táto iniciatíva, ktorú Európsky parlament pri mnohých príležitostiach vyzdvihol, je dôležitým krokom k zrušeniu trestu smrti a v tomto ohľade vyzývame portugalské predsedníctvo Rady, aby túto tému aktívne propagovalo v rámci OSN v New Yorku.
<P>
Európsky parlament na túto tému viedol mnoho rozpráv a len v tomto roku sme prijali tri uznesenia týkajúce sa trestu smrti. O žiadnej inej téme sa v Európskom parlamente tak intenzívne nekonzultovalo. Trest smrti rezolútne odmietame, v každej forme a bez ohľadu na jeho odôvodnenie.
<P>
Členským štátom Európskej únie sa na základe spoločných hodnôt podarilo stať spoločenstvom bez nejakého trestu smrti. Tento záväzok je obsiahnutý aj v Charte základných práv EÚ. Keď bude Charta na základe reformnej zmluvy právne záväzná, budeme dokonca môcť povedať, že trest smrti sa v Európskej únii zrušil na všetkých úrovniach. Som rád a som vďačný, že ani jeden členský štát Európskej únie nespochybnil zrušenie trestu smrti v Charte základných práv EÚ, ani nikdy vážne neuvažoval o jeho opätovnom zavedení. Európska únia ako globálny hráč tak môže poukazovať na tento mimoriadny úspech v oblasti ľudských práv a brániť ho.
<P>
Na pamiatku obetí by som vás rád požiadal o minútu ticha.
<P>
Dnes, v európsky a medzinárodný deň proti trestu smrti my, Európsky parlament, žiadame všetky štáty, ktoré pokračujú vo vykonávaní rozsudkov smrti, aby nasledovali náš príklad a trest smrti zrušili. Európska únia je vám pri tom pripravená a ochotná pomôcť.
<P>
(potlesk)
<SPEAKER ID="009" NAME="Daniel Cohn-Bendit" AFFILIATION="Verts/ALE">
(DE) Vážený pán predseda, rád by som urobil vyhlásenie a požiadal Vás o Vašu podporu. Ako viete, naša skupina sa rozhodla zvolať schôdzu rozšíreného predsedníctva v Moskve, aby sme hovorili o rôznych problémoch týkajúcich sa vzťahov medzi Ruskom a Európskou úniou s rôznymi ruskými stranami - s vládou, ako aj s opozíciou. Zistili sme, bohužiaľ, že by ruská vláda nevydala víza našim kolegom a táto schôdza by sa teda nemohla uskutočniť. Stalo sa to týždeň potom, ako chcel Podvýbor pre ľudské práva zvolať v Moskve podobnú schôdzu. Podobne nedostali víza a schôdza sa teda nemohla uskutočniť.
<P>
Považujeme za neprijateľné, že nám vláda, ktorú niektoré hlavy štátov opisujú ako bezchybnú demokraciou, neumožní zorganizovať bezchybnú demokratickú udalosť v Moskve. Radi by sme požiadali Parlament, aby túto situáciu preveril, a Vás, pán predseda, aby ste nás podporili písomným vyhlásením adresovaným miestnym veľvyslancom aj ruskej vláde.
<P>
(potlesk)
<SPEAKER ID="010" NAME="Predseda">
Veľmi pekne Vám ďakujem, pán Cohn-Bendit. Na základe svojho presvedčenia a povinnosti budem reagovať na to, o čo ste žiadali.
