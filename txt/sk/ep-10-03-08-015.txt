<CHAPTER ID="015">
Veterinárne požiadavky uplatniteľné na nekomerčné premiestňovanie spoločenských zvierat (rozprava) 
<SPEAKER ID="084" NAME="Predsedajúci">
Ďalším bodom programu je správa, ktorú v mene Výboru pre životné prostredie, verejné zdravie a bezpečnosť potravín predkladá pani Bairbre de Brúnová, týkajúca sa návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 998/2003 o veterinárnych požiadavkách uplatniteľných na nekomerčné premiestňovanie spoločenských zvierat - C7-0035/2009 -.
<SPEAKER ID="085" NAME="Bairbre de Brún" LANGUAGE="GA">
Vážený pán predsedajúci, toto je prvé zmenené a doplnené nariadenie predložené na plenárnom zasadnutí a prvé, ktoré je navrhnuté podľa ustanovení Lisabonskej zmluvy. Rada by som sa poďakovala tieňovým spravodajcom - pani Soulliovej, pani Willmottovej, pani Vǎleanovej, pani Evansovej, pánovi Nicholsonovi a pani Rosbachovej - za ich pomoc počas mnohých zložitých rokovaní. Som vďačná za výnimočnú podporu, ktorú mi poskytli právne služby Parlamentu a oddelenie spolurozhodovacieho konania. Chcela by som poďakovať aj Rade a Komisii.
<P>
Podstatná časť dokumentov výboru pre životné prostredie bola schválená začiatkom decembra. Od začiatku tohto roka sme sa zaoberali niektorými aspektmi týkajúcimi sa toho, ako je možné vykonávať článok 290 Zmluvy o fungovaní Európskej únie vzhľadom na túto dokumentáciu.
<P>
Niekedy sa zdalo, že nikdy nedospejeme k dohode. Napriek tomu sme to dokázali. Dohodli sme sa na riešení tejto dokumentácie. Zabezpečili sme tým, že majitelia spoločenských zvierat budú môcť naďalej so svojimi spoločenskými zvieratami cestovať cez hranice krajín v EÚ, pričom sme zahrnuli aj prechodný režim, ktorý umožňuje niektorým členským štátom, aby uplatňovali prísnejšie kontroly počas osemnástich mesiacov v závislosti od ochorenia.
<P>
Navrhované zmenené a doplnené nariadenie uznáva pokrok, ktorý bol dosiaľ dosiahnutý. S cieľom zabezpečiť zlepšenie súčasnej situácie s výskytom besnoty v EÚ bude prechodný režim v piatich členských štátoch predĺžený do 31. decembra 2011. Najneskôr dovtedy budú ustanovenia týkajúce sa nekomerčného premiestňovania spoločenských zvierat rovnaké v celej EÚ. Odporúča sa, aby sa prechodný režim do 31. decembra 2011 uplatňoval aj v súvislosti s pásomnicami (Echinococcus multilocularis) a kliešťami.
<P>
Čo sa týka nových postupov, ktoré nahrádzajú postup výboru, Komisia by mala byť podľa tohto nariadenia splnomocnená prijímať delegované akty podľa článku 290 zmluvy, podľa ktorého Európsky parlament a Rada splnomocňujú Komisiu na prijímanie nelegislatívnych aktov, ktoré majú všeobecné uplatnenie, s cieľom doplniť alebo zmeniť a doplniť menej podstatné prvky.
<P>
Komisia by, napríklad, prostredníctvom delegovaných aktov mohla prijať preventívne zdravotné opatrenia, aby mohli byť zahrnuté iné choroby než besnota - choroby, ktorých výskyt sa môže zvýšiť z dôvodu premiestňovania spoločenských zvierat. Po druhé by Komisia mohla prostredníctvom delegovaných aktov prijať úpravy technických požiadaviek týkajúcich sa identifikácie zvierat, aby sa vzal do úvahy technický pokrok. Po tretie by prostredníctvom delegovaných aktov mohla prijať úpravy technických požiadaviek v súvislosti s vakcináciou proti besnote, aby sa vzal do úvahy vedecký a technický rozvoj.
<P>
Podarilo sa nám dohodnúť sa na formulácii všetkých týchto záležitostí, ako aj podmienok týkajúcich sa vykonávania článku 290 zmluvy v súvislosti s touto dokumentáciou. Zároveň sme toto všetko udržali čo najkonzistentnejšie vzhľadom na právomoci Parlamentu podľa Lisabonskej zmluvy.
<P>
Dohoda v prvom čítaní dokazuje, akú vážnosť prikladá naliehavosti tejto dokumentácie každý, kto sa na jej príprave zúčastnil.
<P>
Nakoniec by som chcela povedať, že skutočnosť, že spravodajkyňa z jednej z malých skupín sa ujala takejto zložitej dokumentácie s aktívnou účasťou tieňových spravodajcov z iných politických skupín, je dôležitým demokratickým signálom a je to niečo, na čo by mala byť táto inštitúcia hrdá. Rada by som znovu poďakovala všetkým z troch inštitúcií - Parlamentu, Rady a Komisie -, ktorí neúnavne na tejto dokumentácii pracovali. Dúfam, že kolegovia poslanci podporia túto prácu prostredníctvom hlasovania.
<SPEAKER ID="086" NAME="John Dalli">
člen Komisie. - Vážený pán predsedajúci, chcel by som poďakovať Výboru pre životné prostredie, verejné zdravie a bezpečnosť potravín za prácu na tejto dokumentácii. Chcel by som predovšetkým poďakovať spravodajkyni pani de Brúnovej za jej úsilie dosiahnuť dohodu v tejto otázke, ktorá je pre niektoré členské štáty citlivá. Oceňujeme aj to, že okrem zahrnutých problémov si musela poradiť aj so zložitou časťou o delegovaných aktoch. Ďakujem veľmi pekne.
<P>
Teší ma, že intenzívne rokovania, ktoré sa uskutočnili medzi troma inštitúciami, viedli ku kompromisnému textu, ktorý plne rešpektuje technické požiadavky navrhnuté Komisiou a venuje sa aj nevyhnutnému prispôsobeniu týchto návrhov Lisabonskej zmluve spôsobom, ktorý je pre Komisiu prijateľný. Toto prispôsobenie v skutočnosti skomplikovalo a spomalilo našu spoločnú prácu. Napriek tomu teraz Rada môže zabezpečiť, aby bola táto práca dokončená v stanovenej lehote.
<P>
Predtým, než pristúpime k hlasovaniu o kompromisnom texte, s potešením potvrdzujem, že Komisia nemá v úmysle navrhnúť ďalšie predĺženie prechodného režimu, ktorý sa skončí 31. decembra 2011. To znamená, že od 1. januára 2012 budú platiť plne harmonizované pravidlá. Napriek tomu Komisia má v úmysle navrhnúť, aby bolo toto nariadenie ako celok revidované pred 30. júnom 2011, a to predovšetkým aspekty delegovaných a vykonávacích aktov.
<P>
Čo sa týka oznamovania delegovaných aktov, Komisia vezme do úvahy aj obdobia prázdnin v inštitúciách, aby bolo zabezpečené, že Európsky parlament a Rada dokážu vykonávať svoje povinnosti v lehotách určených v príslušných legislatívnych aktoch.
<P>
Napokon môžem potvrdiť záväzok Komisie, ktorý vyjadrila spoločne s Parlamentom a Radou, že ustanoveniami tohto nariadenia nebudú dotknuté budúce pozície inštitúcií, čo sa týka vykonávania článku 290 Zmluvy o fungovaní Európskej únie, alebo individuálne legislatívne akty obsahujúce takéto ustanovenia. Dúfam, že Parlament podporí tento kompromisný text, o ktorom pevne verím, že dostatočne odpovedá na všetky obavy, ktoré vyjadril tento Parlament.
<SPEAKER ID="087" NAME="Christofer Fjellner" LANGUAGE="SV">
Vážený pán predsedajúci, pán komisár, toto je veľmi dôležitá správa. Čiastočne preto, že sa sústreďuje na to, ako môžeme majiteľom spoločenských zvierat zjednodušiť dopravu spoločenských zvierat cez vnútroštátne hranice v Európe a čiastočne preto, že sa zaoberá tým, ako zabrániť nebezpečnému šíreniu ochorení zvierat v celej Európe.
<P>
Ako švédskeho poslanca Európskeho parlamentu ma táto otázka osobitne zaujíma, pretože dve ochorenia vo Švédsku ešte, našťastie, nemáme; pásomnicu malú a predovšetkým besnotu.
<P>
Počas rokovaní o tomto návrhu som sa mnohokrát obával, že budeme musieť upraviť nariadenia, ktoré v súčasnosti vo Švédsku platia, a že to bude viesť k rozšíreniu pásomnice malej a besnoty do Švédska. To by malo hrozné následky, predovšetkým vzhľadom na spôsob, akým vo Švédsku uplatňujeme právo na verejný prístup k prírode, inými slovami, možnosti voľného pohybu po lesoch a poliach.
<P>
Som veľmi rád, že dnes vidím, že Švédsko si bude môcť zachovať súčasné výnimky aspoň počas prechodného obdobia, čo nám umožní zabezpečiť, aby sa tieto ochorenia nedostali do našej krajiny.
<P>
Počas celého tohto procesu sme nemohli považovať za samozrejmé, že to tak bude. Dokonca aj na konci sa v postupe výboru konalo rokovanie, pri ktorom som sa rozhodne obával, že vyvolá neistotu a umožní vznik medzery v uplatňovaní postupu, ktorá by mala za následok riziko, že sa tieto ochorenia rozšíria do Švédska.
<P>
Chcel by som sa úprimne poďakovať všetkým, ktorí pracovali na tom, aby našli riešenia, ako umožniť prepravu spoločenských zvierat v rámci Európy a zabezpečiť, aby výnimky v krajinách, kde určité ochorenia neexistujú, mohli zostať zachované. Tak, aby sme sa nemuseli nikde v Európe obávať, že dôsledkom tohto návrhu bude rozšírenie nových ochorení. Chcel by som poďakovať pani spravodajkyni, Rade a pánovi komisárovi.
<SPEAKER ID="088" NAME="Linda McAvan">
v mene skupiny S&D. - Vážený pán predsedajúci, začala by som poďakovaním pani de Brúnovej, ktorá prevzala túto dokumentáciu s očakávaním, že sa uzavrie pomerne rýchlo. Neskôr sa to však veľmi skomplikovalo, keďže sme rokovali o úplne nových delegovaných aktoch bez toho, aby sa vytvoril precedens k budúcim aktom, preto gratulujem jej, Rade aj Komisii. Pán komisár, jednou z vašich prvých úloh je nájsť riešenie v tejto otázke.
<P>
Veľa sa rokovalo o technických aspektoch týchto právnych predpisov, ale sú to dôležité právne predpisy pre mnohých občanov, ktorí sa chystajú svoje spoločenské zviera v EÚ voľne premiestňovať. Keď sme tieto právne predpisy pred niekoľkými rokmi prijali prvýkrát, bola pre ne silná podpora, ale máme toto prechodné obdobie, ktoré spomínal pán Fjellner, ktoré je dôležité na zabránenie rozširovaniu ochorení do krajín, v ktorých tieto ochorenia neexistujú.
<P>
Vítam podporu Komisie na predĺženie prechodného obdobia tak, aby keď budú platiť nové právne predpisy, platili rovnaké predpisy vo všetkých krajinách. Do toho času budeme mať oveľa vyššiu úroveň zdravia zvierat a životných podmienok zvierat v rámci EÚ.
<P>
Čo sa týka otázky komitológie, naša skupina podporuje kompromis, ktorý bol výsledkom rokovaní. Myslíme si, že Parlament by mal byť v oblasti právnych predpisov rovnocenný s Radou. Celý problém bol v skupinách expertov a v tom, kto by mal byť medzi týmito expertmi. Chceli by sme povedať, že keď hovoríme o konzultácii expertov, musí sa to vzťahovať na všetkých expertov a Komisia bude konzultovať s expertmi členských štátov, mimovládnych organizácií a možno aj s tými, ktorých odporúča Európsky parlament.
<P>
Som veľmi rada, že sme dosiahli túto dohodu. Umožňuje to, aby sa prechodné obdobie odsúhlasilo v lehote, kým vyprší dočasná výnimka, a tešíme sa na nové návrhy Komisie budúcich právnych predpisov.
<SPEAKER ID="089" NAME="Adina-Ioana Vălean">
v mene skupiny ALDE. - Vážený pán predsedajúci, chcela by som pripomenúť, že voľný pohyb je jedným zo základných pilierov jednotného európskeho trhu, ktorý sa snaží dosiahnuť vyššiu hospodársku súťaž a silnejšie hospodárstva a dáva EÚ jej hlavnú príťažlivú silu. Postupom času sa schopnosť ľudí voľne sa pohybovať v rámci EÚ stala nielen základnou súčasťou vnútorného trhu, ale aj základným právom.
<P>
Európski občania, ako aj podniky môžu prekvitať vďaka odstraňovaniu prekážok vytvorených rôznymi vnútroštátnymi ustanoveniami a nariadeniami. Rovnako aj možnosť občanov EÚ zobrať si so sebou spoločenské zvieratá bez toho, aby boli vystavení osobitným vnútroštátnym nariadeniam a normám, je dôležitá, keďže môže významne znížiť ich úsilie potrebné pre cestovanie, ako aj cestovné náklady. Som rada, že návrh Komisie mieri týmto smerom.
<P>
Vítam pas vo všeobecnom režime, ktorý harmonizuje veterinárne opatrenia a kontroly zjednodušujúce voľný pohyb spoločenských zvierat. Zároveň súhlasím, že potrebujeme zaručiť vysokú úroveň ochrany zdravia ľudí a zvierat. Tento prechodný režim umožní poskytnúť viac času na pripravenie vhodnej infraštruktúry a príslušných pracovníkov. Takže na základe tohto argumentu bude Parlament určite zajtra hlasovať za predĺženie prechodného režimu pre niektoré členské štáty do konca roku 2011, keďže tieto krajiny údajne potrebujú vziať do úvahy osobitné zdravotné riziká.
<P>
Nie je to však prvýkrát, čo sa povolilo niektorým členským štátom, aby uplatňovali prísnejšie zdravotné požiadavky než ostatné krajiny. Pôvodne trvalo prechodné obdobie do júla 2008. Potom sa prechodné obdobie predĺžilo do roku 2010. Teraz sme sa dohodli na ďalšom predĺžení. Hoci mám isté pochopenie pre obavy členských štátov, ktoré sa domnievajú, že ich populácia spoločenských zvierat je viac náchylná na isté choroby, a chápem, že navrhované predĺženie sa skončí spolu s programami vakcinácie financovanými EÚ, ktoré sú zamerané na odstránenie sylvatickej besnoty v niektorých členských štátoch, som presvedčená, že toto by malo byť posledné predĺženie osobitného zaobchádzania, ktorého sa týmto krajinám dostáva. Všetci vieme, že asymetrické opatrenia a výnimky neprinesú v tejto oblasti plné výhody vnútorného trhu. Všetci, hádam, súhlasíme, že tento prechodný režim je nutné odstrániť a že spravodlivé podmienky musia byť zabezpečené čo najskôr.
<P>
Je zaujímavé, že obsah, ktorý vyvolal medzi nami ostrú diskusiu o tom, ako uplatňovať nové ustanovenia Lisabonskej zmluvy, čo sa týka komitologického postupu, nebol v tejto správe spornejšou záležitosťou. Toto je prvý spis prijímaný v spolurozhodovacom postupe, kde sa tieto ustanovenia uplatňujú v praxi. Vzhľadom na rozšírené právomoci Parlamentu podľa novej zmluvy bolo pre nás kľúčové, aby toto konkrétne nariadenie nevytváralo precedens pre budúce rozhodnutia.
<P>
V tejto súvislosti vítam písomné vyhlásenie, ktoré odsúhlasili Parlament a Rada pri rokovaní troch inštitúcií a ktoré stanovuje, že tento spis by nemal byť považovaný za precedens.
<SPEAKER ID="090" NAME="James Nicholson">
v mene skupiny ECR. - Vážený pán predsedajúci, dovoľte mi, aby som v úvode poďakoval pani spravodajkyni za prácu, ktorú urobila pri príprave tejto správy. Hoci sme mnohí na začiatku mali pocit, že táto dokumentácia nebude veľmi problematická, ukázalo sa, že to bude oveľa zložitejšie, ako sme si mysleli.
<P>
Bohužiaľ, na pani spravodajkyni spočívalo bremeno väčšiny rokovaní, ale určite musela veľmi intenzívne pracovať, aby zabezpečila prípravu tejto správy v nevyhnutnej lehote, čo bolo veľmi dôležité, keďže sme boli pod tlakom, aby sme zabezpečili predĺženie jej výnimky, ktorá mala vypršať v júni tohto roku.
<P>
Podľa môjho názoru ide o krátky, ale veľmi dôležitý právny predpis, ktorý ochráni tie oblasti a krajiny, ktoré sa obávajú hrozby besnoty. Toto ochorenie sa naďalej vyskytuje v niektorých častiach Európy a dúfajme, že do konca roku 2011 sa ho prostredníctvom programov vakcinácie podarí odstrániť raz a navždy.
<P>
Kým sa tak však stane, našli sme spôsob, ktorý nám umožňuje naďalej presadzovať naše prísnejšie požiadavky v prechodnom období dovtedy, než sa pridáme k všeobecnému režimu tak, ako ostatné členské štáty EÚ.
<SPEAKER ID="091" NAME="Anna Rosbach" LANGUAGE="DA">
Vážený pán predsedajúci, chcela by som poďakovať pani de Brúnovej za vynikajúcu prácu, ktorú urobila pri aktualizovaní tohto technického nariadenia o cestovaní so spoločenskými zvieratami v rámci územia EÚ. Pre mnohé bežné rodiny je problémom absolvovať všetky vakcinácie a vyplniť požadované tlačivá pre všetkých členov rodiny, aby mohli spolu ísť na dovolenku. Napriek tomu je to nutné, pretože niektoré krajiny zvádzajú ťažký a dlhotrvajúci boj proti nekontrolovateľným ochoreniam zvierat. Vykonávali sa rôzne opatrenia, ako napríklad karanténa s rôzne dlhým trvaním, prehliadky u veterinára pred aj po ceste v závislosti od cieľovej krajiny, či drahé povinné vakcinácie voľne žijúcich zvierat na vnútroštátnej úrovni, a to som spomenula len niektoré z týchto opatrení. Dobre preto rozumiem, prečo sa niektoré členské štáty obávajú akéhokoľvek zmiernenia svojich prísnych vnútroštátnych nariadení, a považujem za nevyhnutné, aby sme rešpektovali ich vysoké požiadavky na bezpečnosť, a chcela by som, aby ostatní nasledovali ich príklad.
<P>
Chcela by som preto požiadať Komisiu, aby zvážila, či by nebol dobrý nápad aj tak vykonávať veterinárne hraničné kontroly, na ktorých majiteľ spoločenského zvieraťa musí dokázať, že zviera, ktoré s ním cestuje, nemá nebezpečné choroby, bolo vakcinované a má v poriadku dokumentáciu vzhľadom na cieľovú krajinu. To by mohlo poskytnúť aj príležitosť kontrolovať prepravu ošípaných a iných zvierat, ktoré nespĺňajú požiadavky EÚ, ako aj odhaliť vďaka hraničným kontrolám pašovanie šteniatok a mačiatok, ktoré sú príliš mladé.
<SPEAKER ID="092" NAME="Horst Schnellhardt" AFFILIATION="PPE">
(DE) Vážený pán predsedajúci, pán komisár, vítam vás v Európskom parlamente. Dámy a páni, taktiež by som chcel zablahoželať pani spravodajkyni, ktorá urobila dobrú prácu. Tento dokument pokrýva niekoľko oblastí. V minulých rokoch sme zaznamenali nárast počtu spoločenských a domácich zvierat a, prirodzene, aj túžbu môcť si vziať tieto zvieratá so sebou na cesty. To je v poriadku a tak by to malo byť, keďže možnosť vziať svoje spoločenské zviera so sebou ľuďom zvyšuje pocit blahobytu. Z toho dôvodu však v Európe musíme mať nariadenia, aby sme zabránili šíreniu epidémie zvierat. Máme ich. Máme veľmi dobré nariadenia v smernici 998/2003 a od roku 2011 budeme mať európsky preukaz vakcinácie, ktorý presne popíše, aké vakcinácie zvieratá dostali. Okrem toho elektronické označovanie od roku 2011 zabráni zmätku a podvodom.
<P>
V predchádzajúcich rokoch sme urobili veľa, aby sme potlačili epidémie zvierat v Európe, hlavne besnotu, aj prostredníctvom práce Európskej komisie, ktorá prvá presadila a financovala vakcináciu líšok. To je mimoriadne dôležitá vec a mali by sme to uznať. Tieto osobitné nariadenia, ktoré sú opakovane schvaľované pre niektoré krajiny, zaťažujú občanov. V tomto prípade náklady vôbec nijako nesúvisia s úžitkom. Dostal som listy od mnohých občanov, ktorí sa sťažovali na rozčuľujúce správanie na hraniciach. Dovoľte mi uviesť ako príklad Spojené kráľovstvo: príchod o dva dni skôr na polročný pobyt znamená pokutu 3 000 EUR a zviera dajú do karantény na šesť týždňov. Mali by sme zvážiť, či je takéto správanie v poriadku. Z toho dôvodu, pán komisár, si myslím, že ešte jeden rok, ale potom toto musí skončiť. Máme európske nariadenia, ktoré platia pre všetkých. Riziko šírenia ochorenia u spoločenských a domácich zvierat v prípade, že sa stav epidémie nezmení, tak, ako vždy musíme predpokladať, už neexistuje.
<SPEAKER ID="093" NAME="Jo Leinen" AFFILIATION="S&amp;D">
Vážený pán predsedajúci, pán komisár, vítam vás v Parlamente. Chcel by som sa pripojiť ku kolegovi pánovi Schnellhardtovi a povedať, že máte v tejto oblasti hlavnú úlohu vytvoriť skutočne rovnocenné podmienky v 27 členských štátoch do konca roku 2010, aby domáce zvieratá mohli byť bez prekážok dopravované a premiestňované z jednej krajiny do druhej.
<P>
Voľný pohyb psov a mačiek bol určite cieľom nariadenia v roku 2003. Teraz už po tretíkrát robíme výnimku. Niektoré veci v EÚ trvajú skutočne veľmi dlho: desať rokov na vyladenie takýchto nariadení. Žiadna krajina v EÚ nechce, aby sa v nej rozšírili nové ochorenia, a aj ja sa čudujem, prečo 22 krajín súhlasí s myšlienkou, aby psy a mačky mohli cestovať so svojimi majiteľmi, a päť krajín nie.
<P>
Mali by ste preskúmať, či skutočnosť a prekážky stále zodpovedajú týmto osobitným ustanoveniam. Viem, že na vnútroštátnej úrovni prebiehajú chúlostivé rokovania, ale teraz máme jednotný právny priestor a je načase, aby sme prijali voľný pohyb, jednotný trh pre spoločenské zvieratá najneskôr do roku 2011. Pán Schnellhardt, ktorý je odborníkom na zvieratá, už spomenul podmienky, konkrétne to, že máme preukaz vakcinácie a že sa budú používať nástroje ako elektronické označovanie, ktoré vám umožnia prístup do týchto piatich krajín, keď ste na dovolenke alebo cestujete za prácou a chcete si so sebou vziať svoje spoločenské zvieratá.
<P>
Toto nariadenie o spoločenských zvieratách sa zapíše do histórie. V skutočnosti je to prvý právny akt od nadobudnutia platnosti Lisabonskej zmluvy a chceli sme rovnaké podmienky s Radou ministrov pri splnomocnení Komisie na delegované akty. Bol to náročný boj, ale stál za to. Blahoželám pani de Brúnovej k tejto správe a, samozrejme, k tomuto postupu, ktorý je začiatkom novej éry. Je to také dôležité preto, že vytvárame ročne možno stovku právnych aktov, ale asi 6 000 delegovaných aktov. Na základe toho môžeme odhadnúť, aké dôležité je, aby sme tento postup od začiatku nastavili správne.
<SPEAKER ID="094" NAME="Chris Davies" AFFILIATION="ALDE">
Vážený pán predsedajúci, chcel by som len niekoľkými slovami pochváliť právne predpisy, ktoré máme. Usudzujem, že boli založené na systéme cestovania spoločenských zvierat v Spojenom kráľovstve, ktorý bol prijatý asi pred desiatimi rokmi. To nám pomohlo významne znížiť množstvo nariadení o karanténe v našej krajine, ktoré spôsobovali značné rozrušenie zvieratám aj ich majiteľom. Myslím, že prvým zvieraťom, ktoré tento systém cestovania spoločenských zvierat využilo, bol pes, ktorý sa volal Frodo Baggins. Potom mohli voľnejšie cestovať stovky tisícov zvierat.
<P>
Potom Európska únia prišla asi pred piatimi rokmi s týmito právnymi predpismi, ktoré sa riadia veľmi podobnými princípmi, a ukázalo sa, že boli veľmi úspešné. V súčasnosti každoročne cestujú po Európe stovky tisícov zvierat so svojimi majiteľmi. Dopočul som sa, že 60 percent z nich sú britské zvieratá, čo možno niečo naznačuje o britskom charaktere, ale tým sa na tomto fóre nebudeme zaoberať. Samozrejme, udržiavali sme aj rovnováhu. Záujmom bolo umožniť premiestňovanie bez toho, aby sa rozšírili ochorenia a v skutočnosti besnota zostala veľmi pevne pod kontrolou - z 2 700 prípadov pred 20 rokmi sa jej výskyt znížil na menej než 300 prípadov v minulom roku a ani jeden z týchto prípadov sa nevyskytol v súvislosti s premiestňovaním domácich zvierat podľa tohto systému.
<P>
Som trochu sklamaný, že necestuje toľko fretiek, ako som pôvodne očakával. Keď sa o týchto právnych predpisoch začínalo rokovať, prišli za mnou mnohí majitelia fretiek v Spojenom kráľovstve a pýtali sa, prečo by tieto právne predpisy nemohli zahŕňať aj ich zvieratá. Chceli s nimi cestovať po celej Európe na výstavy fretiek. Pán komisár vyzerá prekvapene, ale bolo o tom rokovanie. Podľa všetkého je možné vakcinovať fretku proti besnote, ale vakcinácia sa neprejavuje, takže to bolo problematické. Napokon sme sa rozhodli, že výskyt besnoty u domácich fretiek je taký nízky, že ich môžeme zahrnúť, ale zjavne, ako som sa dopočul, premiestnení bolo relatívne málo. Aby som odpovedal na podnet Joa Leinena, možno jedným z dôvodov je, že v niektorých krajinách, ako je Portugalsko, sú fretky stále klasifikované ako škodcovia, takže ich sem majitelia spoločenských zvierat nechcú brať. Mohlo to byť horšie, dajme tomu, keby to bola Čína.
<P>
Pán komisár, len na záver chcem povedať, že je pre mňa veľkou výhodou, že sa teraz môžem pozrieť do očí svojim voličom, a keď sa ma opýtajú, čo pre nich urobila Európska únia, môžem povedať, že sme umožnili, aby mohli ísť na dovolenku so svojím spoločenským zvieraťom - mačkou, psom alebo fretkou.
<SPEAKER ID="095" NAME="John Stuart Agnew" AFFILIATION="EFD">
Vážený pán predsedajúci, usudzujem, že pôvodný nápad vytvoriť pasy pre spoločenské zvieratá pochádza od recesistickej strany Official Monster Raving Loony Party v Spojenom kráľovstve, ktorej bláznivý názov možno najlepšie vystihuje tento nebezpečný systém.
<P>
Naša krajina mala povinné šesťmesačné obdobie karantény pre domáce zvieratá. Podľa systému pasov pre spoločenské zvieratá v EÚ bola táto dôležitá ochrana pred rozširovaním ochorení celkom odstránená. Nevolená Európska komisia dokázala premôcť demokraticky zvolenú britskú vládu a zaviedla systém bez obdobia karantény, ktorý sa spolieha na vakcinácie a spoľahlivosť dokumentácie.
<P>
Ako poľnohospodár o vakcinácii niečo viem. V žiadnom prípade nie je zárukou, že zvieratá neprenesú ochorenia cez hranice. Účinnosť vakcinácie môže byť oslabená mnohými faktormi vrátane jej podávania zvieraťu, ktoré už ochorenie, proti ktorému je očkované, má. Vakcinované zvieratá môžu byť nosičmi ochorenia aj bez toho, aby sa na nich prejavili akékoľvek príznaky. Je aj reálna pravdepodobnosť, že dávky vakcín môžu byť rôznej kvality a dokumentácia môže byť sfalšovaná.
<P>
Usudzujem, že neexistuje jednotný postup pri vykonávaní tohto systému. Niektoré krajiny vyžadujú oficiálny pas, pričom iné uznajú akýkoľvek druh dokumentácie a iné zas neuznajú pas ako dôkaz vakcinácie. Mnohé letecké spoločnosti nedokážu poskytnúť podrobnosti oficiálnych postupov a pracovníci sú neodstatočne vyškolení.
<P>
Inými slovami, katastrofa je na spadnutie. V našej krajine máme príslovie: "Nehas, čo ťa nepáli". Taká rada Komisii je však zbytočná.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="096" NAME="Chris Davies" AFFILIATION="ALDE">
Vážený pán predsedajúci, chcel by som sa len opýtať váženého pána, či si nemyslí, že jeho tiráda proti Európskej únii by bola silnejšia, keby britská vláda neprijala podobné právne predpisy ešte predtým, než to spravila Európska únia?
<SPEAKER ID="097" NAME="John Stuart Agnew" AFFILIATION="EFD">
Vážený pán predsedajúci, myslím si, že Európska únia sa príliš rozrástla, je v nej priveľa kultúr a jednoducho tomuto systému vôbec neverím a bude to ešte horšie.
<SPEAKER ID="098" NAME="Mairead McGuinness" AFFILIATION="PPE">
- Vážený pán predsedajúci, vítam pána komisára a ďakujem pani spravodajkyni za prácu, ktorú vykonala. Budem pokračovať v probléme "nehas, čo ťa nepáli", ktorý spomenul pán Agnew. Myslím, že je to presne to, čo tu robíme: predlžujeme výnimky v prípadoch, kde o to členské štáty požiadali, ale zároveň povoľujeme premiestňovanie spoločenských zvierat. Som si istá, že tí, ktorí sedia v galérii pre návštevníkov, si mysleli, že premiestňovanie zvierat medzi členskými štátmi bola dosť jednoduchá záležitosť, ale keďže sa zaoberáme problémami týkajúcimi sa zdravia zvierat, a vlastne aj zdravia ľudí, nie je to také jednoduché. Potrebujeme v tejto oblasti prísne pravidlá a kontroly a zároveň uznávame, že mnohí Briti, ale aj ľudia z iných členských štátov chcú svoje spoločenské zvieratá vziať so sebou.
<P>
Moja obava pri tejto správe bola, že sa môže zaseknúť na technických detailoch po nadobudnutí platnosti Lisabonskej zmluvy, s ktorou si, poviem vám úprimne, nemusia robiť starosti mnohí ľudia mimo tejto rokovacej sály, vlastne nemusia o nej ani vedieť - bola dôležitá pre nás ako Parlament. Myslím si, že spravodajkyňa v tomto prípade dosiahla veľmi dobrú dohodu v našom mene, a bolo jej za to poďakované. Nebezpečenstvom bolo, že ak by k dohode nebolo prišlo, neboli by sme mali opatrenia, ktoré odpovedajú na obavy Švédska, Írska, Spojeného kráľovstva a ďalších. Teraz sme však na správnom mieste.
<P>
Myslím si, že budúcnosť je oveľa dôležitejšia. Pán komisár, spomenuli ste, že máte v pláne zvážiť v tejto súvislosti nové právne predpisy. Myslím si, že toto je tá téma, o ktorej by sme mali v tomto štádiu hovoriť. To, čo si všetci v tomto Parlamente želáme, je vysoký štandard zdravia zvierat a ľudí a tieto nové právne predpisy, ktoré sľubujete, by to mali zabezpečiť.
<P>
Takže gratulujem k dobrej práci spravodajkyni a všetkým, ktorí prispeli k tomu, aby sa táto správa dostala na súčasnú úroveň. Správa odpovedala na všetky obavy - nie na obavy všetkých, možno nie tých, čo sedia celkom naľavo odo mňa, ale väčšiny z nás. Dúfam, že budete rozumne a často diskutovať s expertmi v súvislosti s tým, čo potrebujeme v nových právnych predpisoch o preprave spoločenských zvierat. Pre hospodárske zvieratá ich máme. Pre spoločenské zvieratá potrebujeme zjednodušené, ale účinné pravidlá.
<SPEAKER ID="099" NAME="Marita Ulvskog" AFFILIATION="S&amp;D">
(SV) Vážený pán predsedajúci, Komisia predložila pozitívny návrh zmeniť a doplniť nariadenie o veterinárnych požiadavkách uplatniteľných na nekomerčné premiestňovanie spoločenských zvierat. Zvlášť ma teší, že nám to umožní predĺžiť obdobie, počas ktorého si viaceré krajiny vrátane Švédska môžu zachovať prísnejšie požiadavky týkajúce sa besnoty a pásomnice malej.
<P>
Švédska rada pre poľnohospodárstvo, ktorá je príslušným švédskym orgánom, sa vyjadrila, že bez možnosti osobitných kontrol by sa zrejme vo Švédsku rozšírila napríklad pásomnica. To by malo negatívne následky na slobodu prístupu k prírode, ktorá je dôležitou súčasťou každodenného života ľudí v krajine, ako je Švédsko.
<P>
Chcela by som poďakovať Komisii, spravodajkyni a tieňovým spravodajcom za vypočutie našich požiadaviek, čím umožnili prijať to, čo bolo pôvodne dočasné riešenie.
<SPEAKER ID="101" NAME="Nessa Childers" AFFILIATION="S&amp;D">
Vážený pán predsedajúci, v prvom rade chcem poďakovať svojej kolegyni pani de Brúnovej za jej prácu, ktorú odviedla pri príprave tejto správy.
<P>
Prípad 38-ročnej ženy, ktorá minulý rok zomrela v nemocnici Royal Victoria Hospital v Belfaste, nepatrne pripomenul pretrvávajúcu hrozbu besnoty v Írsku. Predpokladá sa, že sa nakazila, keď sa na dovolenke v Južnej Afrike snažila zastaviť dva bijúce sa psy.
<P>
Nedávno museli štyrom ľudom preventívne pichnúť injekciu po tom, čo sa nelegálne dovezené mača začalo správať čudne a pohrýzlo ich.
<P>
Besnota je jedným z najstarších zoonotických ochorení, ktoré postihuje ľudí, a keď sa prejavia jej symptómy, je vždy smrteľná. Z dôvodu zákonitostí svetového cestovania ochorenie nikdy nie je ďaleko od našich brán.
<P>
Z toho dôvodu Írsko uplatňuje prísnu karanténu dovezených zvierat a len vďaka týmto prísnym opatreniam si dokážeme zachovať naše postavenie krajiny bez besnoty. Aby sme v tomto pokračovali, je nutné, aby prechodná dohoda, ktorú by tento návrh predĺžil do konca budúceho roka, neprestala platiť v júli 2010.
<P>
Navrhované dodatočné záruky sú taktiež nevyhnutné pre zdravie ľudí aj zvierat, keďže by pomohli vyriešiť nielen boj proti besnote, ale aj boj proti špecifickým druhom kliešťov a pásomníc, ktoré sa v súčasnosti v Írsku nevyskytujú.
<P>
Parlament by súhlasom s týmto návrhom zjednodušil boj proti besnote a poskytol by základ jej odstránenia v celej Európe. Z týchto dôvodov musí byť uvedená naliehavosť tejto záležitosti.
<SPEAKER ID="102" NAME="Miroslav Mikolášik" AFFILIATION="PPE">
(SK) Súhlasím s pozmeňujúcim a doplňujúcim návrhom k nariadeniu o veterinárnych požiadavkách uplatniteľných na nekomerčné premiestňovanie zvierat, ktorý uľahčí de facto premiestňovanie cez hranice v rámci Európskej únie.
<P>
Chcem oceniť aj prácu pani spravodajkyne, ktorá sa pričinila o výbornú kvalitu správy vrátane tých opatrení, ktoré vedú k očkovaniu proti besnote a ďalším ochoreniam, ako aj ďalším preventívnym opatreniam. Som presvedčený, že práve takýmto krokom dospejeme k celkovej harmonizácii noriem na vnútornom trhu Európskej únie k čo najširšiemu odstráneniu hrozby prenosu spomínaných ochorení.
<P>
Uvedomujem si však pretrvávajúce riziká a hrozby pri transporte zvierat, a preto podporujem rozumné predĺženie platnosti prechodného obdobia pre členské štáty, ako sú Malta a Írsko či Švédsko, kde sú vnútroštátne režimy prísnejšie. Ide o obozretný prístup, ktorý dáva dôraz najmä na prevenciu a zohľadňuje špecifiká príslušných krajín.
<SPEAKER ID="103" NAME="Daciana Octavia Sârbu" AFFILIATION="S&amp;D">
(RO) Najskôr by som rada zablahoželala pani spravodajkyni k jej práci na tejto správe, ako aj všetkým, ktorí umožnili dosiahnutie tohto kompromisu. Teší ma, že táto správa umožní členským štátom pokračovať vo vykonávaní opatrení na ochranu pred rozširovaním besnoty a taktiež že bude viesť k voľnému a bezpečnému premiestňovaniu spoločenských zvierat v celej Európe po roku 2011.
<P>
Myslím si, že sa dosiahol dobrý kompromis, ktorý poskytuje účinnú odpoveď na oprávnené obavy niektorých členských štátov z rozšírenia určitých ochorení, pričom zároveň poskytuje záruku, že keď sa použije prenesená právomoc, Komisia bude diskutovať s mnohými expertmi z Komisie, z členských štátov, mimovládnych organizácií alebo národných parlamentov.
<P>
V širšej súvislosti sme dostali písomné záruky, že táto správa nebude precedensom, pokiaľ ide o uplatnenie prenesených právomocí v budúcnosti. Z toho dôvodu budú posúdené obavy Parlamentu z vytvorenia precedensu, pokiaľ ide o nový komitologický postup podľa Lisabonskej zmluvy.
<SPEAKER ID="104" NAME="Andreas Mölzer" AFFILIATION="NI">
(DE) Vážený pán predsedajúci, úsilie Európskej únie zastaviť alebo úplne odstrániť epidémie zvierat a ochorenia, ako je besnota, je, samozrejme, mimoriadne chvályhodné a určite je veľmi pozitívne, že sa prijímajú opatrenia na zjednodušenie cezhraničného cestovného ruchu so spoločenskými zvieratami.
<P>
Európsky preukaz vakcinácie, vakcinačné programy alebo dokonca elektronické označovanie spoločenských zvierat sú skutočne rozumnými opatreniami, ktoré môžu tento cestovný ruch zjednodušiť. Napriek tomu, a viem to zo skúsenosti v Rakúsku, sú javy, ktoré to ohrozujú. Napríklad nelegálne pašovanie šteniatok z lacných krajín východnej Európy do strednej Európy alebo do Európskej únie opakovane vedie k rozširovaniu ochorení.
<P>
Hromadná preprava zvierat v celej EÚ vrátane Rakúska by mohla taktiež umožniť, aby sa znovu objavili nebezpečné ochorenia. Voľne žijúce zvieratá okrem toho nezvyknú rešpektovať hraničné kontroly a ich pohyb môže, samozrejme, taktiež opakovane viesť k rozšíreniu epidémie zvierat, ako je besnota. Bude nevyhnutné prijať v tejto oblasti opatrenia.
<SPEAKER ID="105" NAME="John Dalli">
člen Komisie. - Vážený pán predsedajúci, myslím si, že všetci môžeme byť hrdí na rýchly pokrok, ktorý sa spravil v tejto dokumentácii, o ktorej sa rokovalo pod mimoriadnym časovým tlakom a v zložitých právnych súvislostiach.
<P>
Predĺženie prechodného režimu, ktorým sa reguluje premiestňovanie spoločenských zvierat do piatich členských štátov, o 18 mesiacov týmto štátom poskytne čas na to, aby sa prispôsobili režimu, ktorý sa uplatňuje v ostatných krajinách Európskej únie. Takisto som potvrdil, že Komisia nemá v úmysle navrhnúť ďalšie predĺženie tohto prechodného režimu.
<P>
Súčasne to umožní Komisii pripraviť komplexný návrh s cieľom revidovať celé nariadenie, a predovšetkým upraviť staré komitologické ustanovenia tak, aby boli v súlade s Lisabonskou zmluvou.
<P>
Musím súhlasiť, že toto je dôležitá dokumentácia pre európskych občanov, a teší ma, že sme dospeli k úspešnému záveru.
<SPEAKER ID="106" NAME="Bairbre de Brún" LANGUAGE="GA">
Vážený pán predsedajúci, taktiež by som rada privítala komisára Dalliho v Európskom parlamente a vítam aj príležitosť s pánom komisárom pracovať. Vítam jeho vyhlásenie dnes večer pred Parlamentom. Ako uviedol, podstatná časť mojej správy súhlasí s prístupom v návrhu Komisie.
<P>
Rada by som tiež poďakovala každému, kto dnes večer vystúpil v rozprave. Mnohí sa vyjadrili za navrhovaný systém, iba niekoľkí boli proti.
<P>
Návrh Komisie a moja správa používajú vedecky podložený prístup. Vzhľadom na rôzne situácie v členských štátoch, čo sa týka besnoty, zvolila Komisia bezpečný preventívny prístup. Je vhodné, že koniec navrhovaného predĺženia sa časovo zhoduje s lehotou, do ktorej by sa mali skončiť programy vakcinácie financované zo strany EÚ, ktoré sú zamerané na odstránenie besnoty voľne žijúcich zvierat v niektorých členských štátoch.
<P>
Ako uviedli pán komisár Dalli a pani Vǎleanová v súvislosti s navrhovaným dátumom, umožní to zmeniť existujúcu infraštruktúru a postupne preškoliť pracovníkov, ktorí sú už k dispozícii. Prechodný systém bude rozšírený na päť členských štátov do konca roku 2011 a najneskôr dovtedy budú ustanovenia týkajúce sa nekomerčného premiestňovania spoločenských zvierat rovnaké v celej EÚ. Medzitým budú ľudia môcť prekračovať hranice v EÚ so svojimi spoločenskými zvieratami, ale bude sa uplatňovať prechodný systém, ktorý niektorým členským štátom umožní počas tohto obdobia vykonávať prísnejšie kontroly.
<P>
Rada by som opäť vyjadrila svoju vďaku každému, kto pomohol pri tejto práci. Bolo to občas komplikované, ale aj keď to bolo ťažké, nakoniec to stálo za to. Ďakujem vám všetkým.
<SPEAKER ID="107" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v utorok 9. marca 2010).
<P>
Písomné vyhlásenia (článok 149)
<SPEAKER ID="108" NAME="Pavel Poc  " LANGUAGE="CS">
Cieľom nariadenia (ES) č. 998/2003 o veterinárnych požiadavkách uplatniteľných na nekomerčné premiestňovanie spoločenských zvierat, ktoré nadobudlo platnosť 3. júla 2003, bolo zjednodušiť majiteľom spoločenských zvierat cestovanie s ich spoločenskými zvieratami. Toto malo byť docielené prostredníctvom zavedenia pasu, ktorý by dokazoval, že zviera bolo očkované proti besnote, a určením povinnosti zvieratá označovať, aby sa dali jasne identifikovať. Okrem toho, že navrhované nariadenie konkretizuje pôvodné nariadenie v oblasti technických pojmov, opäť predlžuje obdobie, počas ktorého cesty so psami a mačkami do Fínska, Írska, Švédska, Spojeného kráľovstva a na Maltu podliehajú prísnejším požiadavkám. Rozdiely medzi ochrannými opatreniami uvedených členských štátov, predovšetkým rôzne lehoty na vakcináciu a sérologické vyšetrenia a rôzne termíny ošetrení proti parazitom, zbytočne komplikujú a zvyšujú náklady na cestovanie so spoločenskými zvieratami v EÚ. V praxi to znamená, že množstvo občanov EÚ bude ďalší rok a pol zbytočne diskriminovaných pri uplatňovaní práva na voľný pohyb medzi krajinami EÚ. Opakované predlžovanie lehôt môže naznačovať, že Komisia v pôvodnom nariadení nesprávne stanovila lehotu bez ohľadu na skutočný stav alebo že niektoré členské štáty nedokázali alebo nechceli realizovať nariadenie 998/2003 v stanovenej lehote. V každom prípade takéto výnimky nesvedčia o nestrannom prístupe zo strany Komisie pri realizácii všeobecného režimu v členských štátoch EÚ.
