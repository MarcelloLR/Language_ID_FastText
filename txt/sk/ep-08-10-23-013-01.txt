<CHAPTER ID="013-01">
1. Venezuela
<SPEAKER ID="186" NAME="Predsedajúci">
Ďalším bodom programu je rozprava o troch návrhoch uznesení o Venezuele.
<SPEAKER ID="187" NAME="José Ribeiro e Castro" LANGUAGE="PT">
Vážený pán predsedajúci, pán komisár, dámy a páni, Venezuela je veľká krajina a venezuelský ľud má hlboko zakorenené demokratické tradície a zmýšľanie. Títo ľudia však, nanešťastie, už niekoľko rokov žijú v strašnej situácii, ktorá sa zhoršuje a v ktorej sú porušované ich základné práva. To je dôvod, prečo o tejto otázke opäť diskutujeme v tomto Parlamente a prečo musíme túto situáciu odsúdiť.
<P>
Odsudzujeme zneužívanie osobných údajov v zoznamoch, ktoré sa používajú na politické prenasledovanie totalitnými metódami, ako sú zoznamy Tascón, Maisanta a Russián. Zásahy zabraňujúce desiatkam občanov kandidovať v regionálnych a miestnych voľbách, ktoré sa budú konať vo Venezuele, sú neprijateľné. Vypovedanie organizácií na ochranu ľudských práv, ako sú zástupcovia mimovládnej organizácie Human Rights Watch, len preto, že robili príslušné pozorovania, je neprijateľné. Šokujúce je tiež to, že násilie a netolerancia živené úradmi priniesli obete aj medzi mladými ľuďmi.
<P>
Preto odsudzujeme a ľutujeme zavraždenie mladého študentského vodcu, ktorý zomrel ako obeť tejto atmosféry násilia vytváranej úradmi. Žiadame odhalenie pravdy a potrestanie zodpovedných.
<P>
My Európania musíme byť aktívnejší. Len si predstavte, že by sa to odohrávalo v našich krajinách. Súhlasili by sme v našich krajinách so zákazom činnosti občanom pri kandidovaní vo voľbách, ako sa to deje vo Venezuele? Ak nie, ako môžeme nad tým zatvárať oči? Ako môžeme zatvárať oči a predstierať, že sa nič nedeje?
<P>
Ako môžeme súhlasiť napríklad s prístupom portugalskej vlády (nanešťastie je to moja krajina, za čo sa hanbím), ktorá sa skláňa pred venezuelskou vládou, ktorá robí podlízavú politiku a ktorá sa prednedávnom stala európskym prijímacím salónom pre tyranov? To je skutočne neprijateľné.
<P>
Veľmi dôležité je, aby Komisia a Rada tvrdšie a jednoznačnejšie odsudzovali tieto prípady porušovania ľudských práv.
<SPEAKER ID="188" NAME="Ewa Tomaszewska" LANGUAGE="PL">
Vážený pán predsedajúci, musíme dostať podrobné vysvetlenie okolností smrti pána Julia Sota v meste Maracaibo. Rada by som vyslovila sústrasť jeho rodine. Vyzývame na riadne odsúdenie a potrestanie páchateľov tohto zločinu. Našu pozornosť si zaslúžia zistenia a pripomienky zástupcov Human Rights Watch, keďže je to nezávislá organizácia, ktorá nedostáva dotácie zo žiadnej strany. Chceme protestovať proti zákazu činnosti tejto organizácie. Vyzývame na plné rešpektovanie slobody prejavu v médiách a slobody združovania. Vyzývame na úplné uplatňovanie právnych predpisov na ochranu žien proti násiliu. Vyzývame na zabezpečenie takého priebehu novembrových volieb, aby nemohli byť žiadne výhrady voči vedeniu predvolebnej kampane alebo voči samotnému volebnému procesu. Venezuela by mala byť demokratickou krajinou, kde by sa ľudia tešili rovnakej úrovni slobody, ako je to v každom z členských štátov Európskej únie.
<SPEAKER ID="189" NAME="Renate Weber">
autorka. - Vážený pán predsedajúci, už niekoľko rokov je situácia opozície vo Venezuele veľmi ťažká a pochybnosti o venezuelskej demokracii sú úplne oprávnené.
<P>
Ale to, čo sa deje teraz, dokazuje, že venezuelská demokracia a tamojší právny štát sú výsmechom. Využívanie administratívnych opatrení na to, aby sa ľuďom znemožnilo 15 rokov vykonávať verejné funkcie alebo kandidovať na ne, je neprijateľné. Právo prijímať takéto rozhodnutia by mali mať iba súdy a aj to až po potrestaní páchateľov závažných zločinov.
<P>
Zvrátenosť tohto opatrenia je zrejmá, keď si uvedomíme, že obrovská väčšina ľudí, ktorých sa zákaz týka, patrí k politickej opozícii. Tento postup s najväčšou pravdepodobnosťou použijú nielen pri novembrových, ale aj pri ďalších voľbách.
<P>
Nie je prekvapujúce, že tento zákaz politickej činnosti sa objavuje v čase, keď z Venezuely vyhosťujú obrancov ľudských práv, ktorí kritizujú súčasnú vládu, a podozrivé nehody, pri ktorých zomierajú otvorene kritizujúci ľudia, nik riadne nevyšetruje.
<P>
Európsky parlament musí vyslať silné posolstvo verejnej mienke vo Venezuele, že zákaz politickej činnosti je nedemokratická praktika a odporuje samotným princípom právneho štátu. Musíme rázne odmietnuť tvrdenia venezuelského námestníka ministra pre Európu, že Európsky parlament v septembri odmietol hlasovať o tomto uznesení, pretože sa to vnímalo ako hlasovanie proti boju s korupciou. Takýto manéver na manipulovanie s venezuelskou verejnou mienkou je zo strany ministra pre Európu nedôstojný. Ostro tiež odmietame jeho obvinenia, že naše konanie predstavuje útok proti suverénnej krajine.
<P>
Toto uznesenie je výrazom našich obáv o demokratický vývoj a dodržiavanie ľudských práv v krajine, ktorej ľud veľmi obdivujeme a vážime si ho.
<SPEAKER ID="190" NAME="Bernd Posselt, v" LANGUAGE="DE">
Vážený pán predsedajúci, brutálna vražda Julia Sota predstavuje dočasné vyvrcholenie v dramatickom kolapse demokracie a právneho štátu vo Venezuele, v krajine, ktorá chvíľu hrala pozitívnu úlohu v Latinskej Amerike.
<P>
Terajší režim však nie je len prípadom úplného pohŕdania základnými ľudskými právami, ale tento megalomanský diktátor sa pokúša svoj nehumánny systém teroru vyvážať po celom kontinente a dokonca aj do Európy, ak zoberiete do úvahy jeho kontakty s Bieloruskom. Z tohto dôvodu je nevyhnutné, aby sme jeho plány čo najrýchlejšie prekazili v záujme jeho vlastných obyvateľov, ale aj v záujme obyvateľov ďalších krajín, ktoré sa pokúša kúpiť alebo vydierať pomocou svojho ropného bohatstva, aby im vnútil svoju ideológiu.
<P>
Ak vytiahne argument národnej zvrchovanosti, môžem iba povedať, že je tu niečo oveľa dôležitejšie než národná zvrchovanosť, a to sú základné a všeobecné ľudské práva.
<SPEAKER ID="191" NAME="Marios Matsakis, v">
mene skupiny ALDE. - Vážený pán predsedajúci, niet pochýb, že nedávna, ale aj dávnejšia história Venezuely bola traumatizujúca a na vine nie sú len vnútorné príčiny. Vonkajšie faktory sú v tomto smere zrejme skutočne oveľa významnejšie. Nech však už nesie vinu čokoľvek alebo ktokoľvek, najviac trpelo najmä nevinné civilné obyvateľstvo.
<P>
Terajšia vláda na čele s pánom Chávezom sleduje v prípade USA a ich podporovateľov a spojencov svoje vlastné ciele, ale to nesmie viesť k takému vážnemu porušovaniu práv obyvateľov Venezuely, ako je inštitúcia takzvaného administratívneho zákazu činnosti vo voľbách alebo prenasledovanie a vraždy opozičných aktivistov. Pán Chávez si musí uvedomiť, že ak chce, aby jeho krajina smerovala k prosperite, musí zabezpečiť, aby jeho vláda konala prísne v rámci demokracie a dodržiavania ľudských práv. Používanie násilia a prenasledovania voči vlastnému ľudu môže viesť krajinu iba k ďalším národným traumám a utrpeniu, a to nesmieme pripustiť.
<SPEAKER ID="192" NAME="Leopold Józef Rutowicz, v" LANGUAGE="PL">
Vážený pán predsedajúci, uznesenie o porušovaní ľudských práv vo Venezuele je založené na faktoch a je to krok hodný podpory. Nanešťastie, venezuelská spoločnosť dlhé roky zažíva polarizáciu politických síl. Pripomínam napríklad prevrat vyvolaný časťou armády, netoleranciu, rozvrstvenie spoločnosti podľa majetku alebo rasové rozdiely. Tím prezidenta Cháveza je v tom všetkom najaktívnejší, pretože na základe prezidentského systému môže ovládať administratívu a ozbrojené sily. Výsledkom tohto boja o prijímané rozhodnutia je, že štruktúra venezuelskej spoločnosti sa stáva podobnou kubánskej, teda sme svedkami socializmu s historickými a nacionalistickými črtami. To by mohlo viesť k zmene štátnej zástavy a hymny.
<P>
Terajšie zmeny nemajú výrazný vplyv na životnú úroveň, keďže Venezuela je mimoriadne bohatá na prírodné zdroje. To tlmí vplyv zmien a umožňuje robiť populistické kroky. Situácia je taká vážna, že samotné uznesenie nezastaví proces ďalšieho obmedzovania občianskych práv vo Venezuele. Potrebná je praktická podpora všetkých krajín v regióne.
<SPEAKER ID="193" NAME="Pedro Guerreiro">
v mene skupiny GUE/NGL. - (PT) Opäť raz čelíme neprijateľnému a poľutovaniahodnému pokusu Európskeho parlamentu zasahovať. Náhodou sa to deje práve pred regionálnymi a komunálnymi voľbami vo Venezuele. V zásade je cieľom zaradenia tejto rozpravy do programu a prípravy návrhu uznesenia jednoducho odpovedať tým, ktorí podporujú a povzbudzujú dlhotrvajúci a znepokojujúci pokus o zasahovanie a destabilizáciu demokratického a suverénneho štátu.
<P>
Zámerom je očividne podporovať zasahovanie do vnútorných záležitostí Venezuely pokusmi o vmiešavanie sa a vyvíjanie nátlaku zvonku s cieľom ovplyvňovať rozhodnutia, na prijímanie ktorých majú zvrchované právo iba obyvatelia Venezuely. Európsky parlament by mal namiesto prekrucovania faktov a pokusov poúčať Venezuelu o demokracii zaradiť do programu rozpravu o pokuse EÚ presadiť navrhovanú európsku zmluvu, ktorá už bola odmietnutá, pri úplnom pohŕdaní demokratickými rozhodnutiami, ktoré prijali obyvatelia Francúzska, Holandska a Írska, pričom tiež netreba zabúdať na to, že ostatným ľuďom nedovolili vyjadriť názor prostredníctvom referenda. Európsky parlament by namiesto miešania sa do niečoho, o čom môžu rozhodovať iba obyvatelia Venezuely, mal odmietnuť nehumánnu smernicu o návrate, ktorá ignoruje a porušuje ľudské práva prisťahovalcov, pričom mnohí prichádzajú z Latinskej Ameriky.
<P>
Sponzorov tejto iniciatívy v skutočnosti znepokojuje fakt, že ľud Venezuely ide príkladom, čo spôsobuje problémy veľkým finančným a hospodárskym záujmovým skupinám, ktoré ovládajú Európsku úniu. Ľud Venezuely ide príkladom, ako potvrdiť národnú zvrchovanosť a nezávislosť, ako realizovať vlastenecký projekt emancipácie, pokroku a rozvoja a ako rozvíjať protiimperialistickú solidaritu. Ľudia ukázali, že im stojí za to bojovať a že je možné mať spravodlivejšiu, demokratickejšiu a mierovejšiu krajinu a svet. Realita ukazuje, že najlepšou odpoveďou na tieto pokusy Európskeho parlamentu o zasahovanie je obrovská prestíž a význam bolívarského procesu pre ľudí v Latinskej Amerike a vo svete. V dôsledku toho by si mal tento Parlament prestať robiť nároky na to, že môže robiť kázanie zvyšku sveta.
<SPEAKER ID="194" NAME="Urszula Krupa, v" LANGUAGE="PL">
Dnes diskutujeme o porušovaní ľudských práv vo Venezuele, o nerešpektovaní občianskych a politických práv obsiahnutých vo venezuelskej ústave a odopieraní týchto práv oponentom terajšej vlády. Členovia opozície nemôžu kandidovať vo voľbách, neexistuje sloboda prejavu a pozorovateľov z medzinárodných organizácií čaká vyhostenie. Táto rozprava je preto vhodnou príležitosťou, aby sme vyjadrili svoj odpor voči deficitu demokracie vo Venezuele a inde.
<P>
Rozprava je tiež príležitosťou požadovať pravdu vo verejnom a v politickom živote. Prezident Venezuely podľahol pokušeniu získať absolútnu moc. To isté sa týka vodcov mnohých iných krajín a impérií, ktorí sa snažia podrobiť si odlišne zmýšľajúcich alebo chudobnejších ľudí. Nová ľavicová doktrína pána Cháveza je známa ako kresťanský socializmus, ale má málo spoločného so sociálnym učením cirkvi. Preto predstavitelia venezuelských biskupov kritizovali nedostatok demokracie. V tejto súvislosti často príde na myseľ biblický príbeh o smietke a brvne.
<SPEAKER ID="195" NAME="Laima Liucija Andrikien" AFFILIATION="PPE-DE">
(LT) Odkedy sa Hugo Chávez stal prezidentom Venezuely, uplynulo desať rokov. Ústava Venezuely z roku 1999 bola výbornou príležitosťou na upevnenie právneho štátu a na zaručenie ľudských práv v tejto krajine. Dnes však musíme pripustiť, že táto historická príležitosť zostala nevyužitá. Vieme, že vo Venezuele, Venezuele ovládanej prezidentom Chávezom, sa diskriminácia politických oponentov a kritikov toleruje, dokonca podporuje. V ním ovládanej Venezuele už súdnictvo nie je nezávislé a vieme aj o situácii, v akej sa nachádzajú odbory a tlač v tejto krajine. Naše dnešné uznesenie je ďalším pripomenutím prezidentovi Chávezovi, že ústava nie je len zdrapom papiera a že jej ustanovenia sa musia presadzovať v skutočnom živote.
<SPEAKER ID="196" NAME="Zdzisław Zbigniew Podkański" AFFILIATION="UEN">
- (PL) Tento Parlament sa chystá diskutovať o veľmi dramatickej a tragickej situácii v Kongu, kde sa obete počítajú na stovky alebo dokonca až tisíce. V porovnaní s tým sa situácia vo Venezuele zdá oveľa menej vážna. Tu ide o porušovanie volebných práv a prípady vyhostenia z krajiny. Došlo však už aj k prvej vražde. Zabitý bol študentský vodca.
<P>
Aj v tomto štádiu je však veľmi dôležité nastoliť túto otázku, pretože musíme mať na pamäti, že každý takýto proces sa začína porušovaním demokratických práv. Prvé štádium je vždy zneužívanie moci pri nedostatku argumentov a následne to vedie až k vražde. Uznesenie preto má zmysel. Slúži ako signál alebo pripomienka, že sme tento nebezpečný proces zaznamenali v čase, keď ešte stále máme možnosť ho sledovať a predísť genocíde.
<SPEAKER ID="197" NAME="Georgios Toussas" AFFILIATION="GUE/NGL">
(EL) Vážený pán predsedajúci, je zrejmé, že v predvečer volieb vo Venezuele prebieha zjavne neprijateľný pokus o zasahovanie do vnútorného vývoja v tejto krajne so zrejmým cieľom ovplyvniť výsledok volieb.
<P>
Situácia vo Venezuele je veľkým a dôležitým víťazstvom pre pracujúcich v Európe a všeobecne vo svete, pretože počas nedávneho vývoja v tejto krajine sa urobili pozitívne kroky a riešia sa problémy pracujúcich, a to aj napriek ťažkostiam a prekážkam a napriek zásahom amerického imperializmu.
<P>
Tento prebiehajúci pokus je neprijateľný a chceme využiť túto príležitosť na odsúdenie aktivity politických síl zasahujúcich do vnútorných záležitostí Venezuely týmto uznesením.
<P>
Chcel by som skončiť konštatovaním, že pre siedmich poslancov je nemysliteľné, aby prevzali politickú zodpovednosť počas rokovania Európskeho parlamentu, ktoré odsudzuje boj národa za svoju slobodu a za splnenie svojich súčasných potrieb. Právo ľudu určiť si svoju vlastnú budúcnosť je neodňateľné a mali by sme ho rešpektovať.
<SPEAKER ID="198" NAME="Kathy Sinnott" AFFILIATION="IND/DEM">
Vážený pán predsedajúci, keď myslíme na demokraciu, myslíme na ľudské práva. Význam slobody prejavu a volieb na všetkých úrovniach štátnej moci je úplne pochopiteľný. Už roky to neplatí vo Venezuele, v krajine s častým výskytom korupcie, krajine, ktorú v súčasnosti vedie pán Chávez. Počas jeho vlády sa vyskytli prípady zastrašovania a brutálnych vrážd členov opozície a násilného odstraňovania obrancov ľudských práv a členov mimovládnych organizácií. Navyše, Venezuela v súčasnosti využíva takzvané kontrolné zoznamy na to, aby občanom nielen zabránila zastávať verejný úrad, ale tiež aby ich zbavila práva na slobodnú voľbu ich predstaviteľov. My ako demokratický orgán by sme mali od Venezuely žiadať plnenie medzinárodných štandardov demokracie, čo by umožnilo venezuelským občanom uplatňovať základné práva, možnosť slobodne a otvorene kritizovať ľudí pri moci a možnosť bez strachu vymeniť vládu prostredníctvom volieb.
<SPEAKER ID="199" NAME="Gerard Batten" AFFILIATION="IND/DEM">
Vážený pán predsedajúci, prezident Chávez je niečo ako miláčik európskej ľavice. Čo je najpozoruhodnejšie, v mojom volebnom obvode bol favoritom bývalého starostu Londýna Kena Livingstona. To umožnilo trochu prestriekať jeho nechutný imidž vrstvičkou falošnej úctyhodnosti. Prezident Chávez, samozrejme, riadil obmedzovanie práv a slobôd venezuelského ľudu. Podkopal politickú slobodu, právny štát, nezávislosť súdov, ako aj slobodu médií a odborových organizácií. Politici ako pán Livingstone, ktorí podporujú vodcov ako prezident Chávez, podkopávajú skutočnú demokraciu a prezrádzajú toho veľa sami o sebe.
<SPEAKER ID="200" NAME="Andris Piebalgs">
člen Komisie. - Vážený pán predsedajúci, Komisia sleduje situáciu vo Venezuele s veľkým záujmom. Krajina je v procese prípravy regionálnych a komunálnych volieb, ktoré sa uskutočnia 23. novembra.
<P>
Stojí za zmienku, že v priebehu ostatných rokov sa vo Venezuele konalo viacero demokratických volieb. Niektoré z nich sledovali európske pozorovateľské misie, ktoré došli k záveru, že vo všeobecnosti tieto voľby boli v súlade s medzinárodnými štandardmi a vnútroštátnymi právnymi predpismi. Iné voľby, ako napríklad ostatné referendum, sme nesledovali, lebo nás nepozvali.
<P>
Komisia vníma obavy o ústavnosť zákazov činnosti, ktoré vyjadrili viacerí z vás a tiež mnohé sektory venezuelskej spoločnosti. Podľa niektorých názorov ide o prekážky plnej účasti opozície v novembrových voľbách.
<P>
Komisia zaznamenala vysvetlenie, ktoré pri viacerých príležitostiach poskytli venezuelské orgány vo vzťahu k ústavnosti týchto "administratívnych opatrení" generálneho kontrolóra voči mnohým štátnym zamestnancom.
<P>
Zdôrazňujeme význam záruky práv všetkých občanov, ktorí sa chcú zúčastniť volieb v súlade s ústavou a princípmi právneho štátu. Dúfame, že nadchádzajúce voľby posilnia demokraciu vo Venezuele a že ich výsledky budú odrážať názory celej venezuelskej spoločnosti.
<P>
Vyzývame všetky subjekty, aby do volebného procesu vstupovali v duchu tolerancie, občianskej uvedomelosti a rešpektovania plurality názorov.
<P>
Komisia má tiež informácie o vypovedaní zástupcov organizácie Human Rights Watch z Venezuely. Počuli sme hlasy odsudzujúce toto rozhodnutie ako opatrenie, ktoré nepriaznivo ovplyvňuje právo na slobodu prejavu a ako čin dokazujúci netolerantný prístup ku kritike. V tejto súvislosti zdôrazňujeme význam, ktorý EÚ prikladá slobode prejavu a názoru. Sloboda prejavu je jedným zo základných ľudských práv a tvorí základný kameň demokracie a právneho štátu.
<P>
Chcem uistiť Parlament, že Komisia bude naďalej pozorne sledovať vývoj vo Venezuele. Záväzky Komisie podporovať rozvoj demokracie a ľudských práv sa budú naďalej odrážať v našej politike spolupráce a vo vzťahoch s Venezuelou.
<SPEAKER ID="201" NAME="Predsedajúci">
Rozprava sa skončila.
<P>
Po skončení popoludňajšej rozpravy pristúpime k hlasovaniu.
