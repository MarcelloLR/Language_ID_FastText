<CHAPTER ID="009">
Vysvetlenia hlasovania
<P>
Ústne vysvetlenia hlasovania
<SPEAKER ID="082" NAME="Aldo Patriciello  " LANGUAGE="IT">
Vážený pán predsedajúci, dámy a páni, vítam skvelú prácu spravodajcu a všetkých poslancov usilujúcich sa o vytvorenie tohto nového nástroja, ktorý umožní poskytnúť mikroúvery malým a stredným podnikom a ľuďom, ktorí v uplynulých rokoch prišli o prácu.
<P>
Vzhľadom na to, že len v EÚ zanikli 3 milióny pracovných miest a vzhľadom na neochotu bánk predlžovať úvery, tento nástroj poskytne lepší prístup k potrebným zdrojom pre tých, ktorí chcú založiť nový podnik.
<P>
Som si istý, že táto nová iniciatíva pomôže vytvoriť nové pracovné miesta, najmä ak zavedieme nové sprievodné opatrenia ako financovanie odbornej prípravy, ktorá pomôže mladým ľuďom vytvoriť investičné projekty.
<P>
Vážený pán predsedajúci, tento nástroj musí byť schválený čo najrýchlejšie s cieľom revitalizovať malé a stredné podniky, ktoré predstavujú životodarnú krv európskeho hospodárstva.
<SPEAKER ID="083" NAME="Dimitar Stoyanov" AFFILIATION="NI">
(BG) Ďakujem, vážený pán predsedajúci, hlasoval som za správu o finančných opatreniach. Myslím si, že tento nástroj je v tejto konkrétnej chvíli skutočne vhodný a že bude mať pozitívny dosah, ak sa bude uplatňovať správne, tak ako v našej krajine Bulharsku. Prostredie je v tejto chvíli voči malým podnikateľom mimoriadne nepriaznivé. Vzhľadom na svoje obmedzené možnosti nemajú šancu získať úver od bánk.
<P>
Všetky banky presadzujú politiku, ktorá je v zásade nezlučiteľná s koncepciou, na ktorej sú bankové inštitúcie založené. Mám pocit, že banky úmyselne vymýšľajú stále nové a nové dodatočné podmienky len preto, aby nemuseli poskytnúť úver. Bez úverov však podnikanie nemôže fungovať.
<P>
A keď je predsa len úver poskytnutý, spoločnosti sú povinné ručiť do výšky 100 - 150 %, takže sú viac ohrozené konkurzom. Preto verím, že v tomto prípade Európska únia a Európsky parlament prostredníctvom tejto správy schválili veľmi správny postup, ktorý skutočne prispeje k rozvoju európskeho a bulharského hospodárstva.
<SPEAKER ID="084" NAME="Diane Dodds" AFFILIATION="NI">
Vážený pán predsedajúci, chcem objasniť, že hoci pomoc malým podnikom považujem za veľmi dobrú myšlienku, ktorú je potrebné presadzovať, mala by byť presadzovaná na národnej úrovni. V súvislosti s týmto návrhom, v súvislosti so zodpovednosťou za peniaze, ktoré budú požičané, a s ich vrátením, mám veľké obavy.
<P>
Preto by som rada povzbudila národné vlády, aby urobili všetko, čo je v ich silách, na pomoc malým podnikom, ktoré sú hlavnou oporou nášho hospodárstva. EÚ môže pomôcť znižovaním regulácie a zabezpečením dostupnosti fondov na národnej úrovni.
<SPEAKER ID="085" NAME="Syed Kamall" AFFILIATION="ECR">
Vážený pán predsedajúci, hlasovali sme za túto správu. Myslím si, že je veľmi dôležité, aby sme pomáhali vytvárať podnikateľom v celej EÚ a v členských štátoch bohatstvo a pracovné miesta a zbaviť ľudí chudoby. Som vďačný aj za to, že sme namiesto vytvárania nových výdavkov hľadali peniaze v súčasnom rozpočte a použili ich na dosiahnutie zvýšeného financovania zo súkromnej sféry.
<P>
Musím však zdôrazniť, že je potrebné, aby sme boli veľmi opatrní pri využívaní verejných zdrojov a peňazí daňových poplatníkov. Vo svojom volebnom obvode poznám niekoľko mikroúverových nástrojov, ako napríklad skvelú Croydon Caribbean Credit Union, ktorá pomáha znevýhodneným komunitám zbaviť sa chudoby. Tieto nástroje boli vytlačené miestnymi vládami a inými štátnymi nástrojmi mikrofinancovania. Je dôležité, aby sme v snahe o zvýšenie dostupnosti mikrofinancovania nevytlačili tých početných vynikajúcich súkromných poskytovateľov, ktorí už existujú.
<SPEAKER ID="086" NAME="Alfredo Pallone" AFFILIATION="PPE">
(IT) Vážený pán predsedajúci, dámy a páni, myslím si, že všetci súhlasíme s myšlienkou mikroúverov, no mali by sme diskutovať aj o finančných zdrojoch. Nazdávam sa, že by malo byť našou povinnosťou tento finančný zdroj zvýšiť.
<P>
Musíme byť taktiež opatrní, aby sme nerozšírili mikroúvery na ďalšie subjekty v malých a stredných podnikoch, pretože mikroúvery boli vytvorené s cieľom pomôcť menej úspešným sociálnym partnerom. Zároveň musíme diskutovať aj o otázke kultúry: v mnohých krajinách, a som presvedčený, že najmä v krajinách, kde je táto potreba najväčšia, chýba správny kultúrny prístup potrebný na získanie týchto prostriedkov. Som hlboko presvedčený, že príslušné vlády by mali najprv prijať uvedené nástroje.
<P>
Európa sa pohybuje dvojakou rýchlosťou: rýchlosťou štátov, ktoré už spomínaný prístup zaviedli, ako napríklad Francúzsko a Nemecko, a existujú iné štáty, ktoré ešte potrebujú prijať kultúrny prístup k tejto otázke. Stručne povedané, pevne verím, že ozajstným problémom, ktorý v skutočnosti Európu trápi, nie je len samotná otázka získania financií. Musíme sa snažiť dosiahnuť podmienky, na základe ktorých si menej úspešní pracovníci dokážu vytvoriť vlastné zamestnanie.
<P>
Písomné vysvetlenia hlasovania
<SPEAKER ID="089" NAME="Luís Paulo Alves  " LANGUAGE="PT">
Hlasoval som za vytvorenie mikrofinančného nástroja kvôli zamestnanosti, pretože tento nástroj je zameraný na poskytovanie príležitostí pre nezamestnaných a povzbudenie podnikania. Tento nástroj je zameraný na ľudí, ktorí chcú založiť alebo rozvíjať mikropodnik (menej ako 10 zamestnancov a obrat nižší ako 2 milióny EUR), a otvorí nové obzory mnohým nezamestnaným. So zreteľom na súčasný stav hospodárstva bolo užitočné spustiť tento dôležitý program skôr, pretože ľudia majú už dlhý čas problémy pri získavaní úverov.
<P>
Keďže tento nástroj je zameraný na verejné a súkromné organizácie, ktoré v členských štátoch EÚ poskytujú súkromným jednotlivcom a mikropodnikom mikroúvery na národnej, regionálnej a miestnej úrovni, musí byť starostlivo sledovaný zodpovednými orgánmi, aby sa zabezpečilo, že úver príde tam, kde je najpotrebnejší, a že nebudeme opäť svedkami situácií, ktoré nastali počas ostatnej finančnej krízy.
<SPEAKER ID="090" NAME="Andrew Henry William Brons  " AFFILIATION="NI">
písomne. - Som zástancom štátneho mikrofinancovania v prospech jednotlivcov s cieľom pomôcť im založiť malé podniky. Som však proti tomu, aby túto funkciu vykonávala Európska únia. Napriek tomu som hlasoval za niektoré pozmeňujúce a doplňujúce návrhy, pretože po celý čas bolo pravdepodobné, že nariadenie bude schválené a chcel som ho čo najviac vylepšiť. "Blokovanie" hlasovania o viacerých pozmeňujúcich a doplňujúcich návrhoch mi znemožnilo hlasovať o niektorých pozmeňujúcich a doplňujúcich návrhoch samostatne.
<SPEAKER ID="091" NAME="David Casa  " AFFILIATION="PPE">
písomne. - Jedným z najškodlivejších dôsledkov globálnej hospodárskej krízy je nedostatok bankových úverov, ktorý bráni jednotlivcom, ako aj veľkým spoločnostiam vykonávať hospodárske činnosti. Návrh z dielne Európskej komisie zabezpečuje vytvorenie mikrofinančného nástroja, ktorý sa snaží napomôcť zmierňovanie aktuálneho váhania bánk a ďalších finančných inštitúcií pri poskytovaní financií. Z tohto dôvodu som sa rozhodol v tejto veci podporiť spravodajcu a hlasoval som za správu.
<SPEAKER ID="092" NAME="Nikolaos Chountis  " LANGUAGE="EL">
Hlasoval som proti správe, pretože programom mikrofinancovania nemôžeme poraziť nezamestnanosť, ktorá v Európskej únii ustavične stúpa. Potrebné sú zosúladené programy s primeraným financovaním v rámci samostatného rozpočtového riadka, programy, ktoré bojujú proti nezamestnanosti mládeže, mimoriadne vysokej predovšetkým v Grécku, kde nemá prácu každý štvrtý mladý človek vo veku do 25 rokov.
<P>
Všeobecne povedané, potrebujeme prístup, ktorý sa dovoláva zvýšenia rozpočtu Spoločenstva a ktorý obráti naruby neoliberálnu filozofiu Paktu stability a nízkych deficitov. Som tiež presvedčený, že financovanie v rámci tohto mechanizmu by malo byť výlučne dobrovoľné a žiadnym spôsobom by nemalo nikoho nútiť použiť tento mechanizmus pod hrozbou krátenia alebo zastavenia výhod sociálneho zabezpečenia. Pozmeňujúce a doplňujúce návrhy, ktoré sme s týmto cieľom, spolu s kolegami poslancami z Konfederatívnej skupiny Európskej zjednotenej ľavice - Nordickej zelenej ľavice, predložili, boli, nanešťastie, odmietnuté.
<SPEAKER ID="093" NAME="Diogo Feio  " LANGUAGE="PT">
Keďže Európa prežíva hlbokú hospodársku a finančnú krízu, ktorá viedla k vážnym sociálnym problémom s nezamestnanosťou rastúcou vo všetkých členských štátoch, pre Európsku úniu je kľúčové vytvoriť účinné mechanizmy na vyrovnanie sa s krízou a taktiež podporovať tých, ktorí boli postihnutí najhoršie vrátane nezamestnaných a podnikov v núdzi.
<P>
Preto vítam vytvorenie mikrofinančného nástroja v oblasti zamestnanosti, ktorý sa zameriava na podnikanie a poskytuje všetkým možnosť založiť si vlastný podnik. Európske mikrofinancovanie bude dostupné v prípadoch, keď je zamietnutý alebo sťažený prístup k bankovému úveru, prostredníctvom podpory rastu mikropodnikov, spolu s poradnou činnosťou, odborným vedením a bonifikáciou úrokových sadzieb z Európskeho sociálneho fondu.
<P>
Rovnako dôležité je upozorniť na to, že tento nástroj by mal slúžiť výhradne na podporu podnikania ako prostriedku na tvorbu nových pracovných miest pomocou uskutočňovania solídnych podnikateľských plánov a nemal by byť použitý na sociálnu podporu alebo povzbudzovanie spotreby.
<SPEAKER ID="094" NAME="José Manuel Fernandes  " LANGUAGE="PT">
V kontexte súčasnej hospodárskej krízy a zvyšovania nezamestnanosti je dôležité podporovať rast samostatnej zárobkovej činnosti, rovnako ako tvorbu a rozvoj mikropodnikov. Mikroúver pomôže dosiahnuť tento cieľ. Preto vítam návrh Komisie a prácu Parlamentu v tejto veci. Je to spôsob, ako povzbudiť podnikanie a zvýšiť mieru zamestnanosti a sociálneho začleňovania. Tento mikrofinančný nástroj dopĺňa ostatné programy, ktoré podporujú zamestnanosť a začleňovanie. Preto si myslím, že je dôležité, aby tento nástroj nebol financovaný na úkor existujúcich programov a aby ich ani neohrozoval.
<P>
Už som za tento nástroj hlasoval vo Výbore pre rozpočet v súvislosti s rozpočtovým postupom na rok 2010, v rámci ktorého boli vytvorené dva nové rozpočtové riadky, jeden na prevádzkové výdavky vo výške 37,5 milióna EUR a druhý na administratívne výdavky vo výške 0,25 milióna EUR. Dúfam, že tento program bude čoskoro funkčný a proces schvaľovania žiadostí bude pohotový a administratívne nenáročný.
<SPEAKER ID="095" NAME="Ilda Figueiredo  " LANGUAGE="PT">
Je nám ľúto, že väčšina v tomto parlamente opäť nedodržala slovo a schválila návrh uberajúci peniaze programu Progress, ktorý bol už predtým jednoznačne nedostatočne financovaný vzhľadom na svoje okruhy činností v sociálnej sfére. Bez ohľadu na akékoľvek úvahy týkajúce sa cieľov nového európskeho nástroja mikrofinancovania je neprijateľné, aby bol financovaný na úkor prostriedkov na existujúce programy, v tomto prípade Progress, ktorý je programom Spoločenstva v oblasti zamestnanosti, sociálneho začleňovania a rovnosti práv.
<P>
Text schválený Výborom pre zamestnanosť a sociálne vzťahy jednoznačne odmietol myšlienku financovania tohto nástroja z Progressu a navrhol vytvorenie nového rozpočtového riadku s vlastnými zdrojmi: inými slovami, s "novými" peniazmi. Pozmeňujúce a doplňujúce návrhy predložené našou politickou skupinou boli podobné, no dnes boli odmietnuté.
<P>
Vzhľadom na to, že sociálne podmienky v rôznych členských štátoch sa zhoršujú, je neprijateľné, aby boli fondy odklonené z oblasti zamestnanosti a sociálneho začleňovania k iným prioritám, ktoré boli medzitým určené, aj keď ide o oblasť mikrofinancovania.
<SPEAKER ID="096" NAME="Bruno Gollnisch  " AFFILIATION="NI">
písomne. - Vďaka správe pani Gönczovej o mikroúvere a polemike, ktorá sprevádzala financovanie tohto projektu, som preskúmal, čo je to ten slávny program Progress - pri ktorom je ľavica taká neústupčivá, že nemôže prísť ani o jediný cent v prospech financovania mikropodnikov a iniciatívy jednotlivcov. Na aký cieľ totiž v tejto chvíli skutočne slúži Progress definovaný ako "program Spoločenstva pre zamestnanosť a sociálnu solidaritu"? Na vytváranie papierovania a na financovanie štúdií a správ. V súčasnosti totiž nie sú cieľovým publikom Progressu ani nezamestnaní, ani vylúčení, ale politickí rozhodovatelia a tvorcovia verejnej mienky.
<P>
Niektorí ľudia odmietajú odpočítať na mikroúvery 100 miliónov EUR z úbohej sumy 700 miliónov EUR, vyčlenenej na sedem rokov. Trochu menej peňazí pre tých, čo zo systému profitujú, a o trochu viac peňazí pre Európanov, s nezmeneným rozpočtom: nikto proti tomu nemôže namietať! Prišiel čas prestať chudobu a ťažkosti našich spoluobčanov len pozorovať a namiesto toho prijať konkrétne kroky. Mám však jednu výhradu: mikroúver je potrebný len preto, že "bankstri", ktorí sú takí rýchli pri prijímaní štátnej pomoci, nerobia to, čo sa od nich očakáva: pumpovanie peňazí do hospodárstva.
<SPEAKER ID="097" NAME="Françoise Grossetête  " LANGUAGE="FR">
Hlasovala som za správu pani Gönczovej o európskom nástroji mikrofinancovania. Mikrofinancovanie zahŕňa mikroúvery (pôžičky do 25 000 EUR) a mikropodniky (podniky, ktoré zamestnávajú menej ako 10 ľudí).
<P>
V tomto období hospodárskej krízy a vzhľadom na značný pokles počtu poskytnutých úverov je pre Európsku úniu životne dôležité vytvoriť nástroj zameraný na tých najzraniteľnejších, ako sú nezamestnaní, mladí ľudia a malé podniky.
<P>
Keď je ohrozené hospodárstvo alebo pracovné miesta, je životne dôležité povzbudzovať rast veľkými investíciami. Tento nástroj získa financie vo výške 100 miliónov EUR, prostriedky vyňaté z rozpočtu programu Progress (Program Spoločenstva pre zamestnanosť a sociálnu solidaritu), a nadobudne účinnosť 1. januára 2010 (na štvorročné obdobie). Rada si musí vypočuť tento odkaz, aby bolo možné dosiahnuť dohodu v nasledujúcich niekoľkých dňoch.
<SPEAKER ID="098" NAME="Sylvie Guillaume  " LANGUAGE="FR">
Hlasovala som za správu svojej kolegyne pani Gönczovej, pretože cítim, že je rozhodujúce, najmä v súvislosti s krízou zamestnanosti a sociálnou krízou, podporiť mikrofinancovanie poskytnutím samostatného rozpočtového riadku. Je to osobitný prostriedok boja proti bankovému vyčleneniu a chudobe. Na rozdiel od požiadaviek Európskej komisie sme proti presunu prostriedkov z programu Progress na európsky nástroj mikrofinancovania, pretože to vyšle negatívny signál hospodárskym subjektom. Musíme udržiavať program Progress, ktorý je zameraný na najzraniteľnejšie skupiny, a spoločnou zodpovednosťou členských štátov a Európskej únie je uskutočňovať ho účinne v súčasných podmienkach.
<SPEAKER ID="099" NAME="Lívia Járóka  " LANGUAGE="HU">
Som absolútne potešená, že veľká väčšina Európskeho parlamentu dnes schválila správu o európskom nástroji mikrofinancovania v oblasti zamestnanosti a sociálneho začleňovania. Plánovaný systém mikroúverov môže významne prispieť k tvorbe sociálnej súdržnosti a nových pracovných miest, nehovoriac o veľkej pomoci pri zmierňovaní škodlivých následkov finančnej a hospodárskej krízy. Počas globálnej recesie je zvlášť dôležité poskytovať nové príležitosti občanom, ktorí boli vytlačení z trhu práce a tradičných trhov s úvermi, a vykročiť k stabilnej dlhodobej samostatnej zárobkovej činnosti. Ďalej je podstatné, že existuje jednoduchý finančný nástroj pre tých zo znevýhodnených regiónov, ktorí zamýšľajú založiť si vlastný podnik, a pre najzraniteľnejšie skupiny, čo napriek vysokému riziku, nízkym maržám a riziku platobnej neschopnosti pomáha podnikom naštartovať a prosperovať. Prevažná väčšina zamestnancov v Európe je zamestnaná v mikropodnikoch a v malých a stredných podnikoch.
<P>
Z tohto dôvodu, s cieľom zabezpečiť, aby tieto podniky nestrácali, ale práve naopak, zvyšovali svoj zamestnávateľský potenciál, musíme vhodne podporiť tie z nich, ktorým by v určitých prípadoch tradičný bankový sektor ani nebol schopný poskytnúť také malé prostriedky. Počas dnešného hlasovania dal Európsky parlament jasné znamenie, že spolurozhodovací postup by mal byť ukončený čím skôr, aby bol nástroj mikrofinancovania dostupný už v roku 2010.
<SPEAKER ID="998" NAME="Eija-Riitta Korhola  " LANGUAGE="FI">
Vážený pán predsedajúci, hlasovala som za správu o nástrojoch mikrofinancovania.
<P>
Je toho stále veľa, čo môžeme urobiť pre povzbudenie mladých ľudí v Európe, aby sa pustili do podnikania. Finančná a hospodárska kríza priniesla so sebou krízu zamestnanosti a sociálnu krízu a sú reálne predpoklady, že v budúcom roku pribudne v Európe 10 miliónov nezamestnaných. Ak bol niekedy vhodný čas rýchlo konať, tak je to teraz.
<P>
Pri súčasnej úverovej núdzi, ktorá momentálne zhoršuje situáciu, som veľkou zástankyňou iniciatívy uvedenej v správe, aby sa nezamestnaným a tým, ktorí sú ohrození stratou zamestnania a majú sťažený prístup ku komerčným úverom, poskytli mikroúvery na podnikateľské zámery. Musíme však investovať napríklad aj do kurzov pre mladých ľudí a do podnikateľských inkubátorov, rovnako ako do vzdelávania v oblasti podnikania.
<P>
Nevyhnutným predpokladom prosperujúcej Európy je komplexný prístup k investovaniu do zlepšenia stavu zamestnanosti a podnikania.
<SPEAKER ID="997" NAME="Patrick Le Hyaric  " LANGUAGE="FR">
Som za financovanie sociálnych opatrení s cieľom pomôcť pracovníkom, ktorí prišli o zamestnanie. To by však nemalo znamenať oslobodenie podnikov od ich sociálnych a územných záväzkov. Nie je úlohou verejných orgánov vyrovnávať toto neprijateľné zlyhanie s cieľom uhradiť niekoho záväzky. Preto sa zdržím hlasovania.
<SPEAKER ID="100" NAME="Jörg Leichtfried  " AFFILIATION="S&amp;D">
písomne. - (DE) Hlasujem za správu o vytvorení nového nástroja mikrofinancovania, ktorý pomôže založiť alebo rozvinúť mikropodniky ľuďom na ohrozených pracovných miestach. Mikropodniky sú definované ako spoločnosti s menej ako desiatimi zamestnancami a obratom nižším ako 2 milióny EUR. Táto finančná príležitosť bude na začiatok dostupná počas obdobia štyroch rokov, počínajúc 1. januárom 2010.
<P>
Ľuďom, ktorí stratili prácu v dôsledku krízy a ktorí čelia ťažkostiam pri získavaní úveru pre svoju spoločnosť, poskytne možnosť absolvovať odbornú prípravu, udržať si súčasnú prácu a v niektorých prípadoch aj vytvoriť nové pracovné miesta. Pomôže to povzbudiť hospodárstvo a prispeje to k ukončeniu krízy.
<SPEAKER ID="101" NAME="Jean-Luc Mélenchon  " LANGUAGE="FR">
Budeme hlasovať proti návrhu rozhodnutia založiť európsky nástroj mikrofinancovania v oblasti zamestnanosti a sociálneho začleňovania. V čase, keď toľkí európski občania boli prepustení z práce z dôvodu krízy kapitalizmu a úplného nedostatku solidarity tých, čo ďalej profitujú na ich účet, nastáva okamih, aby Európska únia zmenila svoj liberálny prístup k riešeniu vzniknutých problémov.
<P>
Zoči-voči nenásytnému komerčnému apetítu stvorenému liberálnym dogmatizmom Európskej únie potrebujeme politiku ochrany európskych zamestnancov, tvorcov bohatstva, o ktoré prichádzajú v mene zisku. Toto je opäť obraz Európy veľkých ziskov a malých, svojvoľných dotácií. Dôkazom sú vyprosené úbohé sumy, ich netransparentné rozdeľovanie a individualistická logika celého systému. Toto nemá žiadny súvis s Európou všeobecného záujmu a sociálnej rovnosti, ktorú naši ľudia potrebujú.
<SPEAKER ID="102" NAME="Nuno Melo  " LANGUAGE="PT">
V čase krízy, keď úvery sú vzácne a prístup k nim problematický, tento druh nástroja je kľúčový na poskytnutie mikroúverov pre malé podniky a pre ľudí, ktorí stratili zamestnanie a chcú si založiť vlastné podniky. Je ťažké dosiahnuť podobné ciele bez tohto druhu podporného nástroja. Navyše, v súčasnej krízovej situácii nie sú banky naklonené úverovým potrebám začínajúcich podnikateľov, čo im vo väčšine prípadov bráni postaviť sa na nohy. S výhľadom na ďalšie milióny zaniknutých pracovných miest v EÚ je dôležité mať podnety prístupné pre ľudí, ktorí sa stali nadbytočnými a pokúšajú sa zariadiť si nový život, čím by sme sa vyhli sociálnej kríze a znížili by sa výdavky členských štátov na opatrenia sociálnej podpory.
<SPEAKER ID="103" NAME="Andreas Mölzer  " LANGUAGE="DE">
Finančná a hospodárska kríza spôsobená predovšetkým britskými a americkými špekulantmi teraz vedie k rastúcej nezamestnanosti v Európe v dôsledku hospodárskej recesie. Zvlášť tvrdo boli zmenou situácie zasiahnutí najmä mladí ľudia, ktorí boli už predtým vážne ohrození rizikom nezamestnanosti. Preto je mimoriadne dôležité poskytnúť im príležitosť naštartovať alebo znova naštartovať vlastnú kariéru a vytvoriť pre niektorých z nich spôsob, ako si založiť vlastný podnik. Dúfam, že nový európsky nástroj mikrofinancovania v oblasti zamestnanosti a sociálneho začleňovania - Progress - im v tomto zmysle poskytne významnú podporu.
<P>
Nový nástroj nám tiež umožňuje reagovať na pretrvávajúcu úverovú krízu. Ľudia, ktorí založia mikropodnik, získajú okrem podpory v podobe bonifikácie úrokovej sadzby aj podporu vo forme poradnej činnosti, odbornej prípravy, odborného vedenia a budovania kapacít. Podporujem iniciatívu výboru zvýšiť zdroje pre nástroj mikrofinancovania na 150 miliónov eur, o 50 % viac v porovnaní s návrhom Komisie. Pri pohľade na obrovské sumy, ktoré boli vynaložené na záchranu bánk, je dôležité byť štedrý k tým ľuďom, ktorých situácia zasiahla najťažšie. Zo všetkých týchto dôvodov som hlasoval za správu.
<SPEAKER ID="996" NAME="Wojciech Michał Olejniczak  " LANGUAGE="PL">
Európska komisia 10. novembra 2009 uverejnila návrh rozhodnutia Európskeho parlamentu a Rady, ktorým sa vytvára európsky nástroj mikrofinancovania. Súvisí to s dokumentom Komisie nazvaným Realizácia plánu hospodárskej obnovy Európy a prioritami Rady, ktorými sú: udržanie zamestnanosti, vytváranie pracovných miest a podporovanie mobility, zlepšovanie odborných zručností a prispôsobovanie sa potrebám trhu práce a zvyšovanie prístupu k zamestnaniu.
<P>
Nástroj mikrofinancovania by mal zabezpečiť nezamestnaným a podnikateľom, ktorí sa ocitli v neľahkej situácii, jednoduchší prístup k finančným službám. Týka sa ľudí z určitých sociálnych skupín, ktorí nemajú úverovú bonitu požadovanú komerčnými bankami, ale radi by začali podnikať. Zavedenie takéhoto druhu podporného nástroja z fondov EÚ je zvlášť dôležité vzhľadom na obmedzenie výšky pôžičiek a pokles hodnoty poskytnutých pôžičiek v súčasnom období.
<P>
Situácia v úverovej oblasti je dôkazom, že finančná a hospodárska kríza sa mení na krízu sociálnu a krízu zamestnanosti. Správa výboru pre zamestnanosť a sociálne veci obsahuje významné pozmeňujúce a doplňujúce návrhy k návrhu Komisie vrátane negatívneho stanoviska k presunu potrebných prostriedkov z programu Progress na európsky nástroj mikrofinancovania. Spravodajca navrhuje vytvoriť pre nástroj samostatný rozpočtový riadok a zároveň navrhuje zvýšiť rozpočet nástroja na nasledujúce štyri roky o 50 miliónov EUR. Vzhľadom na tieto skutočnosti správu podporujem.
<SPEAKER ID="104" NAME="Evelyn Regner  " LANGUAGE="DE">
Hlasovala som za rozhodnutie zaviesť nástroj mikrofinancovania, pretože rýchle prijatie tohto rozhodnutia je pre mňa najvyššou prioritou. Poskytne to znevýhodneným vrstvám obyvateľstva príležitosť získať pôžičky a pomôcť si. Vyzývam však Radu, aby nebrala prostriedky z programu Progress. Je dôležité, aby si tento program udržal zdroje v plnej výške. Zvlášť počas krízy nesmú byť peniaze EÚ presúvané na úkor najslabších členov spoločnosti.
<SPEAKER ID="995" NAME="Daciana Octavia Sârbu  " AFFILIATION="S&amp;D">
písomne. - Teším sa, že Európsky parlament dnes schválil mechanizmus, ktorý zabezpečí prístup malých podnikov k dodatočným pôžičkám. Toto rozhodnutie v nasledujúcich štyroch rokoch sprístupní na národnej a regionálnej úrovni 100 miliónov EUR. Je to hodnotný a správne načasovaný krok vpred, ktorý poskytne nové príležitosti mnohým ľuďom trpiacim dôsledkami globálnej recesie. Dnes ohlásené opatrenia podporia tých, ktorí chcú začať podnikať, a poskytnú im aj profesionálnu odbornú prípravu. Tým sa zvýši rozsah zručností, na ktorých môžu občania stavať pri zakladaní podnikov, ktoré sú kľúčové pre hospodárstvo Európy. Čoraz častejšie sme svedkami zväčšujúceho sa významu malých a stredných podnikov v politike a legislatíve Európskej únie. Vítam tento nový vývoj a osobitne prínos Európskeho parlamentu k povzbudeniu rozvoja malých podnikov v neľahkých hospodárskych časoch.
<SPEAKER ID="994" NAME="Czesław Adam Siekierski  " LANGUAGE="PL">
Program Progress bol založený na pomoc pri uskutočňovaní cieľov EÚ v oblasti zamestnanosti, sociálnych vecí a rovnakých príležitostí, ktoré sú stanovené v sociálnom programe. Rozpočtové prostriedky dostupné v rámci tohto programu majú byť podnetom pre proces transformácie a modernizácie v piatich oblastiach zamestnanosti, sociálneho začleňovania a sociálnej ochrany, pracovných podmienok, boja proti diskriminácii a rovnakých príležitostí pre mužov a ženy.
<P>
Finančná a hospodárska kríza sa v súčasnosti mení na sociálnu krízu a krízu zamestnanosti. Nezamestnaní a ľudia zo sociálnych skupín, ktoré sú v nepriaznivej situácii, potrebujú aktívnu podporu a radu, ak sa chcú postaviť na vlastné nohy. Program Progress je zameraný na najzraniteľnejšie skupiny a vzhľadom na to si myslím, že členské štáty a EÚ sú zodpovedné za účinné uskutočňovanie tohto programu. Únia by tiež mala urobiť všetko preto, aby zvýšila rozsah priamej finančnej podpory novým živnostníkom a zakladateľom mikropodnikov v podobe monitorovania, odbornej prípravy - vrátane praktickej odbornej prípravy - a rozvoja zručností.
<P>
Progress má slúžiť na rozvoj mikropodnikov a sociálneho hospodárstva. V súčasnej hospodárskej a finančnej situácii, ktorú charakterizuje znížená ponuka pôžičiek, program Progress rozširuje rozsah priamej finančnej pomoci pre nových podnikateľov. Hlavná zodpovednosť za politiku zamestnanosti a sociálnu politiku spočíva na členských štátoch, ale EÚ by mala byť iniciátorom týchto zmien. Je nevyhnutné vytvoriť skutočné možnosti zamestnania pre všetkých a zvýšiť kvalitu a produktivitu práce.
<SPEAKER ID="105" NAME="Bart Staes  " AFFILIATION="Verts/ALE">
písomne. - (NL) Mikrofinancovanie je zaujímavý nástroj na poskytnutie finančnej podpory ľuďom, ktorí sú bez práce alebo im hrozí strata pracovného miesta, a taktiež podnikom v sociálnom hospodárstve v časoch krízy. Hlasoval som proti správe, pretože nie je isté, či tento nástroj bude financovaný z nových prostriedkov. Je možné, že budú použité prostriedky z existujúceho programu Progress, programu, ktorý bol zavedený v roku 2007 a ktorý obsahuje aktivity súvisiace s bojom proti chudobe, antidiskrimináciou, sociálnym začleňovaním, rodovou rovnosťou a zamestnanosťou. Brať peniaze z programov, ktoré bojujú proti chudobe, s cieľom bojovať proti chudobe, nie je dobrá stratégia.
<P>
Rada predovšetkým odmieta samostatný rozpočet. Členským štátom jednoznačne chýba politická odvaha. Aby sa toto mohlo naštartovať na začiatku roku 2010, z rozpočtu EÚ bolo na rok 2010 uvoľnených 25 miliónov EUR. V súčasnosti neexistuje dohoda medzi Parlamentom a Radou o financovaní na nasledujúce tri roky (2011-2013). Európa potrebuje v prvom rade trvalo udržateľnú stratégiu, a nie jednu povzbudzujúcu injekciu, akou je táto iniciatíva. Nástroj mikrofinancovania nemá nadväznosť ani dlhodobú víziu. Navyše, už teraz je možné poskytovať mikroúvery z Európskeho sociálneho fondu a z Európskeho fondu na prispôsobenie sa globalizácii. Tejto správe teda hovorím empatické "nie".
<SPEAKER ID="993" NAME="Derek Vaughan  " AFFILIATION="S&amp;D">
písomne. - Je to skvelá iniciatíva, ktorá zjednoduší prístup k úveru na založenie vlastného podniku ľuďom, ktorí prišli o prácu alebo im strata pracovného miesta hrozí. Európsky nástroj mikrofinancovania Progress sprístupní sumu do 25 000 EUR ľuďom, ktorí chcú pôžičku na založenie alebo rozvoj veľmi malých firiem a ktorí neboli schopní získať úver na tradičných trhoch s úvermi.
<P>
Mám radosť z toho, že Európsky parlament dokázal zabezpečiť, aby sa tieto peniaze nepreviedli z programu Progress, ktorý je určený na pomoc zraniteľným osobám, a že na prvý rok boli použité peniaze z rozpočtu na rok 2010. Fond v objeme 100 miliónov EUR, dostupný od začiatku roka 2010, je presne ten druh pomoci, ktorý malé podniky potrebujú v čase finančnej krízy, keď banky ešte vždy nemajú chuť uvoľňovať úvery. Pomôže to podnikom vo Walese a som sklamaný z toho, že kolegovia zo Strany nezávislosti neboli schopní podporiť túto progresívnu iniciatívu.
