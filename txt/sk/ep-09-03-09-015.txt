<CHAPTER ID="015">
Program práce
<SPEAKER ID="025" NAME="Predseda">
Konečné znenie návrhu programu tejto schôdze, ktorý navrhla konferencia predsedov na svojom zasadnutí vo štvrtok 5. februára v súlade s článkami 130 a 131 rokovacieho poriadku, bolo rozdané.
<P>
Pondelok:
<P>
V prvom rade, Socialistická skupina v Európskom parlamente požiadala, aby sa o správe pani Kósáné Kovácsovej o sociálnej situácii Rómov hlasovalo zajtra namiesto vo štvrtok, ako bolo naplánované.
<P>
V druhom rade, Skupina Európskej ľudovej strany (kresťanských demokratov) a európskych demokratov požiadala, aby sa o správe pána Reula o možných riešeniach problémov spojených s dodávkami ropy hlasovalo tiež zajtra.
<P>
V oboch prípadoch je lehota na podanie zmenených spoločných návrhov uznesení dnes večer, čo znamená, že technicky nie je možné hlasovať o týchto textoch zajtra. Hlasovania by sa však namiesto zajtrajška mohli uskutočniť v stredu. Sú voči tomu nejaké námietky?
<SPEAKER ID="026" NAME="Hannes Swoboda" LANGUAGE="DE">
Vážený pán predseda, je mi ľúto, že nie je možné hlasovať zajtra, pretože hlasovania sa plánovali zúčastniť viacerí predstavitelia Rómov mysliac si, že je naplánované na tento deň. Ak je to celkom nemožné, musí sa samozrejme uskutočniť v stredu, chcem však zopakovať, že vzhľadom na návštevu rómskych predstaviteľov a pri dohode politických skupín by sa určite mala dať urobiť výnimka.
<SPEAKER ID="027" NAME="Predseda">
Táto politická vôľa bola zaznamenaná. Bolo mi povedané, že v súlade s naším rokovacím poriadkom je možné hlasovať jedine v stredu. Môžeme však predstaviteľov Rómov o tejto situácii informovať, čím vyjadríme našu politickú vôľu. Potom budeme môcť o oboch správach hlasovať v stredu.
<P>
(Parlament schválil žiadosť.)
<P>
Utorok:
<P>
Skupina zelených/Európska slobodná aliancia požiadala, aby sa do programu zaradilo vyhlásenie Komisie o geneticky modifikovanej kukurici MON810 a aby sa rozprava ukončila predložením návrhu uznesenia. Kto chce odôvodniť túto žiadosť? Pán Cohn-Bendit?
<SPEAKER ID="028" NAME="Daniel Cohn-Bendit" LANGUAGE="DE">
Vážený pán predseda, dámy a páni, ako viete, na poslednom zasadnutí Rady pre životné prostredie sa jasná kvalifikovaná väčšina postavila proti žiadosti Komisie.
<P>
Komisia predložila takéto žiadosti už v rokoch 2006 a 2007 a Rada bola vždy proti nim. Na ďalšom zasadnutí Rady pre životné prostredie sa táto žiadosť pravdepodobne opäť zopakuje a tentoraz bude namierená proti Francúzsku a Grécku. Parlament by mal jednoducho zaujať jasné stanovisko, aby raz a navždy túto debatu ukončil. Úlohou Komisie nie je neustále sa pokúšať získavať krajiny pre iniciatívu, ktorú už odmietli rôzne politické tábory. Preto chceme už konečne vidieť rozpravu s účasťou Rady a Komisie a návrh uznesenia, aby sa raz a navždy táto záležitosť vyriešila - a to pred voľbami, aby voliči vedeli, kto má aký postoj. Nemám pravdu, pán Ferber?
<SPEAKER ID="029" NAME="Predseda">
Veľmi pekne vám ďakujem. To bolo odôvodnenie. Kto prehovorí proti tejto žiadosti?
<SPEAKER ID="030" NAME="Martin Schulz" LANGUAGE="DE">
Vážený pán predseda, ako práve povedal aj pán Swoboda, podporujem jednu časť žiadosti pána Cohna-Bendita a odmietam druhú. Myslím si, že má pravdu, že správanie Komisie je rozhodne pozoruhodné, ak to mám povedať slušne. Po druhé, je pravdou, že situácia v Rade je mätúca - niektoré členské štáty sa stotožňujú so stanoviskom Komisie, iné nie.
<P>
Podobná situácia je aj v tomto Parlamente. Je pravdou, že je potrebná diskusia s Komisiou - hoci tá už túto žiadosť presadzovala mnohokrát predtým proti odporúčaniam Parlamentu a dokonca aj niektorých členov Rady - a podporujeme výzvu, aby Komisia v tejto súvislosti vydala vyhlásenie. Druhou časťou je uznesenie. Veľmi pozorne som si prečítal žiadosť Skupiny zelených/Európskej slobodnej aliancie a odôvodnenie pána Cohna-Bendita viac súviselo s predvolebnou kampaňou ako s geneticky modifikovanou kukuricou, čo bolo veľmi zaujímavé. Skupina Verts/ALE tiež žiada o postup hlasovania proti Komisii, teda o hlasovanie o nedôvere Komisii. Tento krok má také ďalekosiahle dôsledky, že záležitosť sa najskôr musí dôkladne preskúmať, a práve preto sme za diskusiu. Okrem toho je tu odborný výbor, ktorý by sa mal uznesením zaoberať a na jednom z budúcich plenárnych zasadnutí by nám mal predstaviť návrh uznesenia, ktorý bude dôkladne pripravený a nie narýchlo zostavený tento týždeň.
<SPEAKER ID="031" NAME="Predseda">
Veľmi pekne vám ďakujem. Teraz dávam slovo pánovi Fjellnerovi, ktorý možno opäť prednesie odlišné stanovisko.
<SPEAKER ID="032" NAME="Christofer Fjellner">
v mene skupiny PPE-DE. - Vážený pán predseda, som proti obom častiam návrhov pána Cohna-Bendita, pretože ani nie pred mesiacom sme o tejto téme hovorili a hlasovali vo Výbore pre životné prostredie, ako už bolo povedané predtým. Takže by som povedal, že sa už urobilo, čo sa urobiť malo. Myslím si, že zvlášť v tomto čase, na konci volebného obdobia, kedy máme ledva čas na dôležité rozhovory o právnych predpisoch, by nebolo správne dávať tejto konkrétnej téme prioritný význam.
<P>
V tomto čase nemôžeme dávať prioritný význam diskusiám o témach, ktorými sme sa už zaoberali, a robiť to len preto, že Zelení majú pocit, že sa im pred voľbami nedostáva dostatočnej pozornosti, by bolo skutočne nezodpovedné.
<SPEAKER ID="033" NAME="Predseda">
Na jednej strane bola predložená žiadosť o zaradenie témy uznesenia do programu, na druhej strane pán Fjellner vraví, že do programu by sa nemalo zaradiť ani vyhlásenie, ani uznesenie. Navrhujem najskôr hlasovať o postupe a potom môžeme diskutovať o tom, či budeme mať len vyhlásenie.
<P>
Okrem toho som dostal žiadosť o hlasovanie podľa mien. Týmto hlasovaním podľa mien sa má zistiť, kto podporuje žiadosť pána Cohna-Bendita a Skupiny zelených/Európskej slobodnej aliancie. Hlasovanie je otvorené.
<SPEAKER ID="034" NAME="Martin Schulz" AFFILIATION="PSE">
(DE) Vážený pán predseda, nemali by sme to ešte viac komplikovať. Som si istý, že z formálneho hľadiska máte pravdu. Ste predseda, ktorý má veci pevne v rukách, takže o tom vôbec nepochybujem. Mám však pocit, že pani Frassoniová súhlasí s naším návrhom.
<P>
Tento týždeň budeme diskutovať s Komisiou a chcel by som požiadať, aby sa aj toto zaradilo do programu. Zároveň žiadam, aby sme požiadali gestorský odborný výbor o prípravu uznesenia. Som presvedčený, že toto je komplexnejšia žiadosť, o ktorej by ste mohli dať hlasovať najskôr.
<SPEAKER ID="035" NAME="Predseda">
Diskusiou o tejto veci by sme mohli stráviť ďalšiu polhodinu. Správny postup je hlasovať o tom, či vyhovieme alebo nevyhovieme žiadosti Skupiny zelených/Európskej slobodnej aliancie. Pokúšal som sa pomôcť návrhom, aby sme potom ešte diskutovali o tom, či chceme vyhlásenie Komisie, nedá sa to však vykonať v žiadnom inom poradí.
<P>
(Parlament zamietol žiadosť.)
<P>
Streda:
<P>
Rád by som vás informoval, že k správe pani Elisy Ferreirovej o Pláne hospodárskej obnovy Európy bolo predložených 113 pozmeňujúcich a doplňujúcich návrhov. To presahuje limit 50 pozmeňujúcich a doplňujúcich návrhov stanovený v článku 156, takže som tieto texty postúpil na posúdenie gestorskému výboru. Výbor zasadne dnes večer a rozprava o správe zostáva v programe na stredu.
<P>
Skupina Európskej ľudovej strany (kresťanských demokratov) a európskych demokratov požiadala, aby sme sa otázkami na ústne zodpovedanie pre Radu a Komisiu o systéme SIS II zaoberali o 15.00 hod. ako prvým bodom popoludňajšieho rokovania. Keďže s tým súhlasili všetky politické skupiny, program sa podľa toho zmení a doplní.
<P>
Práve som bol informovaný, že som prehliadol jednu záležitosť týkajúcu sa utorka - Socialistická skupina v Európskom parlamente požiadala, aby sa popoludňajšie rozpravy predĺžili o polhodinu a hodina otázok pre Komisiu následne trvala od 18.30 hod. do 20.00 hod. Súhlasíte s tým?
<P>
(Parlament schválil žiadosť.)
<P>
Štvrtok:
<P>
Skupina zelených/Európska slobodná aliancia a Skupina Aliancie liberálov a demokratov za Európu požiadala, aby bola rozprava o otázke na ústne zodpovedanie pre Komisiu o 50. výročí tibetského povstania ukončená predložením návrhu uznesenia.
<SPEAKER ID="036" NAME="Monica Frassoni" LANGUAGE="IT">
Vážený pán predseda, dámy a páni, sme presvedčení, že pri tejto mimoriadne významnej príležitosti - 50. výročí povstania tibetského ľudu a úteku dalajlámu - je veľmi dôležité, aby tento Parlament vyjadril svoj postoj prostredníctvom uznesenia, nielen v rozprave.
<P>
Nie je to prvýkrát - tento Parlament vždy stál pri dalajlámovi a podporoval boj tibetského ľudu za slobodu a teraz nemôžeme cúvnuť, v neposlednom rade preto, že situácia sa nijako nezlepšuje. Naopak, situácia sa neustále zhoršuje a celkom nedávno sa nás dokonca čínska vláda snažila zastrašovať v súvislosti so slobodou Tibetu. Preto si myslím, že je nevyhnutné, aby sme nielen rozprávali, ale aj prijali rozhodnutia.
<SPEAKER ID="037" NAME="Marco Cappato" LANGUAGE="IT">
Vážený pán predseda, dámy a páni, pred rokom sme prijali uznesenie na podporu postoja, ktorý zaujal dalajláma pri vyjednávaní s Čínou, postoja nenásilnej cesty a autonómie - nie nezávislosti - pre Tibet.
<P>
Čína prerušila tieto rozhovory a obvinila dalajlámu z násilia, z toho, že vyvoláva násilie a požaduje nezávislosť a nie autonómiu. Takže dnes, v deň 50. výročia povstania v Lhase, by bolo úplne nepochopiteľné, keby tento Parlament nezasiahol, a to nielen na obranu dalajlámu a nenásilnej cesty, ale aj na obranu postoja a reputácie Parlamentu. Nežiadame, aby sa z programu stiahli iné body, jednoducho žiadame Parlament, aby mal odvahu vyjadriť názor.
<P>
Z tohto dôvodu žiadame, aby sa okrem rozpravy hlasovalo aj o uznesení.
<SPEAKER ID="038" NAME="Nirj Deva" AFFILIATION="PPE-DE">
Vážený pán predseda, neočakával som, že budem hovoriť, ale vzhľadom na to, že toto je veľmi dôležitý Parlament a je čas celosvetovej úverovej krízy a tiež vzhľadom na to, že je dôležité, aby nás naši partneri na celom svete brali vážne, by sme sa naozaj nemali zameriavať na otázky, ako je táto, keď práve teraz musíme stavať mosty a vytvárať partnerstvá pre naše obchodné a hospodárske aktivity.
<SPEAKER ID="039" NAME="Predseda">
Oceňujem, čo hovoríte, nebolo to však v súlade s naším rokovacím poriadkom.
<P>
(Parlament schválil žiadosť.)
<P>
Čo sa týka rozpravy o prípadoch porušenia ľudských práv, demokracie a princípov právneho štátu, Socialistická skupina v Európskom parlamente požiadala, aby sa bod programu o Sierre Leone nahradil novým bodom nazvaným "Vyhostenie agentúr poskytujúcich pomoc z Dárfúru".
<SPEAKER ID="040" NAME="Hannes Swoboda" LANGUAGE="DE">
Vážený pán predseda, budem stručný. Situácia v Dárfúre je mimoriadne kritická a práve vyhostením rôznych agentúr poskytujúcich pomoc sa stala ešte beznádejnejšou. Preto chceme dať teraz tejto téme prioritu. Žiadam vás o podporu. Ďakujem.
<SPEAKER ID="041" NAME="Predseda">
Dárfúr je teraz jedným z bodov programu.
<P>
(Program práce bol prijatý.)
