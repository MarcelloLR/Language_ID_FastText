<CHAPTER ID="003">
Klasifikácia, označovanie a balenie látok a zmesí - Klasifikácia, označovanie a balenie látok a zmesí (zmena a doplnenie smerníc 76/768/EHS, 88/378/EHS, 1999/13/ES, 2000/53/ES, 2002/96/ES a 2004/24/ES) - Klasifikácia, označovanie a balenie látok a zmesí (zmena a doplnenie nariadenia (ES) č. 648/2004) (rozprava)
<SPEAKER ID="007" NAME="Predsedajúca">
. - Prvým bodom rokovania je spoločná rozprava o
<P>
správe, ktorú predkladá pani Amalia Sartoriová, v mene Výboru pre životné prostredie, verejné zdravie a bezpečnosť potravín, o návrhu nariadenia Európskeho parlamentu a Rady o klasifikácii, označovaní a balení látok a zmesí, ktorým sa mení a dopĺňa smernica 67/548/EHS a nariadenie (ES) č. 1907/2006 - C6-0197/2007 -,
<P>
správe, ktorú predkladá pani Amalia Sartoriová, v mene Výboru pre životné prostredie, verejné zdravie a bezpečnosť potravín, o návrhu rozhodnutia Európskeho parlamentu a Rady, ktorým sa menia a dopĺňajú smernice Rady 76/768/EHS, 88/378/EHS, 1999/13/ES a smernice 2000/53/ES, 2002/96/ES a 2004/42/ES s cieľom prispôsobiť ich nariadeniu (ES) ... o klasifikácii, označovaní a balení látok a zmesí, a ktorým sa mení a dopĺňa smernica 67/548/EHS a nariadenie (ES) č. 1907/2006 - C6-0347/2007 -, a
<P>
správe, ktorú predkladá pani Amalia Sartoriová, v mene Výboru pre životné prostredie, verejné zdravie a bezpečnosť potravín, o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 648/2004 s cieľom prispôsobiť ho nariadeniu (ES) ... o klasifikácii, označovaní a balení látok a zmesí, a ktorým sa mení a dopĺňa smernica 67/548/EHS a nariadenie (ES) č. 1907/2006 - C6-0349/2007 -.
<SPEAKER ID="008" NAME="Günter Verheugen">
podpredseda Komisie. - (DE) Vážená pani predsedajúca, vážené dámy, vážení páni, v mene svojho kolegu, pána komisára Dimasa, by som sa chcel v prvom rade poďakovať pani spravodajkyni Sartoriovej za jej dôkladnú prácu pri príprave tohto zložitého návrhu. Komisiu nesmierne teší skutočnosť, že práca pani Sartoriovej umožnila dosiahnutie dohody s Radou už v prvom čítaní. Ešte raz chcem zdôrazniť, že sa zaoberáme otázkou chemikálií a ochrany ľudí a životného prostredia pred ich možnými nebezpečnými účinkami.
<P>
Chemikálie nie sú výlučne európskym problémom ani európskym monopolom. K ich výrobe, obchodovaniu a používaniu dochádza na celom svete, pričom riziká spojené s ich používaním sú rovnaké bez ohľadu na konkrétnu lokalitu. Z toho dôvodu je pochopiteľné, že sa usilujeme vytvoriť celosvetový systém na popisovanie a označovanie týchto rizík. Právne predpisy, ktoré sa dnes chystáme prijať, vytvárajú základ pre jednotné globálne environmentálne, zdravotné a bezpečnostné informácie o potenciálne nebezpečných chemikáliách.
<P>
Ochrana zdravia a životného prostredia sa stane transparentnou a celosvetovo porovnateľnou jedine vtedy, ak sa na určovanie a označovanie rizík, ktoré môžu predstavovať jednotlivé chemikálie, budú používať harmonizované meracie štandardy. Nesmieme podceňovať ani hospodárske výhody. Európske podniky dosiahnu úsporu prostriedkov, pretože už viac nebudú musieť vykonávať postupy na hodnotenie chemických rizík, ktoré sa v jednotlivých krajinách uplatňujú na základe rozdielnych kritérií a odlišných systémov. Táto harmonizácia prinesie prospech aj profesionálnym používateľom, ako aj spotrebiteľom chemikálií na celom svete. Osoby, ktoré pracujú s chemikáliami, sa už viac nebudú musieť oboznamovať s niekoľkými odlišnými systémami, aby dokázali určiť, akú úroveň rizika môže určitá chemikália predstavovať.
<P>
Kompromis, ktorý navrhuje pani spravodajkyňa, je vyvážený a kladie osobitný dôraz na otázky, ako sú funkčnosť a prehľadnosť ustanovení. Aj keď je počet pozmeňujúcich a doplňujúcich návrhov predložených spoločne pracujúcimi zákonodarnými orgánmi skutočne veľký, žiadnym zásadným spôsobom sa nimi nemenia základné zásady ani základná štruktúra pôvodného návrhu Komisie. Z toho dôvodu môže Komisia s týmito návrhmi súhlasiť. Dokonca aj počas prípravy tohto návrhu sa Komisia usilovala, aby súčasná veľmi vysoká úroveň ochrany ľudského zdravia a životného prostredia zostala neporušená. Som veľmi rád, že Parlament aj Rada majú na túto otázku rovnaký názor ako my. Úzka a konštruktívna spolupráca medzi Parlamentom, Radou a Komisiou mala veľmi pozitívny vplyv na proces rokovaní a prispela k tomu, ako som už povedal, že môžeme súhlasiť so všetkými kompromisnými návrhmi pani Sartoriovej.
<SPEAKER ID="009" NAME="Amalia Sartori" LANGUAGE="IT">
Vážená pani predsedajúca, vážené dámy, vážení páni, ako som pripomenula aj pánovi komisárovi, v posledných mesiacoch sme sa opakovane venovali otázke klasifikácie, označovania a balenia chemických látok a zmesí - systému, ktorý je známy skôr pod skratkou "GHS", pre ktorý som spravodajkyňou.
<P>
Z toho dôvodu by som namiesto diskusie o technických detailoch tohto spisu rada začala vyslovením poďakovania svojim kolegom a tieňovým spravodajcom, s ktorými som spoločne pracovala na vytvorení konštruktívneho a nesmierne prínosného dialógu založeného na rozsiahlej spolupráci a transparentnosti. Predovšetkým by som sa chcela všetkým poďakovať za podporu a dôveru, ktorú ste do mňa vložili. Poskytli ste mi tým dostatočné zázemie na dosiahnutie úspešného výsledku rokovaní s Radou a Komisiou.
<P>
Chcela by som sa poďakovať spravodajcom príslušných výborov požiadaných o stanovisko, t. j. pani Laperrouzeovej za Výbor pre priemysel, výskum a energetiku a pánovi Schwabovi za Výbor pre vnútorný trh a ochranu spotrebiteľa, ktorí boli do tohto procesu zapojení na základe postupu rozšírenej spolupráce. Stanoviská, ktoré prijali oba spomínané výbory, v skutočnosti ešte viac doplnili a rozšírili pôvodný návrh, čím zvýšili jeho účinnosť a jednoduchosť pre koncových používateľov, pod ktorými mám na mysli spotrebiteľov, podniky, obchodné združenia, dozorné orgány a členské štáty. Chcela by som tiež oceniť vynikajúcu prácu našich parlamentných úradníkov a členov skupín, ktoré nám pomáhali, ako aj predstaviteľov Komisie a Rady.
<P>
Počas posledných niekoľkých mesiacov sme sa všetci usilovali a pracovali v smere čo najväčšieho zníženia počtu pozmeňujúcich a doplňujúcich návrhov a dosiahnutia konsenzu v konkrétnych kompromisoch. Po troch mesiacoch tripartitných technických diskusií s ďalšími inštitúciami sa nám podarilo s Radou dohodnúť na uspokojivom kompromisnom balíku, ktorý dňa 27. júna schválil výbor COREPER, a ktorý nám umožní - v prípade, ak dnešné hlasovanie dopadne úspešne - dospieť k úspešnému záveru už v prvom čítaní.
<P>
Pomocou týchto nových právnych predpisov musíme na jednej strane dodržať záväzky, ktoré sme na seba prevzali na medzinárodnej úrovni - a týmto spôsobom zabezpečiť súlad GHS OSN s našimi vlastnými právnymi predpismi pokiaľ ide o obsah - a na strane druhej dodržať súčasné lehoty požadované našimi vlastnými právnymi predpismi v nariadení REACH.
<P>
Toto nové nariadenie nám umožní dosiahnuť úspech súčasne v dvoch oblastiach: v poskytovaní lepšej ochrany používateľom týchto látok a v dosahovaní vyššej konkurencieschopnosti a účinnosti našich podnikov. Na základe týchto nových pravidiel, ktoré sú identické na celom svete, nebude môcť byť ten istý produkt označovaný v niektorých krajinách za škodlivejší, prípadne menej škodlivý, než v iných krajinách. Doteraz to tak nebolo. Táto situácia je nielen nelogická, vzhľadom na skutočnosť, že tá istá látka predstavuje rovnaké riziká bez ohľadu na to, kde sa nachádza, ale tiež nesmierne nebezpečná, ak dochádza k vývozu týchto produktov z jednej krajiny do inej, kde môžu skončiť v rukách osôb, ktoré nemajú žiadnu potuchu o rizikách produktu, ktorý používajú.
<P>
Z toho dôvodu sa domnievam, že náš návrh môže poskytnúť účinnú odpoveď spotrebiteľom a zamestnancom v tomto sektore, predovšetkým v obrovskom počte malých a stredných podnikov, pričom teraz nemám na mysli len všetkých našich občanov a všetkých Európanov, ale tiež všetkých ľudí na celom svete.
<SPEAKER ID="010" NAME="Anne Laperrouze" LANGUAGE="FR">
Vážená pani predsedajúca, vážený pán komisár, vážené dámy, vážení páni, v prvom rade by som chcela zablahoželať našej spravodajkyni, pani Sartoriovej, a tieňovým spravodajcom z ostatných skupín. Myslím si, že práca, ktorú sme vykonali - aj keď nebola jednoduchá, vzhľadom na 2 000 strán textu - priniesla skutočný pokrok.
<P>
Budem v prvom rade hovoriť v mene Výboru pre priemysel, výskum a energetiku, vzhľadom na to, že som bola spravodajkyňou tohto výboru požiadaného o stanovisko, v druhom rade budem tiež hovoriť v mene svojej politickej skupiny.
<P>
Výbor pre priemysel prijal rôzne pozmeňujúce a doplňujúce návrhy, a ja by som chcela v krátkosti spomenúť najdôležitejšie z nich.
<P>
Museli sme vziať do úvahy situáciu malých a stredných podnikov, ktoré prejavili svoj záujem o túto otázku počas prípravných konzultácií iniciovaných Komisiou. Do spomínaných online konzultácií organizovaných Komisiou v období medzi 21. augustom a 21. októbrom 2006 sa zapojilo až 45 % spomedzi 360 podnikov zamestnávajúcich menej než 250 zamestnancov.
<P>
Náš výbor veľmi intenzívne upozorňoval na skutočnosť, že účelom GHS je okrem poskytovania potrebných informácií aj ochrana spotrebiteľov a životného prostredia. Vyzvali sme členské štáty, aby zaviedli postup, ktorý by v určitých sektoroch výroby pomáhal všetkým dodávateľom, predovšetkým však malým a stredným podnikom, určiť správnu klasifikáciu, označovanie a balenie týchto látok a zmesí.
<P>
Náš výbor zároveň prisudzoval veľkú dôležitosť súladu s nariadením REACH a z toho dôvodu predložil pozmeňujúce a doplňujúce návrhy týkajúce sa tonáže.
<P>
Nakoniec, nielen kvôli snahe vyhnúť sa duplicite právnych predpisov o balení, chcel náš výbor odhadnúť pravdepodobnosť vzniku sporov súvisiacich s interpretáciou požiadaviek tohto nariadenia, v tomto prípade sporov medzi dodávateľom a členským štátom, a potrebu postupu, ktorý by zabezpečil harmonizáciu klasifikácie.
<P>
Teraz sa dostávam k svojej úlohe tieňovej spravodajkyne pre skupinu ALDE, pričom by som chcela zdôrazniť niektoré hlavné zásady nášho prístupu.
<P>
Samozrejme vítame túto iniciatívu. Globálny prístup je úplne v súlade s cieľom účinnejšej ochrany zdravia a životného prostredia pri súčasnom vytvorení podmienok pre obchodovanie s produktmi.
<P>
Keďže ide o globálny systém, je dôležité, aby budúce nariadenie neuvaľovalo na európske podniky také obmedzenia, ktoré sa nebudú uplatňovať voči ich medzinárodným konkurentom. Je skutočne žiadúce, aby bol tento návrh v súlade s nariadením REACH pokiaľ ide o časové harmonogramy a prístup založený na tonáži, ale tiež pokiaľ ide o prílohy, v neposlednom rade prílohu VI.
<P>
Pokiaľ ide o informácie pripájané k dokončeným produktom, samozrejme za predpokladu, že sa Európska komisia rozhodne zahrnúť aj fázu po výrobe, hlavnou zásadou musí byť kvalita a závažnosť informácií, nie ich kvantita. Naša skupina sa domnieva, že je dôležité uznať existenciu a hodnotu aj iných zdrojov informácií, predovšetkým od mimovládnych organizácií a odvetvia, ale tiež dôležitosť komunikačných nástrojov, napríklad internetu. Zároveň je potrebné ochrániť dôvernosť niektorých informácií. V neposlednom rade nesmú tieto právne predpisy spôsobiť nárast testovania na zvieratách.
<P>
Z dôvodu prísneho harmonogramu, ale tiež z dôvodu komplexnosti príloh, si spomínam, že sa poslanci Európskeho parlamentu rozhodli nepristúpiť k ich zmene a doplneniu. Cieľom tohto rozhodnutia bolo tiež podporiť rokovania. Išlo o veľmi dôležitý ústupok zo strany Parlamentu. V súvislosti s touto otázkou sme si však všimli, že jedna z príloh vytvára pre príslušné priemyselné odvetvia významný problém pokiaľ ide o dosiahnutie okamžitého súladu a o jej vykonávanie.
<P>
Prílohu VI tvorí zoznam látok s harmonizovanou klasifikáciou na európskej úrovni. Podobný zoznam však už existuje, pričom dané odvetvie tento existujúci zoznam používa na klasifikáciu a označovanie zmesí. Keď sa však uskutočnil transfer, došlo v tomto zozname k určitým úpravám, ktoré sa budú musieť začať uplatňovať akonáhle vstúpi do platnosti GHS, aj keď v prípade technických úprav predstavuje časový harmonogram na ich vykonanie minimálne 18 mesiacov.
<P>
Táto zmena znepokojuje mnohé malé a stredné podniky. Je nesmierne dôležité, aby sa nám podarilo dosiahnuť dohodu s Radou už v prvom čítaní, a aby sme čo najskôr prestali vydávať nové ustanovenia, aby sme poskytli danému odvetviu a jeho spotrebiteľom dostatočný čas na prispôsobenie sa novému systému a dosiahli funkčnosť tohto systému do konca roka 2008.
<P>
Z toho dôvodu žiadam Komisiu, aby predložila riešenie, ktoré poskytne danému odvetviu dostatok času na to, aby zabezpečilo súlad s požiadavkami nariadenia bez toho, aby to vyvolalo neúmerné následky.
<P>
Pokiaľ ide o trialóg, s výnimkou spomínaného problému s prílohou je podľa môjho názoru text, ktorý sa predkladá na hlasovanie, dobrý. Chcela by som len upozorniť na niekoľko hlavných bodov. Veľa sme tu hovorili o perzistentných, bioakumulatívnych a toxických látkach (PBT). Na tieto látky sa GHS OSN nevzťahuje. Parlament dosiahol s Európskou komisiou dohodu, ktorej cieľom je presadiť klasifikáciu týchto látok na úrovni OSN. Parlament zároveň zabezpečil zrušenie rozdelenia kategórie "podráždenia oka" na podkategórie, čo by nepochybne viedlo k zvýšenému počtu testovaní na zvieratách bez toho, aby to prinieslo akúkoľvek skutočnú pridanú hodnotu. Môžeme tiež vyhlásiť, že testovanie na ľuďoch je pre výlučné účely tohto nariadenia zakázané, a že GHS OSN predstavuje dynamický proces - vytvoril sa mechanizmus, ktorý umožňuje, aby boli zmeny v GHS OSN zohľadňované európskym GHS. Vyváženým spôsobom je chránená aj dôvernosť informácií.
<P>
Zároveň je zabezpečený súlad s nariadením REACH, pričom Parlament akceptoval nulovú toleranciu pre zásoby a oznámenia, aj keď sme pre určité kategórie produktov pôvodne chceli zaviesť toleranciu jednej tony. Táto nulová tolerancia bola prijatá vzhľadom na to, že látky a zmesi určené výlučne na účely výskumu a vývoja sú z rozsahu uplatňovania vynechané.
<P>
Myslím si, že sa nám podarilo urobiť kus dobrej práce a dúfam, že hlasovanie dopadne dobre a GHS sa bude uplatňovať správnym spôsobom.
<SPEAKER ID="011" NAME="Andreas Schwab">
spravodajca Výboru pre vnútorný trh a ochranu spotrebiteľa požiadaného o stanovisko. - (DE) Vážená pani predsedajúca, vážený pán komisár, vážené dámy, vážení páni, chcel by som v prvom rade povedať, že Výbor pre vnútorný trh a ochranu spotrebiteľa s veľkým potešením privítal kompromis, ktorý predstavila pani Sartoriová v mene Výboru pre životné prostredie, verejné zdravie a bezpečnosť potravín. Domnievame sa, že toto riešenie predstavuje kvalitný kompromis a veľmi dobré riešenie pre chemické podniky na európskom vnútornom trhu, z ktorých väčšina pôsobí globálne, ale aj pre spotrebiteľov, a že sa nám tiež podarilo dosiahnuť veľmi dobrý kompromis pre spotrebiteľov so zvýšenou citlivosťou.
<P>
Tento výsledok bolo možné dosiahnuť len vďaka priateľskej a neochvejnej spolupráci medzi spravodajcami. Chcel by som sa osobitne poďakovať pani Sartoriovej za spôsob, akým viedla rokovania - vrátane rokovaní v rámci trialógu - pretože nemám absolútne žiadne pochybnosti, že v konečnom dôsledku bol práve tento spôsob kľúčom k dosiahnutiu riešenia, ktoré spĺňalo očakávania všetkých zúčastnených.
<P>
Vítam tento konečný výsledok, pretože sa domnievam, že z hľadiska vnútorného trhu a podnikov - predovšetkým chemických podnikov, ktorých skúsenosti na európskej úrovni pokiaľ ide o nariadenie REACH neboli stopercentne pozitívne - môže by globálny harmonizovaný systém klasifikácie a označovania chemikálií (GHS), ako univerzálne usmernenie vypracované Organizáciou Spojených národov, vykonávaný na európskom vnútornom trhu veľmi "nebyrokratickým" spôsobom a s praktickým zameraním. V rámci európskeho vnútorného trhu to prinesie priame konkurenčné výhody pre podniky, ktoré na tomto trhu aktívne pôsobia, pretože harmonizované označovanie predstavuje v porovnaní s existujúcim nariadením, ktoré sa v niektorých periférnych oblastiach ešte aj dnes odlišuje, dôležitý krok vpred.
<P>
Pán komisár, počas diskusií v rámci trialógu sme krátko hovorili aj o skutočnosti, že právne predpisy o preprave týchto spotrebných tovarov neboli ešte stále harmonizované, a že by z toho dôvodu stálo za úvahu, či by sme v nadchádzajúcich mesiacoch nemali našu pozornosť presunúť smerom k právnym predpisom na prepravu chemikálií.
<P>
Po druhé, rozhodnutie neotvárať prílohy bolo správne - na tomto mieste by som chcel vyjadriť svoju podporu pani Laperrouzeovej zo skupiny Aliancie liberálov a demokratov za Európu, s ktorou sa mi tiež výborne spolupracovalo - pretože tento krok nám umožnil zabrániť tomu, aby sa táto diskusia premenila na diskusiu podobnú tej, ktorá sa týkala nariadenia REACH. Aj keď to znamenalo, že niektoré individuálne body, ktoré sme si želali zlepšiť, boli vynechané, so spätným poznaním môžeme povedať, sme si zvolili skutočne tú správnu cestu.
<P>
V každom prípade by som chcel vyjadriť svoju výslovnú podporu želaniu pani Laperrouzeovej, aby sa v prílohe 6 vytvorila prechodná lehota pre látky, ktoré boli v tejto prílohe zmenené alebo doplnené, pretože na začiatku konzultácií sme nemohli predvídať, že tieto látky nebudú súčasťou riešenia, na ktorom sa dohodneme. Pán komisár, veľmi by som ocenil, keby ste vo svojej odpovedi mohli v krátkosti spomenúť aj túto otázku.
<P>
Používatelia chemického spotrebného tovaru nie sú spravidla dobre oboznámení so zložením týchto tovarov. Počas diskusií o GHS sme preto kládli osobitný dôraz na to, aby sa vykonával takým spôsobom, ktorý by bol praktický pre spotrebiteľov. Aj keď nebolo možné detailne posúdiť každý jednotlivý prípad, našli sme riešenie - aspoň pre najbežnejšie spotrebné tovary, ako je prací prášok alebo čistiace prostriedky - ktoré umožní, aby boli spotrebitelia informovaní o množstve chemikálií, ktoré sa nachádzajú v týchto produktoch, a zároveň ich mohli v budúcnosti používať rovnakým spôsobom, akým ich používali aj v minulosti.
<P>
Možno by bolo lepšie, keby som uviedol príklad: v minulosti bolo možné používať čistiace prostriedky jedine vo veľkých niekoľkolitrových fľašiach. Čoraz ekologickejšie technológie pri výrobe a používaní týchto produktov však umožnili, aby sa požadované množstvo týchto prostriedkov na umývanie riadu čoraz viac zmenšovalo, pričom v súčasnosti je najväčší objem fliaš, ktoré môžeme nájsť v kuchyni, už len 300 prípadne 500 ml.
<P>
Koncentrácia chemikálií v týchto produktoch sa nepochybne zvýšila, ale pre spotrebiteľov je táto skutočnosť porovnateľná so súčasným riešením GHS, pretože vieme, že ľudia tieto produkty používajú každý deň a z toho dôvodu sme ich nemuseli nadmerne klasifikovať.
<P>
Tým som spomenul všetky body týkajúce sa vnútorného trhu. Ďakujem vám za pozornosť.
<SPEAKER ID="012" NAME="Guido Sacconi" LANGUAGE="IT">
Vážená pani predsedajúca, vážené dámy, vážení páni, v situácii ako je táto, v ktorej vládne všeobecný súhlas, existuje riziko, že sa naša diskusia bude opakovať. Vzhľadom na to, že úplne súhlasím s tým, čo tu povedali moji kolegovia a kolegyne, osobne by som chcel upozorniť len na tri veľmi krátke politické body.
<P>
Mojím prvým bodom je prirodzene ocenenie vytrvalosti, ktorú od začiatku preukazovala naša pani spravodajkyňa. Už od prvých stretnutí prejavovala svoju politickú odhodlanosť schváliť tento spis už v prvom čítaní. V skutočnosti by sa takmer dalo povedať, že nám vykrútila ruky a prinútila nás k tomu. Všetci sme však boli presvedčení, že takýto postup je nevyhnutný, ak chceme tieto právne predpisy zaviesť čo najskôr a dosiahnuť tak okamžitú klasifikáciu všetkých látok a urobiť skutočný krok smerom k prísnejším normám na ochranu zdravia spotrebiteľov, ale tiež - s týmto bodom úplne súhlasím - zdravia zamestnancov, ktorí tieto látky používajú v mnohých sektoroch, predovšetkým v rámci komplikovanejšieho kontextu malých podnikov.
<P>
Po druhé, vyvarovali sme sa narastajúcej hrozby v podobe opätovného otvorenia starých diskusií, ktoré boli založené do zásuviek prijatím nariadenia REACH. Táto skutočnosť mňa osobne veľmi potešila. Pokiaľ ide o medzinárodnú úroveň, podľa môjho názoru už samotný fakt, že nariadenie REACH sa na medzinárodnej úrovni čoraz viac využíva ako referenčné nariadenie, kde ho aj iné krajiny používajú ako vzor pri prijímaní svojich vlastných vnútroštátnych právnych predpisov, je nesmierne potešujúci.
<P>
V každom prípade však ustanovenia týkajúce sa klasifikácie látok, o ktorých sa chystáme hlasovať, musia byť prispôsobené a integrované, aby boli v súlade so základným nariadením o klasifikácii, označovaní a balení látok a zmesí bez toho, aby k nemu pridávali akékoľvek nové prvky.
<P>
V konečnom dôsledku to znamená, ako určite všetci prítomní páni poslanci a pani poslankyne vedia, že GHS nie je posledným slovom k téme klasifikácie a označovania látok. Veľa sa diskutovalo o PBT. Nesmieme zabúdať, že ide o pokračujúci proces. V súčasnej dobe budeme vykonávať to, čo už máme k dispozícii, a klasifikovať látky, pre ktoré už OSN vykonala analýzu rizík. Akonáhle však budeme mať k dispozícii nové rizikové kategórie a výsledky nových štúdií, budeme v súlade s nimi aktualizovať aj GHS. Z toho dôvodu ide o pokračujúci proces.
<SPEAKER ID="013" NAME="Liam Aylward">
v mene skupiny UEN. - (GA) Vážená pani predsedajúca, životné prostredie a verejné zdravie ovplyvňuje každého občana. Tieto právne predpisy sú priamo prepojené s oboma spomínanými oblasťami. Parlament hlasoval za prijatie systému REACH, ktorý je už v súčasnej dobe funkčný a chráni ľudské zdravie a životné prostredie pred hrozbami chemikálií. Cieľom systému REACH je zabezpečiť, aby výrobcovia a dovozcovia vykonávali registráciu, klasifikáciu a autorizáciu chemikálií. Nevyhnutná súčasť tohto systému zabezpečuje, že verejnosť dostáva o týchto chemikáliách informácie prostredníctvom ich označovania.
<P>
Môžem skutočne jedine pochváliť tieto právne predpisy a pána komisára, pretože sa im podarilo zaradiť systém EÚ na rovnakú úroveň s GHS (globálnym harmonizovaným systémom klasifikácie a označovania) OSN. Verejnosť bude informovaná o nebezpečenstvách chemikálií prostredníctvom piktogramov, ktoré budú znázorňovať riziká výbuchu, požiaru, rakoviny a otravy. Prijatie systému GHS krajinami na celom svete prinesie výhody celému priemyselnému odvetviu. Aj verejnosť bude mať väčšiu dôveru v chemikálie, ktoré majú značky a jasné a presné označenie.
<SPEAKER ID="014" NAME="Carl Schlyter">
v mene skupiny Verts/ALE. - (SV) Veľmi často tu hovoríme o preberaní iniciatívy v oblasti klimatických zmien. Keby sme však skutočne chceli prejaviť holistický prístup k životnému prostrediu, potom by sme doslova skopírovali právne predpisy OSN do nášho textu. Namiesto toho odstraňujeme kategóriu päť akútnej toxicity. Prečo to robíme? Robíme to zo skutočne bizarného dôvodu, že v opačnom prípade by vzrástol počet látok, ktoré by museli byť klasifikované a označené. Skutočný dôvod nemá teda absolútne nič spoločné s akoukoľvek environmentálnou logikou alebo logikou v oblasti zdravia. My jednoducho nechceme skopírovať kategóriu päť, pretože by to znamenalo zvýšeniu počtu látok. Nechceme to urobiť aj napriek skutočnosti, že zmyslom celej tejto iniciatívy je vytvoriť spoločné globálne normy, ktoré by mali pozitívny vplyv na obchod a v tomto konkrétnom prípade aj na životné prostredie a informovanosť spotrebiteľov. Aj keď som bojoval za opätovné zavedenie kategórie päť akútnej toxicity, bol som vo svojom úsilí, bohužiaľ, neúspešný.
<P>
Ďalšia z vecí, ktorú sme podporovali, ktorú sa nám však tentokrát spoločne s Radou podarilo presadiť, bolo zabrániť návrhu na znížený klasifikačný limit 10 kg. Chcel by som sa Rade poďakovať za to, že bola v tejto otázke neústupná. Pozitívnym spôsobom prispela aj Komisia. ak by totiž tento návrh prešiel hlasovaním, spochybnilo by sa tým celé nariadenie REACH. Cieľom nariadenia REACH bolo hodnotiť chemikálie, zisťovať, či sú nebezpečné, a registrovať ich. Toto nariadenia však hodnotí a registruje iba 30 000 najčastejšie používaných chemikálií, t. j. tých, ktoré sa používajú v najväčších množstvách. Zvyšnými 70 000 chemikáliami, ktoré používame, sa budú zaoberať iné právne predpisy. Z toho dôvodu je veľmi dobré, že sa nám podarilo zachovať pôvodný limit, a že na klasifikáciu chemikálií nebol zavedený nižší limit. Ak by bol spomínaný návrh schválený, potom by systém GHS nebol komplementárny s nariadením REACH. Som veľmi rád, že sa tak nestalo, a že tento text môžem podporiť.
<P>
Som tiež veľmi rád, že sa nám v súvislosti s testovaním na zvieratách podarilo zabrániť zbytočnému rozdeleniu do kategórií, napríklad pri testoch podráždenia oka.
<P>
Vzhľadom na to, že sa nám podarilo zaznamenať tieto dve víťazstva, môžem hlasovať za túto správu. Chcel by som však skutočne zdôrazniť, že aj keď sa nám do súčasného textu nepodarilo zaradiť veľmi nebezpečné PBT chemikálie ani zoznam pre prioritné hodnotenie, aspoň sme získali text, v ktorom sa uvádza, že tieto iniciatívny budeme podporovať na úrovni OSN, a že budú zahrnuté do systému OSN. Bol by som veľmi rád, keby Komisia na dosiahnutí tohto cieľa skutočne tvrdo pracovala, pretože je veľmi dôležitý. V opačnom prípade bude naša politika v oblasti chemikálií absolútne neúspešná. Je veľmi dôležité, aby boli tieto látky rýchlo začlenené do systému OSN, pretože sa nám v tomto smere zatiaľ nepodarilo urobiť ani prvý krok.
<P>
Čo táto situácia znamená pre spotrebiteľov? Nebudú o rizikách chemikálií informovaní tak dobre, ako by mohli byť, a to je poľutovaniahodné. Bude im však aspoň poskytnutý slušný štandard a základná ochrana, vďaka ktorej sa budú môcť chrániť pred nebezpečnými chemikáliami. Nakoniec sme teda dospeli ku kompromisu, s ktorým nie je nikto spokojný. Takýto výsledok je však zrejme bežný.
<SPEAKER ID="015" NAME="Avril Doyle">
v mene skupiny PPE-DE. - Vážená pani predsedajúca, chemikálie tvoria prirodzenú a dôležitú súčasť nášho životného prostredia. Aj keď sa nad tým často nezamýšľame, chemikálie používame každý deň. Moderný svet by bez nich nemohol fungovať. Pomáhajú udržiavať naše potraviny čerstvé, naše telo čisté, pomáhajú v raste našim rastlinám a poháňajú naše automobily. V prípade, ak sa správne používajú, a ak sa s nimi správne zaobchádza, môžeme vďaka chemikáliám žiť dlhší a zdravší život.
<P>
Toto navrhované nariadenie, ktoré dopĺňa nariadenie REACH a uvádza do súladu systém Európskej únie na klasifikáciu, označovanie a balenie látok a zmesí s globálnym harmonizovaným systémom OSN, je rozumným a vyváženým návrhom.
<P>
Ak chceme za rozumnú cenu využívať výhody, ktoré prinášajú chemikálie, potom musíme akceptovať, že budú existovať aj určité riziká. Z toho dôvodu potrebujeme dosiahnuť rovnováhu medzi týmito rizikami a výhodami a zároveň kontrolovať riziká spojené s chemikáliami ich dôkladným označovaním, reguláciou založenou na vedeckých poznatkoch a inovačnými technológiami. Potrebujeme tiež dosiahnuť rovnováhu medzi správnym vykonávaním medzinárodných záväzkov, ku ktorým sa Európska únia zaviazala v rámci Hospodárskej a sociálnej rady Organizácie Spojených národov na Svetovom samite o udržateľnom rozvoji, ktorý sa konal v Johannesburgu v septembri 2002, a zároveň zabrániť situácii, v ktorej by bola na podniky uvalená zbytočná záťaž v podobe nepraktického a príliš náročného označovania.
<P>
Na tento účel som k touto návrhu predložila niekoľko pozmeňujúcich a doplňujúcich návrhov. Domnievam sa, že je obzvlášť dôležité zabezpečiť, aby klasifikácia produktov neviedla k zmätkom medzi spotrebiteľmi, prípadne poskytovateľmi zdravotnej starostlivosti. Príliš veľa informácií má rovnaký efekt ako žiadne informácie. Z toho dôvodu som predložila pozmeňujúci a doplňujúci návrh týkajúci sa balenia produktov, ktoré sa vyznačujú napríklad neobvyklým tvarom, prípadne sú príliš malé na to, aby na nich mohol byť pripevnený štítok. V týchto prípadoch by mala byť informácia označujúca riziká zobrazená nejakým iným vhodným spôsobom, napríklad v podobe pripevnených visačiek.
<P>
Chcela by som sa osobitne poďakovať pani spravodajkyni Sartoriovej za to, že podporila moje pozmeňujúce a doplňujúce návrhy, ako aj za vynikajúcu prácu, ktorú odviedla pri príprave tejto správy.
<P>
Aj keď sú existujúce nariadenia pre oblasť identifikácie a komunikácie o nebezpečných vlastnostiach chemikálií v mnohých ohľadoch podobné, niektoré rozdiely medzi nimi sú dostatočne významné, aby spôsobili ich rozdielnu klasifikáciu a označovanie, pripadne rozdielnu kartu bezpečnostných údajov. Dúfajme, že globálny harmonizovaný systém (GHS) účinným spôsobom zjednotí tieto rozdielne klasifikácie. Výhody, ktoré prináša používanie chemikálií, vysoko prevyšujú riziká, ktoré sú s nimi spojené. Toto tvrdenie je obzvlášť pravdivé od zavedenia právnych predpisov v oblasti registrácie, hodnotenia a autorizácie chemikálií známych ako REACH.
<P>
Všetci si musíme uvedomiť, že chemikálie môžu vo svojich rozličných životných etapách, od ich výroby až po ich manipuláciu, prepravu a používanie, predstavovať potenciálnu hrozbu pre ľudské zdravie a životné prostredie. V tejto súvislosti sa očakáva, že dohoda o GHS medzi OSN a EÚ prinesie zlepšenie ochrany ľudského zdravia a životného prostredia a zároveň poskytne podnikom vyššiu prehľadnosť, predovšetkým podnikom, ktoré sa angažujú v medzinárodnom obchode.
<P>
Potenciálne aj keď zvládnuteľné riziká súvisiace s chemikáliami zdôrazňujú potrebu prijatia právnych predpisov s globálnym harmonizovaným prístupom k baleniu a označovaniu chemikálií. V tejto súvislosti som s potešením privítala dohodu na znení textu medzi Radou a Parlamentom zo dňa 27. júna, a ešte raz by som chcela zablahoželať našej pani spravodajkyni k práci, ktorú vykonala na tomto zložitom, ale veľmi dôležitom dokumente.
<SPEAKER ID="016" NAME="Jens Holm">
, v mene skupiny GUE/NGL. - (SV) Veľmi vážne budú zasiahnuté práve osoby pracujúce v odvetví výroby chemikálií. Na základe fínskej štúdie je približne 32 miliónov občanov Európskej únie na svojich pracoviskách každodenne vystavených karcinogénnym chemikáliám.
<P>
Je našou úlohou zakázať používanie najnebezpečnejších chemikálií a vykonávať kontrolu nad všetkými chemikáliami vo všeobecnosti. Toto bolo hlavným cieľom právnych predpisov o chemikáliách REACH, o ktorom sme rozhodli minulý rok. Výsledky nariadenia REACH sú diskutabilné. Podľa môjho názoru bol konečný výsledok lobovaním zo strany odvetvia oslabený a rozdrobený na kúsky. Aspoň však môžeme povedať, že najďalekosiahlejšie právne predpisy pre oblasť chemikálií sú zavedené.
<P>
Globálny harmonizovaný systém klasifikácie a označovania chemikálií (GHS) aj naďalej plní komplementárnu funkciu k nariadeniu REACH. Cieľom systému GHS je poskytovať zamestnancom a spotrebiteľom informácie o chemikáliách. Cieľom tohto systému je klasifikovať a označiť tisícky látok a zmesí, ktoré nás obklopujú. Systém GHS je v skutočnosti dohovorom OSN, ktorý teraz musíme vykonávať aj na úrovni Európskej únie. Keď bude systém GHS schválený - bohužiaľ, v prípade látok to bude až v roku 2010 a v prípade zmesí dokonca až v roku 2015 - všetky chemikálie bude možné jednoducho identifikovať. Jeho účelom je poskytnúť lepšie informácie miliónom zamestnancov, ktorí každodenne prichádzajú do kontaktu s chemikáliami, ako aj spotrebiteľom, ktorí musia mať informácie o tom, čo vlastne kupujú. Označovanie zároveň prispeje k všeobecnému zlepšeniu verejného zdravia a životného prostredia.
<P>
Priemysel bude mať zasa k dispozícii súdržnejšie právne predpisy, ktoré podporia medzinárodný obchod. Ide skutočne o veľký krok vpred a z toho dôvodu naša Konfederatívna skupina Európskej zjednotenej ľavice - Nordickej zelenej ľavice podporuje tento kompromis.
<P>
Je však škoda, že sme nezašli tak ďaleko, ako sme mohli. Chemikálie, ktoré sú perzistentné, bioakumulatívne a toxické (PBT), nebudú označené. Namiesto toho tento kompromis znamená, že sa otázkou PBT budeme zaoberať na úrovni OSN. Ide o vážny nedostatok v dohode. Prečo nerozhodneme, že chemikálie PBT budú mať rovnaký štatút ako všetky ostatné chemikálie, a budú sa tiež označovať? Teraz nám ostáva len dúfať, že tlak v súvislosti s otázkou PBT bude prichádzať zo strany iných krajín. Myslím si, že z dlhodobého hľadisko to tak aj bude.
<P>
Napriek tejto skutočnosti ide o kvalitný kompromis, ktorý zabezpečí, že milióny Európanov, zamestnancov a spotrebiteľov budú mať k dispozícii viac informácií o desiatkach tisíc chemikálií, ktoré nás obklopujú. Ide o významné a dôležité rozhodnutie pre každého, kto trpí rakovinou, alergiami, prípadne kožnou chorobou zapríčinenou chemikáliami.
<SPEAKER ID="017" NAME="Graham Booth">
v mene skupiny IND/DEM. - Vážená pani predsedajúca, teraz, keď si nariadenie REACH vyberá svoju krutú daň na výrobnom priemysle, predovšetkým na malých podnikoch, a počet testovaní na zvieratách prudko narastá, prichádzajú vo forme ďalšie nariadenia od fanatikov svetových vlád z organizácie UNESCO o tom, ako klasifikovať, označovať a baliť výsledky ich predchádzajúcich nápadov.
<P>
Vzhľadom na smäd komerčnej a politickej elity, ktorá tvorí Európsku úniu, po antidemokratickej svetovej nadvláde sa táto elita ponáhľa s vykonávaním týchto nariadení rovnako, ako sa ponáhľala s vykonávaním nariadenia REACH. Poskytli nám záplavu záruk o svojich dobrých úmysloch, ktoré môžu na chvíľu ochrániť, prípadne oklamať, ich takzvaných akcionárov, nedokážu však pomôcť veľkému počtu nezamestnaných, ktoré tieto opatrenia začínajú produkovať.
<P>
Pozmeňujúce a doplňujúce návrhy č. 10, 12, 39 a 42, ktoré za určitých okolností dávajú prednosť obmedzeniu pokusov na zvieratách pred zachovávaním litery zákona, predstavujú iba omrvinku uznania verejnej mienky padajúcu zo stola pánov. Chápem, že je to z dôvodu tlaku vyvíjaného zo strany vplyvných environmentálnych skupín, od ktorých podpory je Európska únia do veľkej miery závislá. Uprednostnenie blaha ostatných primátov pred blahom ľudí, ktorým sa zaoberá pozmeňujúci a doplňujúci návrh č. 40, s cieľom uspokojiť požiadavky týchto skupín, však nepochybne zachádza až príliš ďaleko. V každom prípade je však akákoľvek pozitívna iniciatíva v despotickom a fanatickom procese tvorby právnych predpisov EÚ zriedkavosťou, ktorá stojí za povšimnutie.
<P>
Pokiaľ ide o zvyšnú časť dokumentu, neexistuje žiadny dôvod, pre ktorý by nemohli byť rozumné bezpečnostné normy dobrovoľne prijaté demokratickými členskými štátmi s nezávislým súdnictvom a slobodným verejným prístupom k súdnym systémom. Nadnárodné vyhlášky sa môžu javiť ako jednoduchá možnosť. Nevypočítateľná centralizovaná moc, ku ktorej prispievajú smernicou po smernici, bez potrebného mandátu, však nie je iba pekným príbehom, ktorý sa skončil tragicky, ale aj primárnym a hrozným následkom týchto vyhlášok.
<P>
Tvrdenie, ktoré sa uvádza v odôvodnení č. 7, že tieto právne predpisy vytvoria konkurenčnú výhodu pre priemysel a v prvom rade pre malé a stredné podniky, ako sa uvádza v pozmeňujúcom a doplňujúcom návrhu č. 1, je jednoducho smiešne. Ako vždy, aj teraz budú mať veľkí obchodní magnáti prospech z neúspechu svojich menších konkurentov. Stane sa z nich ešte väčšia ryba v menšom rybníku, prípadne sa presunú do zahraničia, ďaleko od poklonkovania Európskej únii a jej absurdným obmedzeniam. Obchodníci zo zámorských krajín budú medzi sebou obchodovať s oveľa väčším ziskom, než s nami. Rozmach sa skončil. Začala recesia, a pod záťažou nariadení EÚ, akým je napríklad, klesajú naše hospodárstva ku dnu ako balvany.
<P>
Každý, kto sa nachádza blízko pri koryte, môže svojim voličom povedať v ich vlastnom jazyku čokoľvek, čo si zaumieni, bez strachu, že začujú, čo hovoria jeho kolegovia svojim voličom v iných krajinách. V Európskej únii neexistuje žiadna spoločná voličská základňa, a žiadna ani najbližšie jedno alebo dve storočia existovať nemôže, až kým všetci v Európskej únii nebudú rozprávať jedným jazykom. Kým však taká doba nastane, z demokracie v Európskej únii zostane len vtip, temný a nebezpečný vtip. Vaše privilégiá sú však obrovské. Prečo by ste sa teda touto otázkou alebo inými bláznivými a kontraproduktívnymi zákonmi, ktoré neustále schvaľujete, mali zaoberať? A prečo by na tom malo záležať mne, vzhľadom na to, že na konci tohto mesiaca odchádzam do dôchodku? Keď som si prečítal pozmeňujúci a doplňujúci návrh č. 28, uvedomil som si, prečo už mám týchto nezmyslov plné zuby. Uvádza sa v ňom: "prípravok je zmes alebo roztok pozostávajúci z dvoch alebo viacerých látok; zmes a prípravok sú synonymá." Ako by sme len prežili bez tohto štátu, ktorý nám ako nejaká "super pestúnka" vysvetľuje tieto skutočnosti, a ako som sa ja, preboha, mohol dožiť zrelého veku 68 rokov, keď som svoje detské roky strávil žuvaním olovnatej farby na drevenom ráme svojej detskej postieľky? Zrejme som tým zamestnal svoje protilátky, v dobe, keď sme ešte nejaké protilátky mali.
<P>
Každé ťažkopádne nariadenie posúva Európsku úniu bližšie k jej kolapsu. Aj keď ma táto skutočnosť teší, je mi veľmi ľúto škôd, ktoré rok čo rok páchate na 27 bývalých demokraciách.
<SPEAKER ID="018" NAME="Jim Allister" AFFILIATION="NI">
Vážená pani predsedajúca, z môjho pohľadu je absolútne logické, že vzhľadom na fakt, že chemikálie sa vyrábajú globálne a globálne sa s nimi aj obchoduje, popis rizík na ich balení by sa medzi jednotlivými krajinami nemal odlišovať, pretože by to ohrozilo spotrebiteľov a prinieslo nevýhody tým, ktorí popisujú riziká správnym spôsobom.
<P>
Všimol som si však, že tento "globálny harmonizovaný" systém nie je v súčasnosti príliš globálny. Je skôr sporadický, než globálny. Som zvedavý, či budú aj ostatné krajiny nasledovať príklad Európskej únie a zavádzať tento systém OSN. Som tiež zvedavý, aký vplyv na podniky v Európskej únii by mala skutočnosť, ak by tak neurobili.
<P>
Pri vykonávaní týchto opatrení potrebujeme dosiahnuť rovnováhu. Po prvé, je nesmierne dôležité, aby sme nezaviedli nadmernú klasifikáciu produktov, ktorá by spôsobila v spotrebiteľoch aj poskytovateľoch zdravotnej starostlivosti zmätok.
<P>
Po druhé, potrebujeme tieto medzinárodné záväzky vykonávať bez toho, aby sme tým vytvorili zbytočnú záťaž pre naše podniky. Množstvo spoločností vyjadrilo svoje obavy v súvislosti s nákladmi na ich vykonávanie. Prinesie to vysoké výdavky na informačné technológie a školenia, ako aj náklady na zmenu balenia, ktoré nesmieme podceňovať, obzvlášť v prípade malých podnikov. Chcel by som opätovne zdôrazniť obavy, že malé a stredné podniky, by sa mohli stať obeťami týchto opatrení, predovšetkým ak obchodujú na zámorských trhoch, kedy by tieto náklady mohli byť pre nich neúnosné.
<SPEAKER ID="019" NAME="Eija-Riitta Korhola" AFFILIATION="PPE-DE">
(FI) Vážená pani predsedajúca, diskusia o veľmi nedávnom európskom nariadení o chemických látkach (REACH) je ešte stále v našej živej pamäti. Bol to jeden z najťažších legislatívnych balíkov v tomto volebnom období. Nariadenie o klasifikácii, označovaní a balení látok a zmesí, ktorým sa momentálne zaoberáme, je sčasti založené na nariadení REACH, ktoré iba nedávno vstúpilo do platnosti, a ktoré zároveň dopĺňa. Práve z toho dôvodu vyvolalo už vopred množstvo otázok.
<P>
Túžba Komisie dosiahnuť dohodu už v prvom čítaní sa pôvodne javila ako príliš ambiciózna vzhľadom na skutočnosť, že Parlament predtým naznačil svoj záujem o právne predpisy v oblasti chemických látok. Z toho dôvodu môžem v súvislosti s touto technickou správou skutočne iba oceniť chvályhodnú prácu a vodcovstvo svojej kolegyne, pani Sartoriovej, ako aj skutočnosť, s akou sa jej podarilo odolať pokušeniu rozsiahlej revízie spomínaného nariadenia a zakomponovania napríklad nových odsekov a klasifikácie látok do príloh, čo by spôsobilo spomalenie celého procesu a mohlo by dokonca zabrániť vstupu tohto nariadenia do platnosti.
<P>
Správe, ktorá si prerazila cestu jednotlivými výbormi, sa veľmi pravdepodobne podarí dosiahnuť ciele, ktoré sme si pre dané nariadenie stanovili, predovšetkým pokiaľ ide o harmonizáciu a zjednodušenie právnych predpisov. Systém GHS a nariadenie REACH sa navzájom dopĺňajú, pričom ich účelom nie je iba podpora práce výrobcov a distribútorov chemických látok. Jasné a bezpečné označovanie bude zároveň znamenať návrat spotrebiteľskej dôvery k týmto výrobcom a distribútorom.
<P>
Keď sa vo výbore začala práca na tomto nariadení, ľudia sa obávali, že nariadenie GHS spôsobí, že veľké množstvo chemických prípravkov bude musieť byť napríklad klasifikované rovnakým spôsobom ako žieravé. To by znamenalo, že prípravky na prečistenie potrubia a čistiace prostriedky by mali rovnakú klasifikáciu a rovnaké označenie na balení. Výsledkom toho by bolo, že spotrebitelia by neboli schopní rozlíšiť medzi nebezpečnými produktmi a miernejšími prípravkami. V súčasnosti však klasifikácia chemických látok odráža ich skutočné potenciálne nebezpečenstvo v súlade s ich očakávanými účinkami.
<P>
Cieľom tohto systému, ktorý je založený na dohode OSN, je, aby sa na celom svete uplatňovali rovnaké kritériá na klasifikáciu a označovanie chemikálií, ako aj na nariadenia o preprave, predaji a používaní chemikálií. Na základe dohody by mal byť tento systém funkčný do konca roku 2008. Ešte stále nám zostáva niekoľko mesiacov.
<SPEAKER ID="020" NAME="Gyula Hegyi" AFFILIATION="PSE">
Vážená pani predsedajúca, globálna harmonizácia klasifikácie, označovania a balenia látok a zmesí je vítaná. Európska únia by mala zohrávať vedúcu úlohu pri ochrane našich občanov pred nebezpečnými chemikáliami. Celá iniciatíva pochádza od OSN, a z toho dôvodu ide o globálny projekt. Globálny harmonizovaný systém je sľubným znamením globálnej spolupráce v otázkach životného prostredia. Z toho dôvodu podporujem prijatie kompromisu v podobe správy pani Sartoriovej.
<P>
Z dôvodu zabezpečenia vhodného označovania a bezpečného používania chemikálií som predložil viac ako 20 pozmeňujúcich a doplňujúcich návrhov. Výbor ENVI schválil sedemnásť z nich. Rovnaký výbor pre životné prostredie však prijal aj niekoľko pozmeňujúcich a doplňujúcich návrhov predložených pani spravodajkyňou, ktoré by znamenali oslabenie práv spotrebiteľov, pokiaľ ide o informácie o rizikách chemikálií nachádzajúcich sa v produktoch.
<P>
Socialistická skupina hlasovala spolu so mnou proti týmto návrhom, pretože pre nás majú záujmy spotrebiteľov prvoradý význam. Som veľmi rád, že nový kompromis už neobsahuje tieto pozmeňujúce a doplňujúce návrhy zamerané proti spotrebiteľom, a z toho dôvodu navrhujem, aby sme tento kompromis prijali. Aj keď nespĺňa všetky moje predstavy, zavedenie systému GHS do našich právnych predpisov už viac nemôžeme odkladať.
<P>
Prijmime ako základnú zásadu skutočnosť, že podniky by sa nemali dovolávať práva na dôvernosť obchodných informácií v prípadoch, v ktorých umiesťujú na trh nebezpečné chemikálie. Spotrebitelia musia mať v súvislosti s rizikami právo na všetky potrebné informácie.
<P>
Samozrejme záleží na maličkostiach, a preto uvidíme, ako bude systém GHS fungovať v praxi, ako budú symboly označujúce riziká zobrazené na produktoch daného odvetvia, a či budú spotrebitelia týmto symbolom a varovaniam rozumieť. Tieto informácie by mali byť jasné a ľahko zrozumiteľné. Celkovo dúfam, že GHS bude dobrým nástrojom na prezentáciu výsledkov nariadenia REACH verejnosti, aby mohli spotrebitelia oveľa viac dôverovať chemikáliám, čo zároveň prinesie prospech aj nášmu priemyslu.
<P>
Môj asistent, Gergely Simon, ktorý na tomto, ako aj na mnohých ďalších spisoch vykonal veľké množstvo práce, sa chystá v najbližšej budúcnosti opustiť Parlament. Chcel by som sa mu poďakovať za jeho príspevok k nášmu spoločnému cieľu, ktorým je chemicky bezpečnejšia Európa.
<SPEAKER ID="021" NAME="Hiltrud Breyer" AFFILIATION="Verts/ALE">
(DE) Vážená pani predsedajúca, všetci vieme, že chemikálie sa vyrábajú na celom svete a celosvetovo sa s nimi aj obchoduje. Rovnako globálne sú aj nebezpečenstvá a riziká s nimi spojené. Z toho dôvodu potrebujeme usmernenia v podobe jasnej klasifikácie a označovania, ktoré sa budú uplatňovať globálne. Bola by som rada, keby Európska únia sedela za volantom vozidla poháňajúceho veľmi jasné označovanie a silnú spotrebiteľskú ochranu. Dnes som tu však počula mnohých rečníkov, ktorí tvrdili, že namiesto miesta za volantom by Európska únia mala skôr sedieť v brzdiacom vozidle.
<P>
Aj keď túto politickú dohodu dokážem akceptovať, nie som ňou príliš nadšená. Áno, podarilo sa nám urobiť dôležitý krok smerom k väčšej bezpečnosti ľudí a životného prostredia. Teší ma aj to, že aj napriek správe od Výboru pre životné prostredie, verejné zdravie a bezpečnosť potravín, ktorá sa týkala limitných hodnôt pre označovanie, ktoré bolo voči danému odvetviu až príliš zhovievavé - objem údajov použitých pre klasifikáciu mal byť uvedený na štítku - sa nám v rámci rokovaní s Radou a Komisiou podarilo tieto škody obmedziť. Teší ma, že v súvislosti s požiadavkou na označovanie už viac neexistujú žiadne limitné hodnoty založené na tonáži, že neexistujú žiadne medzery v zákonoch, ktoré by mohlo dané odvetvie využiť, a že navrhovaný systém klasifikácie presúva pozornosť od testovania na zvieratách smerom k alternatívnym postupom.
<P>
Rada by som však videla zlepšenie označovania perzistentných, bioakumulatívnych a toxických látok a vytvorenie novej kategórie "akútna toxicita", pretože ide o nesmierne aktuálnu otázku, v ktorej sme mali preukázať ochotu konať. Myslím si, že sme dnes vyslali dôležitý signál pre zvýšenú bezpečnosť ľudí a životného prostredia, nesmieme však zaspať na vavrínoch. Táto téma nás bude zjavne zamestnávať aj v budúcnosti, pretože ešte stále existuje veľký priestor na zlepšenie.
<SPEAKER ID="022" NAME="Jean-Claude Martinez" AFFILIATION="NI">
(FR) Vážená pani predsedajúca, v súčasnosti už existujú globálne nariadenia v oblasti účtovníctva, globálne potravinové štandardy v Codex Alimentarious, globálne daňové štandardy a dohovory o dvojitom zdaňovaní vychádzajúce z modelu OSN. Teraz budeme mať aj globálne štandardy pre označovanie, klasifikáciu, balenie a tonáž chemických látok.
<P>
Globálne právne predpisy Hospodárskej a sociálnej rady OSN z roku 2002 (všeobecný harmonizovaný systém) sa transponujú do právnych predpisov Spoločenstva.
<P>
Globálna harmonizácia nepochybne prináša určitú hodnotu všetkým účastníkom - spotrebiteľom, používateľom aj malým a stredným podnikom - mimo týchto 2 000 strán a postupov, príloh a zoznamov nám však toto nariadenie ukazuje, že európska normalizácia nie je dostačujúca pre riešenie celosvetových problémov. Globálne problémy si vyžadujú globálne riešenia, čo znamená, že britský ministerský predseda, pán Gordon Brown, mal pravdu, keď povedal, že medzi úrovňou OSN a globálnou úrovňou sa európska úroveň stáva čoraz viac zastaralou, staromódnou a v konečnom dôsledku tiež nepoužiteľnou.
<SPEAKER ID="023" NAME="Zuzana Roithová" AFFILIATION="PPE-DE">
(CS) Vážené dámy, vážení páni, prestáva byť únosné, aby v rámci jednotného európskeho trhu platili rôzne vnútroštátne právne predpisy pre obchodovanie, obzvlášť v prípade nebezpečných látok. Zjednotenie klasifikácie a označovania nebezpečných chemických látok a zmesí je dobrou správou pre spotrebiteľov, pretože navrhovaná harmonizácia zvýši ochranu ich zdravia a životného prostredia. Pre konkurencieschopnosť európskeho priemyslu je zase výbornou správou to, že toto komplexné nariadenie týkajúce sa prepravy, dodávania a používania nebezpečných látok bude platiť nielen v Európskej únii, ale vďaka odporúčaniu OSN aj v ostatných krajinách sveta.
<P>
Toto nariadenie nadväzuje na nariadenie REACH, navyše však ešte zavádza triedu a kategóriu nebezpečnosti. Na štítkoch budú uvedené pokyny pre manipuláciu a povinné grafické symboly a piktogramy, ktoré budú zrozumiteľné všetkým ľuďom na celom svete. Nové požiadavky na balenie a uzávery zaistia ochranu proti otvoreniu nádob deťmi a umožnia tiež označovanie pre nevidiacich. Kritici varujú pred vyššími nákladmi súvisiacimi so zmenou označovania, vytvorením takzvaných bezpečnostných listov a zavedením nových technológií balenia. Som presvedčená, že tieto krátkodobé výdavky budú nižšie, než dlhodobé úspory nákladov súvisiace so zrušením dnešného rôzneho označovania výrobkov podľa miesta určenia. Doba vykonávania rozložená medzi obdobie rokov 2010 až 2015 je voči priemyslu tiež dostatočne ohľaduplná.
<P>
Veľmi oceňujem, že sa mojej kolegyni, pani Amalii Sartoriovej, podarilo dosiahnuť vynikajúci kompromis v rámci Parlamentu a zároveň tiež s Radou. Po mnohých mesiacoch trvania diskusií o výhradách návrhu Komisie sa jej podarilo dosiahnuť veľké zlepšenie a vyváženosť, a z toho dôvodu by som chcela veľmi apelovať, aby sme zajtra tento návrh prijali už v prvom čítaní. Je to príklad skvelej práce parlamentných spravodajcov s tímami Rady a Komisie.
<SPEAKER ID="024" NAME="Genowefa Grabowska" AFFILIATION="PSE">
(PL) Vážená pani predsedajúca, dnes tu diskutujeme o veľmi dôležitom nariadení, ktoré vzišlo z rozpravy a neskôr z rozhodnutia OSN. V tejto rozprave, ktorá bola zavŕšená prijatím globálneho harmonizovaného systému klasifikácie a označovania chemických látok a zmesí Hospodárskou a sociálnou radou OSN, zohrávali veľmi aktívnu a významnú úlohu všetky členské štátny, nielen OSN, predovšetkým však Európska únia a tiež Európska komisia. To znamená, že systém, ktorý sa počas tejto rozpravy ukoval, je aj naším systémom. Je preto dobré, že dnes prispôsobujeme a dávame do súladu naše nariadenia o používaní chemikálii s týmto systémom, pričom zároveň zabezpečujeme a prajeme si zabezpečiť, aby naši občania - občania Európskej únie - ako aj životné prostredie boli chránení pred následkami používania nebezpečných látok, pretože cieľom tejto harmonizácie, klasifikácie a označovania nebezpečných látok je zlepšiť úroveň ochrany zdravia, ako aj stav životného prostredia.
<P>
Chémia ovplyvňuje ľudí rovnakým spôsobom všade na svete. Keď si kupujete výrobok, nemusíte vedieť, z čoho je zložený. Mali by ste však vedieť, že si kupujete bezpečný výrobok. Mali byť ste byť schopný dôverovať výrobcovi a zakúpenému produktu. V tejto súvislosti je našou úlohou zabezpečiť vhodné označovanie, ktoré sa ešte stále do veľkej miery rôzni. Produkt, ktorý je v jednom štáte označený ako nebezpečný, je inom štáte zase označovaný ako toxický, a v treťom zase ako škodlivý. Je skutočne nemysliteľné, aby hospodárstvo a obchod fungovali takýmto spôsobom. Z toho dôvodu vítam túto správu a dnešnú diskusiu. Myslím si, že sa angažujeme v otázke, ktorá je veľmi dôležitá.
<P>
Chcela by som upozorniť na ešte jednu skutočnosť, konkrétne na následky spojené s potrebou poskytovať informácie o označovaní. Mám na mysli informácie, ktoré potrebujú poznať všetci, ktorí pôsobia v odvetví odpadového hospodárstva. Odpad z chemických produktov, ktorý je a aj naďalej bude otázkou obrovského významu pre naše životné prostredie, musí tiež tvoriť súčasť tej časti, ktorá uzatvára celý cyklus riadenia chemickým produktov a látok a následnej likvidácie odpadu z nebezpečných produktov. Pokúsme sa poskytnúť európskym občanov kvalitný produkt a vytvoriť v nich pocit chemickej bezpečnosti.
<SPEAKER ID="025" NAME="Luca Romagnoli" AFFILIATION="NI">
(IT) Vážená pani predsedajúca, vážené dámy, vážení páni, zdá sa, že vynikajúca práca pani Sartoriovej predstavuje najlepší legislatívny výsledok na aktualizáciu právnych predpisov a s tým spojenú lepšiu reguláciu niektorých aspektov chemického spracovania. Táto správa si zaslúži chválu nielen preto, že spĺňa požiadavky harmonizačného programu OSN, ale tiež preto, že sa zdá byť súdržná a rieši potreby výrobcov a spotrebiteľov, a samozrejme aj životného prostredia, do takej miery, do akej je to objektívne možné.
<P>
Ako obyčajne, ani teraz nie sú niektorí moji kolegovia a kolegyne úplne spokojní. Mám dojem, že nás k tomu až príliš často, pod zámienkou ochrany životného prostredia, núti vo svetle vedeckého a technologického pokroku ideologická radikalizácia. Zhodou okolností, a z úplne iných dôvodov, než som spomínal, kladú krajiny mimo Európskej únie, v neposlednom rade tiež Čína, na prvé miesto svoje hospodárstvo, tým, že umožňujú výrobu, prepravu a skladovanie chemikálií v podmienkach, ktoré vážne porušujú všetko, čo sa tu celkom správne snažíme ochrániť.
<P>
Správa pani Sartoriovej predstavuje základný krok vpred, pretože harmonizuje klasifikáciu látok a noriem pre označovanie a balenie nebezpečných látok a zmesí. Nepochybne tým prispeje k zlepšeniu bezpečnosti a lepšej prevencii pred rizikami, ktoré ohrozujú zdravie a bezpečnosť spotrebiteľov a zamestnancov, ale aj rizikami ohrozujúcimi životné prostredie.
<P>
V súčasnosti je možné, aby krajiny klasifikovali tú istú latku veľmi odlišným spôsobom, na základe rozdielnych klasifikačných systémov, ktoré sú v platnosti, pričom tieto rozdiely môžu byť také veľké, že môžu predstavovať riziko. Môže sa stať, že látky, ktoré sa v Európe klasifikujú ako nebezpečné, nemusia v niektorých iných krajinách, napríklad v Číne, obsahovať na svojom balení vôbec žiadne upozornenia.
<P>
Táto situácia vytvára nielen nespravodlivú konkurenčnú výhodu, znamená tiež vážnu hrozbu pre spotrebiteľov na celom svete, pričom táto skutočnosť, vážené dámy a páni, aj keď ju často kritizujeme, je ,bohužiaľ, pravdivá obzvlášť na globálnom trhu.
<SPEAKER ID="026" NAME="Åsa Westlund" AFFILIATION="PSE">
(SV) Vážená pani predsedajúca, musím sa priznať, že než som začala pracovať na environmentálnych otázkach, boli moje vedomosti o chemikáliách relatívne obmedzené. Čím viac som sa však o tejto téme dozvedela, tým skeptickejšie som sa stavala k používaniu takého veľkého množstva chemikálií v našej dnešnej spoločnosti. Nedávno som napríklad čítala, že v mojej vlasti, vo Švédsku, dramaticky vzrástla spotreba chemikálií, ktoré sa používajú v prípravkoch na čistenie domácností. Nikto nedokáže odhadnúť skutočný účinok týchto chemikálií na naše zdravie. Vieme však povedať, že už v súčasnosti, a nielen vo Švédsku, je každoročne hospitalizovaných mnoho detí, ktoré požili akútne toxické chemikálie nachádzajúce sa v prípravkoch pre domácnosti, a to aj napriek faktu, že chemické prípravky v súčasnosti obsahujú varovné označenia, ktoré na toto nebezpečenstvo upozorňujú.
<P>
Vďaka rozhodnutiu, ktoré sme dnes popoludní prijali, však tieto varovné označenia, bohužiaľ, zmiznú z mnohých produktov. Spoločne s niektorými kolegami som sa snažila túto situáciu zmeniť a zabezpečiť, aby bolo súčasné označovanie bežných produktov pre domácnosti zachované. Bohužiaľ, sa tak nestane. Je mi to veľmi ľúto, pretože to znamená stratu dôležitých informácií pre spotrebiteľov.
<P>
V každom prípade však vítam skutočnosť, že Európska únia bude mať harmonizované právne predpisy o klasifikácii, označovaní a balení, ktoré budú predstavovať doplnok k nariadeniu REACH, a že táto harmonizácia bola vypracovaná na základe existujúceho dobrovoľného medzinárodného systému. Uľahčuje sa tým život spotrebiteľom aj podnikom. Potom, čo dnes dospejeme k určitému rozhodnutiu, bude nesmierne dôležité, aby všetky príslušné vnútroštátne orgány prevzali na seba zodpovednosť za sprostredkovanie informácií o novom systéme označovania nielen podnikom, ale tiež v širšej rovine, t. j. rôznym spotrebiteľským skupinám.
<P>
Z toho dôvodu by som chcela využiť túto príležitosť a vyzvať Komisiu a pána komisára Verheugena, aby vykonali následnú kontrolu toho, ako, a s akým úspechom, sa tieto opatrenia vykonávajú, aby sme sa dozvedeli, či európski spotrebitelia porozumeli novému významu označovania.
<SPEAKER ID="027" NAME="Rovana Plumb" AFFILIATION="PSE">
(RO) Vážená pani predsedajúca, tento návrh nariadenia zabezpečuje spolu s ďalšími dvoma nariadeniami - nariadením o detergentoch a rozhodnutím o zmene a doplnení následných právnych predpisov - harmonizáciu európskych a svetových právnych predpisov o klasifikácii, označovaní a balení chemikálií. Vykonávanie týchto právnych predpisov bude mať pozitívne účinky na ľudské zdravie, ochranu životného prostredia a chemický priemysel. Rozvoj obchodu v podmienkach bezpečnosti a poskytovanie informácií spotrebiteľom je veľmi dôležité.
<P>
Vykonávanie systému GHS je potrebné zosúladiť s presadzovaním vykonávania smernice REACH výrobcami, ktorých je v Európskej únii približne 27 000, pričom až 95 % z nich tvoria malé a stredné podniky, a s rozvojom obchodu s krajinami mimo Európskej únie, konkrétne 25 % celkového objemu obchodu Európskej únie. Žiadam Komisiu, aby nestiahla návrh na vykonávanie nového nariadenia počas celého cyklu riadenia produktu vrátane etapy, v ktorom sa z produktu stáva odpad.
<P>
Blahoželám pani spravodajkyni k vynikajúcej práci.
<SPEAKER ID="028" NAME="Edit Herczog" AFFILIATION="PSE">
(HU) Vážená pani predsedajúca, ďakujem za slovo. V prvom rade by som chcela zablahoželať Komisii a spravodajcom, pretože sa im podarilo vytvoriť konštruktívnu diskusiu o návrhu OSN a pláne REACH, ktorý sme nedávno prijali, výsledkom čoho bolo dosiahnutie pokroku. Najväčšou výhodou tohto pokroku je z pohľadu Výboru pre vnútorný trh, spotrebiteľov aj podnikov štandardizované označovanie. Nezabúdajme však, že označovaním sa chemické látky nestanú bezpečnejšie! Väčšia bezpečnosť sa dosahuje bezpečným používaním a lepšími voľbami zo strany spotrebiteľov, a preto musíme zabezpečiť, aby tento návrh právnych predpisov predstavoval posun v tomto smere, a aby sa stretol s pozitívnym ohlasom. Nakoniec by som chcela povedať a zamerať vašu pozornosť na skutočnosť, že sa Európskej únii podarilo na pôde OSN spojiť svoje sily. Teraz však musíme v spolupráci s OSN urobiť všetko, čo je v našich silách, aby tieto právne predpisy prijal aj zvyšok sveta. Navrhujem to preto, aby sme pre naše právne predpisy o chemickom priemysle našli nasledovníkov aj medzi zvyškom sveta, v transatlantickej hospodárskej rade a v ďalších medzinárodných fórach. Ďakujem vám za pozornosť.
<SPEAKER ID="029" NAME="Alessandro Foglietta" AFFILIATION="UEN">
(IT) Vážená pani predsedajúca, vážené dámy, vážení páni, chcel by som zablahoželať pani spravodajkyni Sartoriovej a tiež tieňovým spravodajcom, Rade a Komisii k tomu, že sa im podarilo dosiahnuť dohodu o balíku GHS už v prvom čítaní.
<P>
Podarilo sa nám dosiahnuť cieľ, ktorý sme si vytýčili, t. j. zabezpečiť čo najrýchlejšie fungovanie tohto nového systému a jeho súlad s nariadením REACH, a zároveň zabezpečiť vysokú úroveň ochrany ľudského zdravia a životného prostredia a splniť komerčné potreby podnikov, ktoré môžu teraz jednoduchšie preniknúť na zahraničné trhy.
<P>
Keď už bude systém GHS zavedený, podniky budú môcť fungovať na základe klasifikačného systému látok harmonizovaného na medzinárodnej úrovni, ktorý okrem iného umožní jednoduchší prístup k právnym predpisom o látkach prostredníctvom Európskej chemickej agentúry. Pomocou tohto nariadenia, ktorým sa v Európskej únii zavádzajú medzinárodné kritéria na klasifikáciu a označovanie nebezpečných látok a zmesí, zabezpečíme, že naše podniky budú pripravené otvoriť sa globálnemu trhu. Prospech z tohto nariadenia budú mať nepochybne aj spotrebitelia, ktorí budú môcť jednoduchšie rozpoznať nebezpečné látky, medzi ktoré patria napríklad toxické, žieravé a dráždivé látky.
<P>
Systém označovania GHS pomôže vďaka svojím jednotným piktogramom, ktoré budú jednoduchšie zrozumiteľné, identifikovať riziká plynúce z látok, ktoré sa nachádzajú v produktoch každodenného použitia, akými sú detergenty a mydlá. Okrem toho pomôže systém GHS, ktorý v prípade mnohých chemických látok vyžaduje, aby boli uzávery na ich balení uzatvorené pomocou osobitných bezpečnostných prístrojov, ochrániť naše deti pred nebezpečnými úrazmi v domácnosti spôsobenými náhodným požitím toxických alebo žieravých látok.
<P>
Systém GHS si bude samozrejme vyžadovať určité úsilie zo strany podnikov, predovšetkým malých a stredných podnikov, ktoré by mali tomuto novému systému dôverovať. Systém zavedie sedem nových rizikových kategórií a novú klasifikáciu pre systém dopravy. Práve z toho dôvodu nás nesmierne teší dohoda, ktorú sa podarilo dosiahnuť s Radou, v ktorej bola zohľadnená aj podpora, informácie a požiadavky na zábeh, predovšetkým pre malé a stredné podniky.
<P>
Dohoda zároveň berie do úvahy konsenzus o potrebe čo najväčšieho obmedzenia testovania na zvieratách a akejkoľvek duplikácie týchto testov, ktorý sa dosiahol medzi všetkými parlamentnými skupinami. Vzhľadom na všetky horeuvedené dôvody bude moja skupina hlasovať za predložený balík.
<SPEAKER ID="030" NAME="Carl Schlyter" AFFILIATION="Verts/ALE">
(SV) Chcel by som len reagovať na slová môjho kolegu, pána poslanca Bootha, ktorý hovoril o tom, že environmentálne hnutie chce ochraňovať ľudí, ale nie zvieratá. Zdá sa, že túto otázku nesprávne pochopil. Je to otázka klasifikácie. V textoch, o ktorých hovoril pán Booth, sa uvádza, že s chemickou zmesou sa nesmie manipulovať výlučne pre účely klasifikácie s cieľom dosiahnuť splnenie určitého limitu, t. j. že nie je dovolené vykonávať veľký počet testov na zvieratách výlučne s cieľom vyhnúť sa označovaniu. Znamenalo by to totiž používanie chemických zmesí, ktoré by obsahovali nebezpečné látky, aj keď iného druhu, a ktoré by tým pádom v podstate nespĺňali limit stanovený pre označovanie. V týchto prípadoch by teda bola jediným cieľom vykonávaných pokusov na zvieratách snaha vyhnúť sa označovaniu. Presne z toho dôvodu potrebujeme spomínané texty.
<P>
V tomto prípade sa berie ohľad na ľudské aj zvieracie zdravie. Podarilo sa nám predísť testovaniu na zvieratách, ľudia však budú dostávať správne informácie o chemikáliách, aby mohli prijať správne kroky na ochranu pre nimi. Pán Booth teda túto otázku skutočne nesprávne pochopil!
<SPEAKER ID="032" NAME="Günter Verheugen">
podpredseda Komisie. - (DE) Vážená pani predsedajúca, vážené dámy, vážení páni, táto dynamická a živá diskusia nám ukázala, že sa zaoberáme dôležitou a ďalekosiahlou otázkou. Myslím si, že dnes môžeme povedať, že podniknutím tohto kroku sa zavŕši intenzívna legislatívna práca v oblasti chemického priemyslu a výroby a používania chemikálií v Európe - práca, ktorá si vyžiadala mnoho rokov.
<P>
Využijúc priliehavú metaforu, ktorú vo svojom prejave použila pani Breyerová, by som chcel jednu vec uviesť na pravú mieru. Kto sedí za volantom, a kto v brzdiacom vozidle? Jedno je isté: pokiaľ ide o právne predpisy pre oblasť chemikálií, Európska únia sedí za volantom celého sveta. Nikde inde vo svete neexistujú také nariadenia, aké sme zaviedli my, a nikde inde sa na chemický priemysel nekladú také požiadavky, aké naň kladieme my. Z toho dôvodu je Komisia pevne presvedčená, že v súvislosti s horizontálnymi právnymi predpismi pre toto odvetvie je potrebných ešte niekoľko rokov, v ktorých by sme zaviedli do praxe opatrenia, na ktorých sme sa dohodli, a že by sme sa zároveň v tejto chvíli nemali púšťať do akýchkoľvek ďalších veľkých projektov. Existuje dobrý dôvod, pre ktorý právne predpisy REACH poskytujú obdobie na preskúmanie, pričom by sme mali skutočne veľmi dôkladne dodržiavať obdobia, na ktorých sa dohodli zákonodarcovia. To znamená, že Komisia bude svoje správy a návrhy predkladať vždy načas. Pokiaľ ide o veľké horizontálne iniciatívy, dovoľte mi zopakovať, že Komisia v najbližšej budúcnosti nezamýšľa v tejto súvislosti predkladať žiadne nové návrhy.
<P>
Môžem vás uistiť o globálnej účinnosti tohto systému. Všetky informácie, ktoré mám k dispozícii, ukazujú, že všade na svete sa príslušné subjekty angažujú a tvrdo pracujú na vykonávaní tohto systému, o ktorom sa rozhodlo na pôde OSN. Pokiaľ ide o samotné vykonávanie, nachádzame sa jednoznačne na čele celej skupiny. Myslím si, že mnohé významné krajiny čakali presne na tento krok, ktorý sme dnes podnikli, pretože chcú založiť svoje vlastné právne predpisy a ich vykonávanie na vzore Európskej únie. Očakávam, že tieto procesy budú teraz zavŕšené v mnohých krajinách.
<P>
Pán Schwab položil veľmi zaujímavú otázku, či by príloha 6 nemala obsahovať aj prechodné lehoty pre prahové hodnoty konzervácie, ktoré boli odstránené s cieľom dosiahnuť kompromis medzi politickými stranami. Môžem povedať len toľko, že Komisia nevidí v zavedení prechodných lehôt žiadny problém. Ja osobne ich považujem za potrebné a vhodné, ich vynechanie v právnych predpisoch však nebolo náhodné. Bolo súčasťou celkového kompromisu, pričom, ak vezmeme do úvahy všetky okolnosti, nemyslím si, že by bolo vhodné, aby Komisia umožnila, aby otázka prechodných lehôt pre niekoľko produktov spôsobila krach celého kompromisu. Postaráme sa však o to, aby sa zámery zákonodarcov dosiahli vhodnou formou.
<P>
Aj ja cítim rovnaké znepokojenie ako tí, čo vyjadrili svoje starosti v súvislosti s testovaním na zvieratách. Skutočne dúfam, že tieto právne predpisy nebudú mať za následok zvýšenie počtu pokusov na zvieratách. Je dôležité, aby bolo v súvislosti s týmito právnymi predpismi absolútne zakázané testovanie na primátoch. Ešte raz by som chcel zdôrazniť, že Komisia bude vynakladať všetko svoje úsilie, aby do najvyššej možnej miery obmedzila uskutočňovanie testov na zvieratách. Z môjho pohľadu to znamená, že musíme zvyšovať naše úsilie zamerané na nájdenie uznávaných alternatívnych metód, ktoré by nahradili testovanie na zvieratách. Každý, koho táto otázka znepokojuje, si môže byť istý, že som na jeho strane.
<P>
Na záver mi dovoľte povedať, že podľa mňa máme pred sebou právne predpisy, ktoré prinášajú výhody pre každú zo zúčastnených strán. Som skutočne povďačný každému, kto sa na ich príprave podieľal.
<SPEAKER ID="033" NAME="Amalia Sartori" LANGUAGE="IT">
Vážená pani predsedajúca, vážené dámy, vážení páni, dnešná rozprava ma nesmierne potešila. Chcela by som sa poďakovať všetkým poslancom a poslankyniam, ktorí do tejto rozpravy prispeli, a chcela by som im zároveň poďakovať za ich slová podpory v súvislosti s prácou, ktorú som vykonala, a ktorú bolo možné vykonať jedine s ich pomocou a s pomocou tieňových spravodajcov a spravodajcov Výboru pre priemysel, výskum a energetiku a Výboru pre vnútorný trh a ochranu spotrebiteľa požiadaných o stanovisko. Zdá sa, že väčšina rečníkov, ktorí dnes vystúpili, je spokojná s výsledkami, ktoré sa nám podarilo dosiahnuť.
<P>
Vítam stanovisko jedného z rečníkov, ktorý povedal, že dokonca aj GHS je prebiehajúcim procesom, a okrem toho je tiež pracovnou metódou, ktorú sme zaviedli. V týchto situáciách je to skutočne výstižné označenie, pričom si uvedomujeme, že svet sa bude aj naďalej meniť a vyvíjať a z toho dôvodu sme v tomto nariadení, podobne ako v prípade nariadenia REACH a ďalších nariadení, dbali na to, aby sme vytvorili veľmi konkrétny a presný regulačný rámec a ponechali priestor na budúce zmeny založené na týchto kritériách, aj keď aj samotné kritériá sú vopred stanovené. Takto som to aspoň pochopila z prejavu pána komisára, ktorý hovoril hneď predo mnou o tom, že schvaľuje časť rozpravy, ktorá práve prebehla.
<P>
Uvedomujeme si, že dnes ratifikujeme nariadenie, ktoré sa teší zo širokej podpory, a ktoré pomôže priniesť prospech spotrebiteľom aj zamestnancom v tomto sektore, ktorí tvoria prevažnú väčšinu populácie. Vieme, že ide o pravidlá, ktoré sa budú používať ako rámec a ako nepopierateľný a nespochybniteľný referenčný bod. Ešte raz by som chcela zdôrazniť, že žijeme v neustále sa meniacom svete, aj pokiaľ ide o tieto pravidlá, ktoré patria do právomocí Komisie.
<SPEAKER ID="034" NAME="Predsedajúca">
Spoločná rozprava sa skončila.
<P>
Hlasovanie sa uskutoční dnes.
<P>
Písomné vyhlásenia (článok 142)
<SPEAKER ID="035" NAME="Daciana Octavia Sârbu  " LANGUAGE="RO">
Návrh rozhodnutia, ktorým sa zavádza globálny harmonizovaný systém klasifikácie, označovania a balenia chemikálií (GHS) predstavuje dôležitý krok v oblasti ochrany životného prostredia, spotrebiteľov, ktorí budú mať väčšie právomoci pri výbere, ako aj podnikov, ktoré majú záujem vstúpiť na medzinárodný trh.
<P>
Harmonizované používanie označení a jednotný popis nebezpečenstiev plynúcich z chemikálií vytvára v spotrebiteľoch vyššiu dôveru v tieto produkty a zároveň podporuje medzinárodný obchod, vzhľadom na to, že priemysel bude môcť používať rovnaké označenia vo všetkých regiónoch, do ktorých bude svoje produkty vyvážať. Okrem toho je harmonizovaný systém klasifikácie chemických látok kľúčovým faktorom pre zabezpečenie voľného pohybu tovarov v rámci vnútorného trhu.
<P>
V každom prípade sa však musíme ubezpečiť, že sa týmto nariadením nezvýši počet testovaní na stavovcoch s cieľom harmonizovať klasifikačné kritériá, a že sa tieto testy budú vykonávať jedine vtedy, ak nebudú existovať žiadne alternatívne riešenia, ktoré by zabezpečili rovnakú úroveň kvality.
<P>
Globálny harmonizovaný systém klasifikácie by mal umožniť používanie metód, ktoré nezahŕňajú testovania na zvieratách, a to aj v prípade, ak by si ich overenie vyžiadalo dlhý a nákladný byrokratický proces. Vzhľadom na to, že testovania na zvieratách neboli nikdy oficiálne potvrdené, autorizácia alternatívnych testovaní sa javí ako zbytočná zaťaž. Napriek tomu je však potrebné podporovať výskum v tejto oblasti.
<SPEAKER ID="036" NAME="Richard Seeber  " LANGUAGE="DE">
V tomto modernom svete prichádzajú spotrebitelia čoraz častejšie do kontaktu s rôznymi látkami, z ktorých niektoré môžu byť nebezpečné.
<P>
Ak chceme niektoré produkty, vrátane produktov, ktoré mnohí z nás používajú každý deň, používať bezpečne a spôsobom, ktorý neohrozí naše zdravie, je nesmierne dôležité poznať informácie o látkach, ktoré obsahujú. Globálny harmonizovaný systém klasifikácie a označovania chemických látok a zmení (GHS), ktorý bol vytvorený v roku 2002 na úrovni OSN s aktívnym prispením Európskej únie, sa má tento rok začať vykonávať vo všetkých členských štátoch. Jednou z hlavných výhod tohto systému je používanie univerzálnych piktogramov na znázornenie rizík. Vďaka nim môžu spotrebitelia aj obchodníci okamžite určiť, či určitý produkt obsahuje niektoré látky, ktoré môžu byť nebezpečné. Okrem toho zavádza systém GHS aj štandardizované definície, napríklad LD50 (smrteľná dávka 50), ktoré veľmi jasne informujú o rizikách, ktoré sa viažu na určitú latku. Spoločenstvo a Európsky parlament si stanovili za svoj cieľ obmedziť do najvyššej možnej miery počet testovaní na zvieratách uskutočňovaných pre účely hodnotenia látok.
<P>
Okrem toho boli pre orgány v členských štátoch vypracované presnejšie definície a jasnejšie usmernenia. Úspešné vykonávanie systému GHS predstavuje dôležitý míľnik pri vytváraní skutočného európskeho vnútorného trhu a prinesie výhody aj v súvislosti s medzinárodným obchodom.
