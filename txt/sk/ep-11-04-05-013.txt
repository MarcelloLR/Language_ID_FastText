<CHAPTER ID="013">
Hodina otázok (otázky pre Komisiu) 
<SPEAKER ID="451" NAME="Predsedajúca">
Ďalším bodom programu je hodina otázok (B7-0210/2011).
<P>
Nasledujúce otázky sú určené Komisii.
<P>

<P>
Vec: Poskytovanie humanitárnej pomoci krajinám severnej Afriky
<P>
Nedávne udalosti, ku ktorým došlo v štátoch severnej Afriky (Egypt, Tunisko, Líbya) iba zhoršili už aj tak veľmi ťažké životné podmienky mnohých skupín obyvateľstva.
<P>
V dôsledku ekonomickej chudoby dochádza k značným migračným tokom, ktoré vedú do členských štátov EÚ nachádzajúcich sa v oblasti Stredozemného mora. Prijala Komisia opatrenia zamerané na hospodársku, lekársko-farmaceutickú a humanitárnu pomoc v nadväznosti na krízu, ktorá zachvátila severnú Afriku? Ak áno, aké sú to opatrenia?
<P>
Aké opatrenia zamýšľa prijať, pokiaľ ide o členské štáty EÚ nachádzajúce sa v oblasti Stredozemného mora, ktoré prijímajú utečencov pochádzajúcich zo severnej Afriky?
<P>
Aké problémy pri poskytovaní humanitárnej pomoci prinášajú prebiehajúce vojenské operácie?
<SPEAKER ID="453" NAME="Kristalina Georgievová">
členka Komisie. - Komisia 25. februára 2011 prijala v súvislosti s krízou v Líbyi núdzové rozhodnutie o operáciách humanitárnej pomoci vo výške 3 milióny EUR. Uvedené finančné prostriedky sa okamžite mobilizovali a v skutočnosti predstavovali prvý výrazný príspevok. Táto počiatočná suma sa vzhľadom na rýchlo rastúce humanitárne potreby 3. marca zvýšila na 30 miliónov EUR. Na spolufinancovanie materiálnej pomoci zo strany členských štátov sa v rámci rozpočtového riadku pre civilnú ochranu mobilizovala dodatočná suma vo výške 6 miliónov EUR.
<P>
Humanitárna pomoc EÚ sa vykonáva prostredníctvom našich partnerov financovaných Generálnym riaditeľstvom pre humanitárnu pomoc a civilnú ochranu (ECHO) alebo prostredníctvom materiálnej pomoci zo strany členských štátov a mobilizuje a koordinuje sa pomocou mechanizmu civilnej ochrany EÚ. Týka sa poskytovania pomoci ľuďom, ktorí utekajú z Líbye na hraniciach s Tuniskom, Egyptom a Alžírskom, podpory návratu štátnych príslušníkov tretích krajín do krajín ich pôvodu, poskytovania pomoci a humanitárnej ochrany ľuďom v postavení utečenca, ktorí sa nemôžu vrátiť do vlastnej krajiny, pretože takúto krajinu nemajú, a Líbyjčanom, ktorí utekajú z Líbye. Ďalej sa týka financovania a rozmiestňovania núdzových zásob na poskytovanie humanitárnej pomoci v rámci Líbye a financovania zdravotníckeho materiálu, neodkladných chirurgických zákrokov a potravinovej pomoci v rámci Líbye, ktorá sa má uskutočniť v prípade dostupnosti týchto oblastí. V súčasnom období nie je dostupné celé územie. Zatiaľ môžeme vykonávať činnosť vo východnej časti, nie však v západnej, ktorú kontroluje Kaddáfí.
<P>
Komisia a vysoká predstaviteľka Únie pre zahraničné veci a bezpečnostnú politiku 8. marca 2011 prijali spoločné oznámenie s názvom Partnerstvo pre demokraciu a spoločnú prosperitu s južným Stredozemím. Oznámenie predstavuje stratégiu na podporu významných zmien v južných susedských krajinách zo strany Európy. Komisia tiež mobilizovala vlastné nástroje na prípadnú podporu Talianska a ďalších členských štátov v prípade, že by došlo k rozsiahlemu prílevu migrantov zo severnej Afriky. Súčasťou tejto reakcie sú operatívne opatrenia a finančná pomoc. Spoločná operácia agentúry Frontex Hermes 2011 sa začala 20. februára so zapojením prostriedkov a odborníkov z viacerých členských štátov. Dôsledne sledujeme vývoj a pripravujeme sa na rozličné scenáre. Operácie agentúry Frontex je možné v prípade potreby posilniť s cieľom pomáhať riešiť možné nové prílevy. Komisia je pripravená mobilizovať dodatočnú finančnú pomoc z fondov, ako je napríklad Fond pre vonkajšie hranice a Európsky fond pre utečencov, ktorá dosahuje celkovú sumu vo výške 25 miliónov EUR. Veľké množstvo členských štátov je pripravených poskytnúť veľmi vítaných odborných pracovníkov a technické prostriedky.
<P>
Súčasné vojenské operácie v porovnaní so súčasným stavom neovplyvnili úroveň prístupu humanitárnej pomoci, pretože bola od začiatku krízy obmedzená silami, ktoré sú prívržencami Kaddáfího. Prebiehajúce rokovania medzi orgánmi v Tripolise a Úradom Organizácie Spojených národov pre koordináciu humanitárnych záležitostí (UNOCHA) ešte nevyústili do uzatvorenia dohody o prístupe humanitárnej pomoci do západnej Líbye.
<SPEAKER ID="454" NAME="Georgios Papastamkos" AFFILIATION="PPE">
(EL) Ďakujem pani komisárke za podrobnú odpoveď. To, že Európska únia je v prípade poskytovania humanitárnej pomoci na v celosvetovom meradle na čele, a to, že preukazuje svoju humanitárnu stránku, pokladám za mimoriadne dôležité.
<P>
Je tu, samozrejme, otázka, ktorá je dlhodobá a ktorá sa týka toho, či sa humanitárna pomoc dostáva k skutočným príjemcom. Veľmi dôležitú úlohu v tomto prípade zohráva transparentnosť. Pani komisárka, všimol som si neochotu zo strany severoeurópskych krajín angažovať sa nad zmluvný rámec a otvoriť európsky trh, otvoriť svoje hranice vývozu poľnohospodárskych výrobkov z týchto krajín, zo severnej Afriky, do Európskej únie. Nemôže však na to znova doplatiť južná Európa, pretože práve tam dochádza k hospodárskej súťaži. Južná časť sa nachádza pod tlakom týkajúcim sa prisťahovalectva. Nemôžeme mať aj problém s poľnohospodárstvom.
<SPEAKER ID="455" NAME="Kristalina Georgievová">
členka Komisie. - Po prvé, pokiaľ ide o účinnosť humanitárnej pomoci, od začiatku krízy možno doterajší najzávažnejší humanitárny vplyv rozdeliť na tri časti. Po prvé, ide o odlev migrujúcich pracovníkov do Tuniska, Egyptu, Alžírska a Nigeru. V tejto oblasti konali Komisia a členské štáty veľmi účinne. Mobilizovali sme letecké nasadenie prostriedkov členských štátov, ako aj nasadenie po mori s cieľom dopraviť ľudí do ich domovov. Mobilizovali sme aj humanitárnu podporu pre Medzinárodnú organizáciu pre migráciu a pre agentúru OSN pre utečencov, aby mohli pomôcť obrovskému množstvu 420 000 ľudí, ktorí utekajú z Líbye.
<P>
Po druhé, vo východnej časti Líbye, do ktorej máme prístup, sme poskytli podporu vo forme lekárskej starostlivosti a rozmiestnenia dodávky potravín. Ešte nedošlo k potravinovej kríze, ide však o krajinu, ktorá dováža 90 % svojich potravín, preto musíme byť pripravení. Poskytujeme aj pomoc obyvateľom subsaharskej Afriky, predovšetkým obyvateľom Čadu, ktorí sa ocitli vo veľmi zložitej situácii z dôvodu ohrozenia vlastnej bezpečnosti. Sú vnímaní ako žoldnieri, ako bojovníci a, samozrejme, v prípade mnohých z nich to tak nie je. Prioritu predstavuje aj pomoc s cieľom dopraviť týchto ľudí na bezpečné miesto, predovšetkým v Egypte.
<P>
Po tretie, vieme, že v oblastiach, ktoré kontroluje Kaddáfí, existujú humanitárne potreby, máme však obmedzenú možnosť dostať sa do nich. Vyčlenili sme 9 miliónov EUR v prípade, že budeme mať vhodné podmienky na ich mobilizáciu. V skutočnosti sme dali pokyny Svetovému potravinovému programu a ďalším humanitárnym organizáciám, aby boli pripravené na poskytnutie pomoci.
<P>
Pokiaľ ide o druhú časť vašej otázky, o prístup na trhy, je podstatou iniciatívy pre južné Stredozemie, ktorú som načrtla. Ide o zaručenie toho, aby sme týmto krajinám ponúkli perspektívu lepšej budúcnosti v oblasti pracovných miest a prosperity. V tomto smere kladieme skutočne veľmi silný dôraz na obchod, obchod s Európou, ale aj na obchod medzi krajinami Stredozemia.
<SPEAKER ID="456" NAME="Zigmantas Balčytis" AFFILIATION="S&amp;D">
- (LT) Situácia, ku ktorej došlo v severnej Afrike, skutočne donútila Európsku úniu riešiť závažné problémy. V denníku Financial Times bolo uvedené vyjadrenie pani komisárky, že Európska únia úspešne evakuovala svojich občanov z Líbye. Z krajiny však zároveň odišli odborníci v oblasti zdravotnej starostlivosti, z ktorých väčšina boli občania Bulharska. Ako ste uviedli, Európska únia poskytuje rozličné formy humanitárnej pomoci. Zároveň však čelíme ďalšej núdzovej situácii, pretože krajina skutočne zostala bez potrebnej lekárskej pomoci. Akým spôsobom máte v pláne riešiť tento problém?
<SPEAKER ID="457" NAME="Kristalina Georgievová">
členka Komisie. - V prvom rade by som chcela uviesť, že evakuácia európskych občanov bola veľmi úspešná. Podarilo sa nám dosiahnuť koordináciu medzi našimi členskými štátmi a zriadili sme monitorovacie a informačné centrum na vytvorenie platformy na túto koordináciu. Vďaka tomu sme z Líbye najrýchlejším a najbezpečnejším spôsobom dostali prevažnú väčšinu našich občanov. V čase ukončenia tejto hromadnej evakuácie zostalo v Líbyi iba približne 200 ľudí, ktorí chceli byť evakuovaní. Práve v tejto chvíli, v priebehu našej diskusie, niektorých z nich bezpečne evakuuje ruské lietadlo.
<P>
Pokiaľ ide o lekárske služby, pri evakuácii európskych občanov zasiahol zákon neplánovaných dôsledkov, pretože niektorí európski občania poskytovali lekárske služby v rámci líbyjskej zdravotnej starostlivosti. Evakuovalo sa veľké množstvo zdravotných sestier, ale menšie množstvo lekárov. V súčasnosti vynakladáme maximálne úsilie, aby sme umožnili humanitárnym organizáciám, ktoré sa špecializujú na lekársku starostlivosť s cieľom poskytnúť Líbyjčanom a štátnym príslušníkom tretích krajín prístup k uvedenej starostlivosti.
<P>
Znova opakujem, že je potrebné neustále zdôrazňovať zásadný význam toho, aby Kaddáfí umožnil humanitárnym organizáciám vykonávať činnosť v západnej časti Líbye. Bohužiaľ, ešte k tomu nedošlo. Vo východnej časti krajiny máme vlastný tím odborníkov. Vrátili sa z hodnotiacej misie a informovali, že hoci počet zranených, ktorí potrebujú lekársku starostlivosť, narastá, zdravotnícky materiál a podpora vrátane personálu, ktoré poskytuje medzinárodné spoločenstvo, sú vo východnej časti Líbye vo všeobecnosti dostačujúce. V mestách, ako je Misurata, a v ďalších oblastiach, ktoré kontroluje Kaddáfí, to však tak nie je. Ako zrejme viete, v súčasnosti prebiehajú pokusy o vyslanie zdravotníckych lodí ako spôsobu zvýšenia dostupnosti lekárskej starostlivosti.
<P>
Vec: Rozdiely v oblasti zdravotnej starostlivosti v členských štátoch EÚ
<P>
Medzi regiónmi a členskými štátmi EÚ ešte stále existujú veľké rozdiely v službách zdravotnej starostlivosti a nerovnosti medzi pacientmi, čo sa týka kvalitných služieb a preplácania liekov určených na vážne ochorenia, ako je napríklad Alzheimerova choroba.
<P>
Plánuje Komisia prijať nejaké opatrenia? Ak áno, aké opatrenia prijme, aby podporila vypracovanie národných alebo regionálnych stratégií zameraných na znižovanie nerovností v oblasti zdravotnej starostlivosti a na zabezpečenie prístupu ku kvalitným službám zdravotnej starostlivosti pre pacientov v EÚ?
<SPEAKER ID="459" NAME="Maria Damanaki">
členka Komisie. - Podľa zmluvy je riešenie týchto otázok v právomoci členských štátov. Európska únia prijíma opatrenia na podporu, koordináciu alebo doplnenie opatrení členských štátov zameraných na ochranu a zlepšovanie zdravia ľudí. Vzhľadom na to je Komisia presvedčená, že všetci občania Únie majú právo na univerzálny prístup k vysokokvalitnej starostlivosti.
<P>
Z tohto dôvodu Komisia prijala v uvedenej oblasti niekoľko iniciatív a na otázku váženého pána poslanca s radosťou odpoviem. Komisia v roku 2009 prijala oznámenie s názvom Solidarita v oblasti zdravia: zmierňovanie nerovností v oblasti zdravia v Európskej únii. V tomto oznámení sa zdôrazňuje potreba odstrániť nerovnosti v oblasti zdravia.
<P>
V decembri minulého roka útvary Komisie prijali aj spoločné opatrenie so 14 členskými štátmi zamerané na zmierňovanie nerovností v oblasti zdravia v rámci programu zdravia. Na univerzálny prístup k vysokokvalitnej starostlivosti je zameraná aj otvorená metóda koordinácie zdravotnej a dlhodobej starostlivosti. Členské štáty sa v tejto súvislosti dohodli na konkrétnych cieľoch týkajúcich sa systémov zdravotnej starostlivosti, prístupu k zdravotnej starostlivosti, kvality zdravia a udržateľnosti politík v oblasti zdravotnej starostlivosti. Okrem toho budú mať pacienti z EÚ na základe novej smernice o právach pacientov pri cezhraničnej zdravotnej starostlivosti príležitosť získať informácie o liečbe dostupnej v zahraničí a možnosť uchádzať sa o možné preplatenie nákladov.
<P>
Na záver chcem uviesť, že zdravotnícky sektor je jednou z oblastí financovaných v rámci súčasnej politiky súdržnosti. Opatrenia financované v tomto kontexte, ako je napríklad modernizácia nemocničnej infraštruktúry, nákup medicínskeho vybavenia alebo odborná príprava zdravotníckeho personálu, môžu pomôcť zlepšiť prístup občanov k zdravotníckej starostlivosti, a to najmä v najchudobnejších regiónoch.
<SPEAKER ID="460" NAME="Zigmantas Balčytis" AFFILIATION="S&amp;D">
(LT) Pani komisárka, rád by som vám poďakoval za veľmi vyčerpávajúcu odpoveď. Ak však hovoríme o pacientoch, ktorí trpia vážnymi chorobami, mojich voličov často zaujíma jedna konkrétna otázka. Najdôležitejšia otázka je skutočne starostlivosť, tú však veľmi často poskytujú rodiny pacientov. Opatrovatelia už nie sú schopní zúčastňovať sa v plnej miere na trhu práce a ich situácia je veľmi nejasná. Nedomnievate sa, že spolu s harmonizáciou služieb zdravotnej starostlivosti je potrebné regulovať aj túto otázku, aby tak mohli sociálnu ochranu využívať aj opatrovatelia?
<SPEAKER ID="461" NAME="Nikolaos Chountis" AFFILIATION="GUE/NGL">
(EL) Vzhľadom na to, že smernica o právach pacientov pri cezhraničnej zdravotnej starostlivosti, o ktorej ste hovorili, ešte nenadobudla účinnosť, by som vám chcel položiť otázku. Majú už pacienti v prípade, že sa uchádzajú o služby zdravotnej starostlivosti v inom štáte, nárok dostať kompenzáciu z vlastného poistného fondu? Parlamentu by som len chcel pripomenúť, že Európsky súdny dvor už rozhodol v prospech tejto možnosti.
<SPEAKER ID="462" NAME="Silvia-Adriana Ţicău" AFFILIATION="S&amp;D">
(RO) Chcela by som položiť túto otázku: Pokiaľ ide o vnútroštátne služby v oblasti zdravotnej starostlivosti a skutočnosť, že mnohé členské štáty, žiaľ, v dôsledku hospodárskej a finančnej krízy znížili svoje rozpočty pre zdravotníctvo, aké opatrenia má Komisia v úmysle prijať, aby členské štáty nemuseli uvedené rozpočty znižovať? Každý pacient, ktorému sa liečba neposkytne včas, predstavuje pre služby zdravotnej starostlivosti dodatočné náklady.
<SPEAKER ID="463" NAME="Maria Damanaki">
členka Komisie. - Vo všeobecnosti môžem povedať, že musíme riešiť všetky tieto problémy a mať na pamäti, že uvedená problematika je v právomoci členských štátov. Musíme to preto rešpektovať.
<P>
Chápem váš argument, že rozdiely pretrvávajú, ale Komisia v každom prípade urobí všetko, čo bude v jej silách, aby uľahčila členským štátom harmonizáciu ich vzájomnej situácie. Našou prioritou je uľahčenie spolupráce medzi členskými štátmi s cieľom zmierniť nerovnosti. Ďalšie opatrenie, ktoré môžeme prijať, je venovať sa tejto otázke v rámci procesu týkajúceho sa zodpovednosti podnikov v oblasti liečiv, ktorý začala Komisia.
<P>
Pokiaľ ide o otázku pána Chountisa, môžem povedať, že keď smernica nadobudne účinnosť, poskytneme jasný právny rámec týkajúci sa práv na preplácanie cezhraničnej zdravotnej starostlivosti. Potom navrhneme zmiernenie nerovností, ktoré vyplývajú z odlišného vykonávania rozhodnutí Európskeho súdneho dvora. Občania si tak budú istí, kedy a na akom základe im budú alebo nebudú preplatené náklady na starostlivosť, ktorú im poskytli v zahraničí. Obávam sa, že dovtedy budeme musieť počkať.
<P>
Vec: Podporné technológie
<P>
Vzhľadom na pretrvávajúce nedostatky pri premietaní výskumu a vývoja do komerčných produktov v Európe, môže Komisia poskytnúť celkový pohľad na súčasný stav, čo sa týka posilňovania postavenia Európy v oblasti základných podporných technológií?
<SPEAKER ID="465" NAME="Antonio Tajani" LANGUAGE="IT">
Pokiaľ ide o podporné technológie, Komisia prijala 30. septembra 2009 oznámenie, v ktorom sa stanovila spoločná stratégia pre túto oblasť. V uvedenom oznámení sme zdôraznili, že napriek vynikajúcim kapacitám v oblasti výskumu a vývoja v rámci určitých základných podporných technológií sa nám nedarí dosiahnuť primerané výsledky, pokiaľ ide o ich premenu na tovary a služby.
<P>
Preto som presvedčený, že je dôležité, aby sme stanovili stratégiu zameranú na ďalšie využívanie základných podporných technológií v európskom priemysle. Tento prístup bol zdôraznený aj v iniciatívach Komisie, predovšetkým v iniciatívach týkajúcich sa priemyselnej politiky, Únie inovácií a v Digitálnej agende pre Európu.
<P>
Po prijatí oznámenia v júli minulého roka Komisia zriadila expertnú skupinu na vysokej úrovni pre základné podporné technológie. Prácu skupiny začali traja komisári: podpredsedníčka pre digitálnu agendu pani Kroesová, komisárka pre výskum, inovácie a vedu Máire Geogheganová-Quinnová a ja ako komisár zodpovedný za priemysel a podnikanie. Skupina dostala mandát v dĺžke jedného roka, aby sformulovala odporúčania o politických opatreniach, ktoré je potrebné prijať na podporu priemyselného využívania základných podporných technológií v Európe.
<P>
Skupina pozostáva z 27 zástupcov zo správnych orgánov členských štátov, vedeckého spoločenstva, európskeho sektora podporných technológií, z Európskej investičnej banky a zo združení malých a stredných podnikov.
<P>
Vo februári tohto roka skupina predložila Európskej komisii strednodobý pracovný dokument, v ktorom sa poukázalo na hlavné problémy týkajúce sa komercializácie základných podporných technológií v Európe. Prvý interný pracovný dokument je dostupný na internetovej stránke Generálneho riaditeľstva pre podnikanie a priemysel. Konečná správa expertnej skupiny bude Komisii predložená v priebehu júla tohto roka. Táto správa výrazne prispieva k úvahám Komisie zameraným na vytvorenie jednotného strategického rámca na spojenie iniciatív na podporu výskumu a inovácií.
<P>
Základné podporné technológie (KET) majú zásadný význam pre naše hospodárstva, pretože predstavujú skutočné nástroje, ktoré by uľahčili vznik nových výrobkov a služieb a predstavovali by tak základ našej priemyselnej platformy. Z tohto dôvodu by sme uvedený proces mohli nazvať našou treťou priemyselnou revolúciou.
<P>
Tí, ktorí vedia, ako využiť tieto technológie v Európe, tiež dokážu zvýšiť konkurencieschopnosť odvetví nášho priemyslu a budú stáť na čele pri prechode k nízkouhlíkovému hospodárstvu, ktoré je účinné z hľadiska spotreby zdrojov a ktoré je založené na vedomostiach. Nevyužívať KET znamená stratiť vedúce postavenie Európy v odvetviach, v ktorých sme silní, a stratiť inovačnú kapacitu v prípade aplikácií so strategickým významom pre Úniu.
<P>
Uvedené technológie zároveň ponúkajú nesmierny trhový potenciál z hľadiska rastu. Rád by som uviedol určité symbolické číselné údaje. Podľa našich odhadov je ich objem na globálnom trhu v rozmedzí 950 miliárd až 1 100 miliárd EUR ročne, pričom očakávaná miera rastu je v rozmedzí od 5 % do 46 %. Vznikajúce technológie preto predstavujú mimoriadnu príležitosť, na ktorej bude založená konkurencieschopnosť vyspelých ekonomík predstavujúca nevyhnutný nástroj budúceho rastu.
<P>
Nevyužiť túto príležitosť by bola chyba a Komisia má v úmysle splniť svoju úlohu. Potrebujeme podporu Európskeho parlamentu, a to predovšetkým po nadobudnutí platnosti Lisabonskej zmluvy a rozšírení právomocí udelených Európskemu parlamentu. Som presvedčený, a hovorím to ako bývalý poslanec Európskeho parlamentu, že táto spolupráca medzi Európskym parlamentom a Komisiou povedie k dosiahnutiu dobrých výsledkov aj v tomto odvetví, ktoré je pre rast a konkurencieschopnosť v našom európskom hospodárstve také dôležité.
<SPEAKER ID="466" NAME="Marian Harkin" AFFILIATION="ALDE">
Ďakujem za odpoveď, pán komisár, a skutočne blahoželám Komisii k práci pri snahe zaručiť, aby Európa aj naďalej zostala na čele procesu, ktorý ste nazvali "treťou priemyselnou revolúciou".
<P>
Skupina na vysokej úrovni riešila niekoľko problémov. Jedným z nich je však práve toto "údolie smrti", inými slovami, táto priepasť, ktorá stojí medzi tvorivými myšlienkami a trhom. Skupina poukázala na skutočnosť, že Európa často nevyužíva svoju výhodu prvého ťahu.
<P>
Hovorila aj o niekoľkých existujúcich prekážkach, napríklad o absencii európskych práv duševného vlastníctva a patentov a o potrebe obmedziť fragmentáciu platného regulačného rámca. Moja otázka teda môže znieť, aké opatrenia, ak vôbec, prijala Komisia na riešenie týchto problémov.
<SPEAKER ID="467" NAME="Antonio Tajani" LANGUAGE="IT">
Ďakujem pani Harkinovej za zdôraznenie práce Komisie a aj za to, že vyzvala na výraznejšiu angažovanosť zo strany výkonných orgánov. V súčasnosti sa nachádzame vo fáze očakávania politických odporúčaní zo strany expertnej skupiny ešte pred vymedzením konečnej stratégie Komisie.
<P>
V strednodobom pracovnom dokumente expertná skupina navrhla postup na prekonanie tejto priepasti v oblasti inovácií postavený na troch pilieroch. Každý z týchto troch pilierov predstavuje podmienku, ktorú je nevyhnutne potrebné splniť, aby sa umožnilo využívanie základných podporných technológií (KET) v Európskej únii.
<P>
Prvý pilier sa týka technologického výskumu. Európa musí vypracovať konkurencieschopnejšie technológie až po úroveň patentovaných prototypov. Tento cieľ vyžaduje, aby sa výskumné programy Únie vo väčšej miere zamerali na technologický výskum.
<P>
Druhý pilier sa týka demonštrácie výrobkov. Musíme úspešne transformovať technologické úspechy na konkurencieschopné výrobky a tento cieľ si vyžaduje opätovné dosiahnutie rovnováhy výskumných programov Únie s cieľom uľahčiť realizáciu demonštračných projektov.
<P>
Tretí pilier je konkurencieschopnosť v oblasti priemyslu na celosvetovej úrovni. Európa si musí zachovať súčasné výrobné kapacity alebo vytvoriť nové kapacity, aby naše inovačné výrobky mohli konkurovať na globálnom trhu z hľadiska ceny a rozmerov. Z uvedeného dôvodu musíme zlepšiť rámcové podmienky pre investorov, aby sme ich povzbudili pri investovaní v rámci Európskej únie. Preto je potrebné pritiahnuť investície, zároveň je však potrebné zlepšiť všetky programy EÚ, ktoré by mohli podporiť tento mimoriadne dôležitý sektor. Musíme sa pokúsiť aj preklenúť priepasť medzi výskumom a jeho aplikáciou, ktorá je charakteristická pre mnohé výrobné odvetvia v Európskej únii.
<P>
Tento prechod od výskumu k jeho aplikácii predstavuje problém, ktorému čelí celé priemyselné odvetvie. Z uvedeného dôvodu som zástancom politiky priemyselných zoskupení, ktorú sme podporili. Máme približne 2 000 priemyselných zoskupení a spomínaná politika nám umožňuje vytvárať prepojenia medzi výskumom a odvetviami priemyslu, univerzitami, výskumom a odvetviami priemyslu a inováciami s cieľom zvýšiť konkurencieschopnosť nášho priemyselného systému.
<P>
Takýto je súčasný stav, pani Harkinová. Budeme aj naďalej pokračovať vo svojej práci, dôkladne preskúmam všetky návrhy zo strany Európskeho parlamentu a vezmem si k srdcu všetky pokyny, ktoré mi tento Parlament pošle.
<P>

<P>
Vec: Budúcnosť odvetvia rybného hospodárstva v Európskej únii
<P>
Komisia uviedla, že vo väčšine prípadov sa rybné hospodárstvo v EÚ neriadi v súlade s trvalo udržateľným rozvojom. Môže Komisia uviesť, ako odhaduje budúcnosť odvetvia rybného hospodárstva a zamestnanosti v tomto odvetví, ak sa budú naďalej vykonávať súčasné politiky a postupy a nezavedú sa reformy s cieľom znížiť nadmernú kapacitu, obmedziť odpad z výlovu a prijať opatrenia na podporu udržateľných postupov?
<SPEAKER ID="469" NAME="Maria Damanaki">
členka Komisie. - Keď moje služby začali pripravovať balík reforiem spoločnej politiky rybného hospodárstva, uskutočnili dôkladné posúdenie vplyvu niekoľkých možností reforiem. Jedna z týchto možností bola pokračovať v súčasnej politike aj po roku 2013. Tento súčasný stav sa využil ako referenčné kritérium na porovnanie vplyvu ďalších možností. V scenári zachovania súčasného stavu sa zohľadňujú nové dlhodobé plány riadenia, nariadenie o kontrole a nariadenie o nezákonnom, nenahlásenom rybolove.
<P>
Výsledky scenára zachovania súčasného stavu sú zrejmé: ak nezmeníme svoju politiku, udržateľnosť populácií rýb bude do roku 2020 vo všeobecnosti vylúčená.
<P>
Pokiaľ ide o environmentálnu udržateľnosť, do roku 2020 by maximálny udržateľný výnos dosiahlo len 6 % analyzovaných populácií. Uvedený údaj je potrebné porovnať s naším záväzkom dosiahnuť maximálny udržateľný výnos do roku 2015. Ak teda naďalej zachováme súčasný stav, v žiadnom prípade nesplníme svoj záväzok dosiahnuť maximálny udržateľný výnos do roku 2015.
<P>
Pokiaľ ide o hospodársku výkonnosť našich rybárskych flotíl, pri zachovaní scenára súčasného stavu bude z hospodárskeho hľadiska životaschopných len niekoľko z nich. Zisky odvetvia výlovu ako celku budú na nulovej úrovni alebo dokonca ešte horšie.
<P>
Na záver, čo sa týka sociálnej udržateľnosti, situácia je rovnaká. Zamestnanosť v odvetví výlovu bude naďalej klesať rovnakým tempom ako v súčasnosti. Mzdy budú aj naďalej nízke a povolanie rybára bude pre mladú generáciu čím ďalej, tým menej príťažlivé.
<P>
Súčasný stav teda skutočne pre Komisiu nepredstavuje možnosť. Potrebujeme reformu a pracujeme na jej uskutočnení.
<SPEAKER ID="470" NAME="Chris Davies" AFFILIATION="ALDE">
Pani komisárka objasnila veľmi deprimujúcu situáciu a uviedla, že ak naďalej zachováme súčasný stav, perspektívy budú bezútešné, rybárske flotily v mnohých prípadoch nebudú z hospodárskeho hľadiska životaschopné a pracovné príležitosti pre rybárov sa budú zmenšovať.
<P>
Nejde však o to, že tento pokles je možno lepší ako iná možnosť? Skutočnosť je taká, že to nevieme. Nemáme vedecké poznatky o 50 % nášho rybného hospodárstva. Vieme, že populácie rýb sú v mnohých prípadoch po desaťročiach nadmerného lovu nízke. Táto situácia je v skutočnosti veľmi krehká. Sme veľmi zraniteľní. Pani komisárka, nemôžete vylúčiť možnosť, že ak zachováme súčasný stav, množstvo týchto subjektov v odvetví rybného hospodárstva úplne zanikne.
<SPEAKER ID="471" NAME="Barbara Matera" AFFILIATION="PPE">
(IT) Rovnako ako moji kolegovia poslanci mám obavy v súvislosti s odvetvím rybárstva v Stredozemí. Mám aj obavy týkajúce sa ochrany morských ekosystémov. Ak však zvážime sociálno-hospodárske ťažkosti námorných priemyselných odvetví a predovšetkým tých námorných spoločenstiev, ktoré sú uväznené v nepružnosti európskych nariadení, pýtam sa, či má Komisia v pláne nájsť vyvážené a okamžité riešenia, aby sa súčasne chránili ekosystémy aj mnohí európski občania, ktorí pracujú v tomto odvetví.
<SPEAKER ID="472" NAME="Seán Kelly" AFFILIATION="PPE">
Pani komisárka opísala situáciu dosť deprimujúcim spôsobom. Jeden z problémov, ktoré pán Davies zdôrazňuje vo svojej otázke, je celá problematika odpadu. Nedávno som sa stretol s rybárom, ktorý mi povedal, že objavil alebo vynašiel sieť, ktorá by pomohla skoncovať s odpadom v prípade lovu tuniaka. Uvažovala by pani komisárka o tom, že sa bude touto problematikou zaoberať? Domnieva sa, že je možné uplatniť technológiu, pomocou ktorej by sa skoncovalo s odpadom alebo by sa aspoň obmedzil?
<SPEAKER ID="473" NAME="Maria Damanaki">
členka Komisie. - Je pravda, že ak zachováme súčasný stav, musíme čeliť možnosti zničenia mnohých populácií, to je nepochybné.
<P>
S tým, že naša situácia je veľmi krehká, môžem len súhlasiť. Ak budeme musieť riešiť extrémnu situáciu, následky budú veľmi zlé. Práve preto potrebujeme reformu a práve preto máme v úmysle preskúmať najlepší spôsob napredovania, aby sme dosiahli rovnováhu medzi udržateľnosťou populácií a sociálno-hospodárskym vplyvom reformy.
<P>
Vyjadrím sa však jasne. Starostlivosť o životné prostredie neuprednostňujeme pred starostlivosťou o našich rybárov. Zaujímame sa o našich rybárov a o budúce generácie. Reformu potrebujeme práve z uvedeného dôvodu, pretože, ak mám byť úprimná, ak nebudeme mať žiadne populácie rýb, rybári v Stredozemí a vo všetkých ďalších európskych vodách nebudú mať budúcnosť. Aby sme zaručili budúcnosť odvetvia rybného hospodárstva, potrebujeme reformu. Máme v úmysle predložiť isté kvalitné návrhy a zabezpečiť živobytie našich rybárov. To sú opatrenia, ktoré chceme prijať.
<P>
Ďalší pán poslanec sa zmienil o selektívnosti rybárskeho výstroja. Naše služby veľmi ochotne preskúmajú akýkoľvek nový výstroj a akékoľvek inovácie v súvislosti s jeho selektívnosťou. Chcela by som tiež uviesť, že v rámci nášho nového systému financovania plánujeme napriek kríze prideľovať prostriedky veľkoryso s cieľom zabezpečiť lepšie uplatňovanie selektívnosti. Veľmi vítam všetky iniciatívy zo strany priemyselného odvetvia, našich rybárov, s cieľom dosiahnuť zlepšenia v oblasti selektívnosti rybárskeho výstroja.
<P>
Vo všeobecnosti by som rada zopakovala, že súčasný stav nepredstavuje možnosť. Nie je to možnosť na dosiahnutie udržateľnosti populácií rýb, živobytia našich rybárov alebo budúcnosti našich pobrežných spoločenstiev. Preto potrebujeme uvedenú reformu.
<P>
Vec: Navrhovaný zákaz odstraňovania žraločích plutiev
<P>
Vzhľadom na to, že poslanci Európskeho parlamentu nedávno podporili zákaz odstraňovania žraločích plutiev, a vzhľadom na skutočnosť, že Kongres Spojených štátov amerických zaviedol legislatívu, ktorou sa zakazuje táto činnosť, a že ostatným jurisdikciám veľmi záleží na tom, aby sa takáto legislatíva uplatnila, čo navrhuje Komisia, aby legislatívnym spôsobom reagovala na obavy poslancov Európskeho parlamentu?
<SPEAKER ID="475" NAME="Maria Damanaki">
členka Komisie. - Rada by som sa poďakovala váženému pánovi poslancovi za túto otázku, pretože mi dáva príležitosť, aby som informovala Parlament o odstraňovaní žraločích plutiev.
<P>
Odstraňovanie plutiev je prostredníctvom nariadenia Rady zakázané od roku 2003 pre všetky plavidlá EÚ loviace vo všetkých vodách na svete a pre všetky plavidlá loviace vo vodách EÚ. Vo všeobecnosti je odstraňovanie žraločích plutiev zakázané. Súčasné nariadenie však umožňuje, a práve v tom spočíva náš problém, spracovanie na palube za istých podmienok. Jeho súčasťou je odstraňovanie plutiev na palube plavidiel, pričom je povinné zadržiavanie všetkých tiel žralokov na palube. Práve z uvedeného dôvodu sa v posledných rokoch stretávame s problémom odstraňovania žraločích plutiev.
<P>
Vo februári 2009 sme predložili akčný plán a odvtedy sme prijali množstvo opatrení. Aktívne spolupracujeme aj s regionálnymi organizáciami s cieľom zaviesť účinné režimy riadenia lovu najzraniteľnejších druhov žraloka a zaručiť ich udržateľné využívanie. Takže problém, ktorému čelíme v súvislosti s riešením tejto situácie, spočíva v potrebe verejnej konzultácie, ktorá v súčasnosti prebieha už niekoľko mesiacov. V konzultačnom dokumente sa predložili tri hlavné možnosti, o ktorých v súčasnom období diskutujú odborníci na celom svete s cieľom zlepšiť kontroly a zaručiť úplné dodržiavanie stanovených postupov. Svoje pripomienky nám poslalo mnoho zainteresovaných strán, ako sú napríklad subjekty v rámci rybného hospodárstva, vedci, manažéri, mimovládne organizácie, ako aj široká verejnosť.
<P>
Chcela by som vás uistiť, že túto otázku ochrany žralokov beriem veľmi vážne. Z uvedeného dôvodu som požiadala naše útvary, aby podrobne preštudovali všetky príspevky, ktoré sme dostali. Následne vypracujeme posúdenie vplyvu, ktoré je, ako viete, na úpravu nariadenia potrebné. Mám v úmysle prijať legislatívny návrh hneď, ako to bude reálne. Chcela by som vás informovať, že túto otázku som stanovila ako prioritu, aby sme už nestrácali čas.
<P>
Chcela by som tiež uviesť, že Komisia prijala veľa opatrení na zabezpečenie udržateľného riadenia a ochrany žralokov vo všeobecnosti, nielen pokiaľ ide o odstraňovanie plutiev. Predložili sme akčný plán a odvtedy sme prijali niekoľko opatrení. Zakázali sme lov lamny sleďovej, obroňa sťahovavého a žraloka belasého vo vodách EÚ. Z dôvodu ochrany žraloka hlbinného sme zakázali žiabrové siete v hĺbke pod 200 metrov. Chcela by som zdôrazniť, že minulý rok sme pre jednotlivé druhy žralokov navrhli udržateľnú kvótu založenú na vedeckých poznatkoch. Rokovania v Rade o tejto otázke boli veľmi búrlivé. Nebola to jednoduchá úloha, nakoniec sa nám však podarilo vypracovať udržateľný návrh na tento a dúfam, že aj na budúci rok.
<SPEAKER ID="476" NAME="Jim Higgins" AFFILIATION="PPE">
Odstraňovanie žraločích plutiev je barbarské. Je nehumánne a barbarské. Ak ich hodia späť do mora, zahynú. Táto praktika by sa mala zakázať. Komisia sa zmienila o nariadení z roku 2003, to je však jednoducho neúčinné.
<P>
Uznávam, že je to veľmi zložité. Akým spôsobom túto situáciu kontrolujete? Je potrebné prijať nariadenie, ktorým sa táto praktika úplne zakáže. Hovoríme tu o zničení, úplnom vyhynutí niektorých druhov. Číselné údaje hovoria samy za seba. Napríklad v súčasnosti sa odhaduje, že v roku 2009 sa do celosvetového obchodu dostali plutvy 26 miliónov až 73 miliónov žralokov. Skutočne ide o veľmi lukratívny obchod. Musíme ho úplne zakázať. Je barbarský, nemali by sme ho podporovať a musíme ho raz a navždy zakázať. Mali by sme v tomto smere prevziať vedúcu úlohu.
<SPEAKER ID="477" NAME="Brian Crowley" AFFILIATION="ALDE">
Lov žralokov na plutvy bol zakázaný v roku 2003. Podobnú situáciu máme v súčasnosti v Európskej únii v súvislosti s makrelou. Na európskej úrovni a na úrovni Európskeho hospodárskeho priestoru existuje dohoda o obmedzení lovu makrely. Napriek tomu však vidíme, že Island a Faerské ostrovy vylovili po 150 000 ton, čo má priamy vplyv na udržateľnosť európskych rybárskych flotíl. Aké opatrenia je teda možné prijať v tomto smere? Konkrétne, je možné prijať obchodné sankcie proti týmto dvom oblastiam?
<SPEAKER ID="478" NAME="Chris Davies" AFFILIATION="ALDE">
Keďže sa z Afriky vytrácajú levy a z našich morí žraloky, chválim úsilie pani komisárky. Hybnou silou tohto procesu je však trh. Zo strany Ázie bol obrovský dopyt po žraločích plutvách a dá sa na nich zarobiť obrovské množstvo peňazí.
<P>
Jediný spôsob zaručenia, že dokážeme primerane dozerať na túto situáciu a vyčísliť ju, spočíva v zabezpečení toho, aby sa plutvy dostávali na pevninu neoddelené od tela žraloka. Takýmto spôsobom dokážeme mať situáciu pod kontrolou. Dúfam, že pani komisárka na to bude pri vypracúvaní svojich návrhov pamätať.
<SPEAKER ID="479" NAME="Maria Damanaki">
členka Komisie. - Súhlasím s poslancami Parlamentu v tom, že hoci platí zákaz, so situáciou nemôžeme byť spokojní. Súhlasím s vami, vieme, aká je realita a ako funguje. Vieme, že za celou touto diskusiou stojí veľmi výnosné odvetvie priemyslu. Musíme však prijímať opatrenia v súlade s naším právnym rámcom. Dovoľte mi teda, aby som ich objasnila.
<P>
Problém vzniká, pretože tomuto odvetviu sa v súčasnosti umožňuje vykladať plutvy a žraloky v rôznych prístavoch. Môžu vykladať plutvy, ktoré sú, ako si vieme predstaviť, z dôvodu dopytu oveľa cennejšie, predovšetkým v Ázii, a telá žralokov niekde inde. Kontrola je tak veľmi zložitá. Práve preto dochádza k celej tejto situácii. Uvedomujeme si to. So spomínaným konzultačným postupom sme prišli preto, lebo by sme chceli túto veľmi zložitú situáciu vyriešiť.
<P>
Môžem vám teda povedať, že máme v pláne vypracovať veľmi ambiciózny návrh. Dúfam, že do konca roka budeme mať nový právny nástroj týkajúci sa žraločích plutiev, s ktorým dosiahneme určité konkrétne výsledky. Máme v úmysle raz a navždy regulovať túto situáciu.
<P>
Čo sa týka analógie so situáciou v súvislosti s makrelou, môžem uviesť, že Európska únia robí všetko, čo je v jej silách. Chcela by som povedať, že členské štáty v tejto oblasti veľmi ochotne spolupracovali a naši rybári a odvetvie museli priniesť veľké obete, aby zaručili udržateľnosť populácií.
<P>
Z uvedeného dôvodu nás veľmi znepokojilo, keď Island a Faerské ostrovy prišli s jednostranným prístupom a sami zvýšili vlastné kvóty. Túto situáciu jednoducho nemôžeme tolerovať. Riešime ju teda a máme v úmysle predložiť legislatívny návrh právneho prostriedku na použitie v podobných prípadoch. Naše útvary už spolupracujú s úradom a službami komisára pre obchod pána de Guchta. Určité prostriedky máme aj v súčasnosti. Právne prostriedky, ktoré máme v súčasnosti k dispozícii, sa však týkajú len čerstvých rýb vrátane makrely, nie však výrobkov z makrely a predovšetkým nie rybieho oleja a rybej múčky, ktoré predstavujú hlavné výrobky vyvážané z Islandu a Faerských ostrovov. V tejto oblasti teda musíme konať účinne. Komisia má v úmysle urobiť všetko, čo je v jej silách, aby počas nasledujúcej rybárskej sezóny zaručila ochranu udržateľnosti populácií rýb.
<P>
Vec: Nová námorná stratégia v oblasti Stredozemného mora
<P>
Potreba novej námornej stratégie v oblasti Stredozemného mora vyplýva z programu obsahujúceho 25 iniciatív na vypracovanie integrovanej stratégie v Stredozemí v súvislosti s novou výzvou týkajúcou sa vývoja situácie v arabských krajinách na druhom brehu Stredozemného mora. Únia vypracovala právne predpisy a stratégiu na podporu trvalo udržateľného využívania morí, zachovania námorných ekosystémov a ochranu základných zdrojov, ktoré podporujú hospodárske a sociálne činnosti týkajúce sa mora.
<P>
Mohla by Komisia odpovedať na tieto otázky?
<P>
Má Komisia v úmysle nanovo vymedziť ciele v oblasti námornej politiky v rámci novej euro-stredozemskej politiky?
<P>
Ako sa vyvíjajú iniciatívy Únie na podporu Stredozemného mora v námornom odvetví (napr. pokiaľ ide o znečisťovanie Stredozemného mora)?Aké nástroje sa použijú na to, aby sa oblasti Stredozemného mora mohli ľahšie prispôsobiť zmene klímy a aby tieto oblasti mohli predchádzať vážnym hrozbám týkajúcim sa záplav, erózii pobrežia a narastajúcej degradácie pôdy?
<P>
Ako sa premietnu plány na prenos energie v oblasti Stredozemného mora do námornej stratégie?
<P>
Aké opatrenia plánuje prijať Komisia a na akom základe sa bude vytvárať spolupráca so stredozemskými partnermi, pokiaľ ide o bezpečnosť námornej dopravy a boj proti nelegálnemu prisťahovalectvu cez more?
<SPEAKER ID="481" NAME="Maria Damanaki">
členka Komisie. - Ďakujem pani Kratsovej-Tsagaropoulouovej za otázku, pretože nám poskytuje príležitosť vyjadriť sa o tejto veľmi ťažkej situácii v Stredozemí.
<P>
Rada by som Parlament informovala, že Komisia nedávno prijala oznámenie s názvom Partnerstvo pre demokraciu a spoločnú prosperitu s južným Stredozemím, v ktorom sa uvádza niekoľko návrhov na riešenie problémov, ktorým región v súvislosti s najnovším vývojom v súčasnom období čelí. Ako viete, ide o extrémnu situáciu, ktorá je veľmi krehká a veľmi znepokojujúca.
<P>
Komisia je mimoriadne spokojná so všeobecným súhlasom s touto iniciatívou. Toto oznámenie veľmi pozitívne prijali všetky členské štáty a dúfam, že aj Parlament.
<P>
Dovoľte mi objasniť niekoľko opatrení, ktoré sme doteraz prijali na dosiahnutie cieľa novej námornej stratégie v oblasti Stredozemného mora. Po prvé, čo sa týka integrovanej námornej politiky, už sme zriadili pracovnú skupinu pre túto politiku, v ktorej sú zahrnuté všetky stredozemské pobrežné štáty a regionálne dohovory. Máme v pláne pokračovať v jej činnosti v podobe komplexného fóra pre všetky námorné činnosti, spoluprácu a financovanie v regióne. Súčasťou tejto iniciatívy je aj prvý projekt technickej pomoci, ktorý bol spustený v rámci európskej susedskej politiky a ktorý sa zaoberá integrovanou námornou politikou pre Stredozemné more.
<P>
Chcela by som Parlament informovať aj o iniciatíve, ktorú som nedávno prijala začatím spoločného projektu spolupráce v Stredozemí spolu s Medzinárodnou námornou organizáciou a Európskou investičnou bankou. Spolieham sa na túto iniciatívu a dúfam, že bude prínosná. Stanovíme cielené opatrenia zamerané na rast, pracovné miesta a odbornú prípravu v námornom odvetví, ktoré je pre oblasť Stredozemia veľmi dôležité. Ich súčasťou budú aj opatrenia zamerané na integrovaný námorný dohľad a zahrnieme aj súkromný sektor, pretože v súvislosti s námornými otázkami to považujem za absolútne nevyhnutné.
<P>
Komisia má zároveň v úmysle podporovať organizáciu fóra pre pobrežnú stráž v Stredozemí v celom regióne. Prostredníctvom odbornej prípravy, seminárov a spoločnej kontroly v spolupráci s Organizáciou OSN pre výživu a poľnohospodárstvo (FAO) zintenzívnime aj úsilie v oblasti kontroly rybného hospodárstva.
<P>
Pokiaľ ide o ochranu životného prostredia a zmenu klímy, Komisia v súčasnosti spolupracuje na úrovni EÚ s členskými štátmi na dosiahnutí dobrého ekologického stavu v ich morských vodách do roku 2020. Na regionálnej úrovni spolupracuje EÚ a jej členské štáty v rámci barcelonského dohovoru s partnerskými stredozemskými krajinami na presadzovaní predchádzania znečisteniu a na zlepšovaní reakcie na toto znečistenie vo všetkých regionálnych moriach, ktoré hraničia s Úniou.
<P>
Pokiaľ ide o problémy súvisiace s migráciou a najnovším vývojom v regióne, Komisia sa zaviazala na pomoc a podporu členských štátov EÚ, ktoré sú vystavené náhlym migračným tlakom, a je pripravená mobilizovať finančnú pomoc. V súčasnosti okrem financovania, ktoré sa už vyčlenilo na rok 2011, pracujeme na stanovení núdzových finančných prostriedkov v rámci Fondu pre vonkajšie hranice a prípadne Európskeho fondu pre utečencov.
<P>
Pokiaľ ide o dozor na vonkajších hraniciach, Komisia je v neustálom kontakte s agentúrou Frontex, ktorá začala spoločnú operáciu Hermes 2011 na kontrolu vonkajších hraníc EÚ v tomto regióne. Agentúra Frontex spoločne s Europolom začali tiež pracovať na príprave cieleného hodnotenia rizika potenciálneho využitia nestabilnej politickej situácie zločineckými a teroristickými sieťami a monitorovať nepravidelné migračné toky.
<SPEAKER ID="482" NAME="Rodi Kratsa-Tsagaropoulou" AFFILIATION="PPE">
(EL) Pani komisárka, ďakujem vám za informácie o plánoch Európskej komisie a nových usmerneniach a za osobný záväzok, ktorý ste vyjadrili v súvislosti s prípravou na novú situáciu v Stredozemí.
<P>
Chcela by som položiť jednu konkrétnu otázku: ako hodnotíte už prebiehajúce plány na dekontamináciu Stredozemného mora a prenos energie, ako tieto plány zapadajú do námornej politiky a akú pridanú hodnotu nových politických plánov a programov, o ktorých ste sa zmienili, očakávate?
<SPEAKER ID="483" NAME="Giovanni La Via" AFFILIATION="PPE">
(IT) Pani komisárka, v súvislosti s novou politikou rybného hospodárstva v Stredozemí a po zvážení súvislostí, ktoré ste práve opísali a ktoré sa týkajú situácie krajín na južnom pobreží Stredozemného mora prechádzajúcich mimoriadnou krízou, domnievate sa, že cezhraničná spolupráca v rámci politiky súdržnosti môže účinne a spoločne vyriešiť tento problém a nájsť riešenia dohodnuté prostredníctvom cezhraničnej politiky a politiky rybného hospodárstva, ktoré by nám umožnili obnoviť populácie rýb v Stredozemnom mori a uľahčiť obnovu tohto hospodárskeho odvetvia?
<SPEAKER ID="484" NAME="Ivo Vajgl" AFFILIATION="ALDE">
(SL) Rád by som pani komisárke položil otázku týkajúcu sa mnohých európskych krajín, ktoré sa snažia preniesť vlastné problémy, problémy v oblasti rybného hospodárstva, na krajinu, ktorá z formálneho alebo právneho hľadiska neexistuje. Mám na mysli Západnú Saharu.
<P>
Komisia rozšírila, alebo lepšie povedané, dostala mandát rokovať o dohode o rybolove s Marokom. Boli by ste taká láskavá a vysvetlili, aké máme záruky, že zdroje, ktoré získame na základe tejto dohody, sa nevyužijú len na uspokojenie potrieb európskych rybárov, ale aj v prospech ľudí zo Západnej Sahary?
<SPEAKER ID="485" NAME="Maria Damanaki">
členka Komisie. - Chcela by som uviesť, že súhlasím s vyjadrením pani Grässleovej, že prenos energie v Stredozemnom mori skutočne predstavuje veľkú pravdepodobnosť znečistenia. Existuje tu riziko, pretože Stredozemné more je dosť uzatvorené a nezvládne záťaž možného znečistenia.
<P>
Z uvedeného dôvodu máme v súčasnosti v úmysle zintenzívniť a zlepšiť našu spoluprácu, spoluprácu Komisie s členskými štátmi. Pani Grässleovej by som chcela povedať, že spolu s pánom komisárom Potočnikom budúci týždeň navštívime Grécko a budeme sa zaoberať znečistením Stredozemného mora. Rada by som ju tiež informovala, že aj stredozemské krajiny by mohli vo väčšej miere predchádzať znečisteniu spôsobenému loďami a odhaľovať ho účasťou na systéme kontroly prostredníctvom satelitu Európskej námornej bezpečnostnej agentúry (ENBA), ako sú napríklad systémy Safe Sea Net alebo Clean Sea Net. Uvedené systémy máme k dispozícii a chystáme sa podporiť naše členské štáty v oblasti Stredozemia v účasti na nich s cieľom odhaľovať prípadné znečistenie z lodí.
<P>
Chcela by som uviesť, že prostredníctvom diskusií a spolupráce zameranej na splnenie tohto cieľa nechceme podnecovať len naše členské štáty, ale aj našich susedov.
<P>
Čo sa týka regionálnej spolupráce, je pravda, že sa chytáme prijať niektoré iniciatívy. V rámci Všeobecnej rybárskej komisie pre Stredozemné more (GFCM) ich máme veľa a v súčasnosti vypracúvame aj novú stratégiu, námornú stratégiu v regióne Jadranského a Iónskeho mora.
<P>
V súčasnosti spolupracujeme s vládami členských štátov v regióne Jadranského a Iónskeho mora: s Talianskom, Slovinskom a Gréckom, ale aj s ďalšími susedskými krajinami v regióne - s Chorvátskom, Čiernou Horou a Albánskom. Usilujeme sa v tomto regióne vytvoriť stratégiu námornej spolupráce. Chcela by som zdôrazniť, že ako uviedol vážený pán poslanec, pôjde skutočne o možnosť využiť Kohézny fond.
<P>
Na záver uvediem stručnú poznámku týkajúcu sa Západnej Sahary. Skutočne máme mnohé obavy v súvislosti s právom skutočných príjemcov na využívanie finančných prostriedkov, ktoré poskytujeme Maroku v rámci tejto dohody o rybolove. Práve preto sme požiadali marockú vládu o poskytnutie údajov nielen o vykonávaní dohody vo všeobecnosti, ale aj o regionálnom prístupe k tejto dohode a o rozdeľovaní v jednotlivých regiónoch Maroka. Máme v pláne obnoviť protokol na prechodné obdobie v dĺžke jedného roka s cieľom zistiť, či je potrebná. Aby sme dosiahli tento cieľ, veľmi opatrne sa uberáme uvedeným smerom.
<P>
Vec: Odborná príprava výskumných pracovníkov a hodnotenie univerzít v rámci hlavnej iniciatívy týkajúcej sa inovácie
<P>
Hlavná iniciatíva Európa 2020 - Inovácia v Únii (kapitola 2), ktorú nedávno zverejnila Komisia, okrem iného poukazuje na povinnosť členských štátov oznamovať svoje stratégie zamerané na odbornú prípravu dostatočného počtu výskumných pracovníkov, aby sa dosiahli ciele stanovené v príslušných národných strategických programoch, a na zámer Komisie v tom istom roku podporiť vytvorenie medzinárodného viacdimenzionálneho systému hodnotenia výsledkov európskych vysokých škôl.
<P>
Mohla by Komisia preto odpovedať na tieto otázky? Ako zabezpečí, aby bol všeobecne dosiahnutý cieľ 3 %, ktorý sa vzťahuje na výskum do roku 2020, a aby medzi členskými štátmi neboli rozdiely v investíciách? Domnieva sa Komisia, že finančná kríza, ktorá zasiahla členské štáty eurozóny, môže ohroziť dosiahnutie stanovených cieľov?
<P>
Podľa akých kritérií sa budú hodnotiť európske vysoké školy a určovať spomedzi nich tie, ktoré dosiahli v oblasti výskumu najlepšie výsledky?
<SPEAKER ID="487" NAME="Máire Geoghegan-Quinn">
členka Komisie. - Pokiaľ ide o cieľ intenzity výskumu a vývoja na úrovni 3 %, naliehavosť inovácií v Európe si vyžaduje podporu inteligentného rastu a záväzok riešiť spoločenské problémy. Prehľad výsledkov inovácií v Únii ukazuje, že EÚ stráca vplyv v prospech Spojených štátov a Japonska a zároveň dochádza k odstraňovaniu rozdielov medzi Brazíliou a Čínou a EÚ. Cieľ intenzity výskumu a vývoja na úrovni 3 % má výrazne prispieť k riešeniu tohto problému. Európska rada vyzvala členské štáty na stanovenie ambicióznych a realistických vnútroštátnych cieľov a na to, aby zohľadnili počiatočnú úroveň investícií do výskumu a vývoja a hlavné štrukturálne charakteristiky vlastných hospodárstiev.
<P>
Členské štáty a Komisia minulý rok uskutočnili dvojstranné dialógy. Vnútroštátne ciele intenzity výskumu a vývoja si v súčasnosti stanovili takmer všetky členské štáty. V rámci národných programov reforiem má byť práca na nich ukončená do konca apríla 2011.
<P>
12. februára tohto roka prijala Komisia oznámenie o ročnom prieskume rastu. Obsahuje zoznam vnútroštátnych cieľov v oblasti výskumu a vývoja, ktoré sú vo všeobecnosti zároveň ambiciózne a realistické a predstavujú začiatok nového cyklu koordinácie v tejto oblasti. Uskutoční sa hodnotenie vnútroštátnych politík a výsledkov v oblasti výskumu a inovácií zamerané na stanovenie hlavných nedostatkov brániacich rastu a obnove v rámci pokrízového scenára, v ktorom stále existujú finančné obmedzenia.
<P>
Ak máme dosiahnuť cieľ intenzity výskumu a vývoja na úrovni 3 % a ak sa má Európa stať inovačnejšou, je nevyhnutná vynikajúca výskumná základňa. Ak má Európa do roku 2020 dosiahnuť cieľ intenzity výskumu a vývoja na úrovni 3 %, bude potrebovať aspoň o milión viac výskumných pracovných miest. Špičkový výskum zo strany univerzít a, samozrejme, aj zo strany priemyslu bude prospešný pre širšiu spoločnosť. Pokrok súvisí s vysokou kvalitou inštitúcií vyššieho vzdelávania.
<P>
V prehľade výsledkov inovácií v Únii sa na porovnávanie výkonnosti Európy s našimi konkurentmi využívajú medzinárodne uznávané ukazovatele. Medzi ne patria tieto tri: kvantitatívny ukazovateľ počtu nových absolventov doktorandského štúdia na 1 000 obyvateľov vo veku 25 až 34 rokov a dva kvalitatívne ukazovatele, medzinárodné vedecké spoločné publikácie na milión obyvateľov a vedecké publikácie patriace k 10 % najčastejšie citovaných publikácií na svete ako percentuálny podiel z celkového počtu vedeckých publikácií v krajine.
<P>
Spojené štáty posilnili svoje vedúce postavenie v oblasti medzinárodných spoločných publikácií, ktorých je v súčasnom období o 37 % viac ako na úrovni EÚ. Komisia v júni očakáva výsledky štúdie uskutočniteľnosti a podporí viacdimenzionálny medzinárodný systém hodnotenia výsledkov inštitúcií vyššieho vzdelávania. Uvedená štúdia sa bude týkať nielen výsledkov v oblasti výskumu, ale aj v ďalších dôležitých oblastiach, ako sú napríklad inovácie, vzdelanie, regionálne zapojenie a internacionalizácia. Viacdimenzionálny charakter tejto koncepcie umožní študentom, politickým činiteľom a samotným univerzitám zvoliť si dimenzie a základné ukazovatele, ktoré ich zaujímajú, a uskutočniť vlastné individualizované hodnotenie šité na mieru. Zainteresované subjekty sa aktívne zapájajú do všetkých fáz tohto projektu uskutočniteľnosti.
<SPEAKER ID="488" NAME="Georgios Papanikolaou" AFFILIATION="PPE">
(EL) Pani komisárka, veľmi pekne vám ďakujem za odpoveď. Rád by som vám však pripomenul, že keď sme približne pred ôsmimi rokmi v roku 2003 plánovali lisabonskú stratégiu, tvrdili sme viac-menej to isté, že ak máme dosiahnuť konkurencieschopnejšie hospodárstvo, mali by sme sa spoliehať na inovácie a výskum.
<P>
Vo funkcii komisárky ste už viac ako rok a myslím si, že máte dostatok skúseností, aby ste nám povedali, na základe čoho sa domnievate, že tentoraz budeme v rámci novej stratégie EÚ 2020 úspešní a že výsledky nebudú rovnaké ako pri predošlej stratégii, ktorá bola v konečnom dôsledku obrovským neúspechom.
<SPEAKER ID="489" NAME="Seán Kelly" AFFILIATION="PPE">
Pokiaľ ide o inštitúcie vyššieho vzdelávania, chcel by som sa pani komisárky opýtať, či je spokojná s tým, že európske inštitúcie sú ochotné a schopné zvyšovať svoju výkonnosť, zlepšovať svoje hodnotenie na svetovej úrovni a rozvíjať vlastnú schopnosť vzájomne spolupracovať a vyhnúť sa tak duplicite vo výskume.
<SPEAKER ID="490" NAME="Máire Geoghegan-Quinn">
členka Komisie. - Aký je rozdiel medzi súčasnosťou a sľubmi a záväzkami v rámci lisabonskej stratégie? Myslím si, že prvý rozdiel je v tom, že v súčasnosti sú inovácie a výskum v centre záujmu európskej politiky. Máme záväzok nielen zo strany Komisie a členských štátov a Parlamentu, ale aj zo strany Európskej rady. Zaviedlo sa veľmi dôkladné monitorovanie, ktoré sa bude dôsledne uskutočňovať. Máme 34 záväzkov v rámci Únie inovácií, za ktoré sú zodpovední jednotliví moji kolegovia. V rámci nich pravidelne monitorujeme zlepšenia, zmeny, vývoj a to, ktoré záväzky sa splnili, alebo v opačnom prípade, prečo nedošlo k ich splneniu. Dúfame, že každoročne sa uskutoční konferencia o inováciách, na ktorej sa stretnú zainteresované subjekty, ktoré sa budú zaoberať pokrokom za uplynulý rok.
<P>
Monitorujeme teda veľmi prísnym spôsobom. Myslím si, že práve preto sme boli pri lisabonskej stratégii neúspešní alebo sme nedosiahli stanovené ciele. Uskutočňujeme tiež ročný prieskum rastu a v súčasnosti budeme mať aj národné programy reforiem, v ktorých členské štáty veľmi jasne stanovia svoje ciele a spôsoby ich dosahovania. Myslím si, že ide o potrebný pokrok.
<P>
Čo sa týka modernizácie univerzít, myslím si, že ide o veľký problém, ktorý majú všetky členské štáty EÚ. Nie je dostačujúce, že v niekoľkých členských štátoch je len jedna alebo dve univerzity, ktoré majú špičkovú kvalitu. Musíme modernizovať systém univerzitného vzdelávania na všetkých úrovniach v EÚ a musíme predchádzať tejto duplicite, o ktorej sa hovorilo, v prípade ktorej každá univerzita doteraz zrejme mala dojem, že má kapacitu na zriadenie centra excelentnosti na každej zo svojich fakúlt. Takýto postup nie je možný ani nákladovo efektívny a predstavuje veľkú mieru rozdrobenosti a duplicity a práve tomu sa pokúšame vyhnúť.
<P>
Majme však na pamäti, že Komisia nemá právomoci v tejto oblasti. Môžeme teda vysvetliť členským štátom, že nie je možné pokračovať v predošlých politikách. Pani komisárka Vassiliouová sa tejto činnosti vytrvalo venuje. Musíme uskutočniť zmenu. Musíme sa rozhodnúť, v ktorých oblastiach budeme mať my alebo jednotlivé univerzity centrum excelentnosti, a musíme zaviesť skutočný program modernizácie univerzít vo všeobecnosti v celej Únii.
<P>
Vec: Minimálne kontroly a vysoký počet chýb vo vykonávaní 7. rámcového programu pre výskum
<P>
Odpoveď Komisie na otázkuotvára ďalšie vážne otázky týkajúce sa účinnosti kontrol v rámci 7. rámcového programu. K 31. augustu 2010 vykonali príslušné útvary u 193 účastníkov programu len 118 kontrol, čo predstavuje 0,42 % účastníkov zapojených do 7. rámcového programu, pričom v prípade 6. rámcového programu bola táto miera 5,7 %. Tento údaj je znepokojujúci, najmä keď zoberieme do úvahy, že viac ako 4 % rozpočtu na vykonávanie programu bolo vynaložených nesprávne. Ak bude tento trend pokračovať, nie je vylúčené, že bude nutné vykonať za celý 7. rámcový program finančné opravy vo výške viac než 2 miliardy EUR.
<P>
Mohla by Komisia odpovedať na tieto otázky: Aký je aktuálny počet vykonaných výskumov a kontrol, pokiaľ ide o vykonávanie 7. rámcového programu? Čo spôsobuje taký vysoký počet chýb? Domnieva sa, že výsledky sú uspokojivé a že opatrenia zamerané na zjednodušenie pravidiel na riadenie 7. rámcového programu sú postačujúce? Aké sú bezprostredné opatrenia, ktoré má v úmysle vykonať, aby tieto problémy vyriešila?
<SPEAKER ID="492" NAME="Máire Geoghegan-Quinn">
členka Komisie. - Pokúsim sa brať ohľad na tlmočníkov.
<P>
Predpokladom na vykonávanie následných auditov je dostupnosť dostatočne výrazného počtu žiadostí o úhradu nákladov predložených príjemcami. V prípade 7. rámcového programu pre výskum a technologický rozvoj alebo 7. RP (2007 - 2013) sa prvé vykazovacie obdobie začína po 18 mesiacoch od začiatku projektu.
<P>
V dôsledku toho dosiahol počet žiadostí o úhradu nákladov v rámci 7. RP, pri ktorých bolo možné vykonať audit, kritický počet len v roku 2010. Navyše cieľom stratégie kontroly Komisie pre oblasť výskumu je poskytnúť primeranú záruku o zákonnosti a pravidelnosti výdavkov na výskum na viacročnom základe počas celého obdobia trvania rámcového programu. Komisia k 31. decembru minulého roka ukončila 345 auditov v rámci 7. RP, ktoré sa týkali 432 účastí v projektoch v rámci 7. RP. V rovnakom období sa z dôvodu chýb navrhli finančné opravy až vo výške 4 482 miliónov EUR, ktoré boli výsledkom auditu 88 633 047 miliónov EUR z príspevkov v rámci 7. RP.
<P>
Rámcové programy pre výskum sa uskutočňujú najmä prostredníctvom grantov založených na rozdelení nákladov, ktorých základom je preplácanie skutočných nákladov. Hlavné riziko spočíva v tom, že príjemcovia zahŕňajú do svojich výkazov výdavkov neoprávnené náklady. Toto riziko sa prehlbuje v dôsledku konfliktu medzi kritériami oprávnenosti a bežnými postupmi účtovania určitých príjemcov, predovšetkým povinnosťou príjemcov vyčleniť pri projektoch náklady na zamestnancov a nepriame náklady a odrátavať rôzne položky, ktoré sa považujú za neoprávnené na spolufinancovanie z EÚ.
<P>
Komisia v tejto súvislosti vydala v apríli 2010 oznámenie, v ktorom sa navrhujú možnosti zjednodušenia pravidiel a postupov financovania výskumu. Zjednodušenie a objasnenie pravidiel a postupov môže nielen zmenšiť rozsah chýb a zvýšiť záruku správnosti výdavkov, ale tiež uľahčiť účasť výskumných pracovníkov v rámcových programoch a dosiahnutie cieľov politiky EÚ v oblasti výskumu.
<P>
Na základe všeobecného konsenzu týkajúceho sa niekoľkých otázok, ktorý je stále možné uplatniť v súlade so súčasným všeobecným právnym rámcom, Komisia 24. januára tohto roka vykonala krátkodobé zjednodušujúce opatrenia, ktorých súčasťou sú aj konkrétne opatrenia s okamžitým a spätným účinkom pre projekty v rámci 7. RP.
<SPEAKER ID="493" NAME="Ioannis A. Tsoukalas" AFFILIATION="PPE">
(EL) Rád by som sa pani komisárke poďakoval za podrobnú odpoveď, chcel by som však poznamenať, že pri vzorke vo výške 0,4 % sa chybovosť zvýši na 4 % alebo na 2 milióny EUR z 50 miliárd EUR. Dúfam, že tento model nie je lineárny a že ak sa vykonajú 4 % auditov, výsledkom nebude chybovosť vo výške 40 %. Uvedomujem si aj to, že je veľmi zložité na jednej strane žiadať Komisiu, aby zjednodušila riadiace postupy v rámci 7. RP a zabezpečila zjednodušenie 8. RP, a zároveň požadovať podrobnejšie audity. Zdalo by sa, že uvedené požiadavky si odporujú, nemyslím si však, že je to tak. Myslím si, že jedna dobrá vec je, že nás všetkých zaujíma výskum a vieme, že predstavuje pre Európu a pre členské štáty jedinú nádej.
<SPEAKER ID="494" NAME="Máire Geoghegan-Quinn">
členka Komisie. - Myslím si, že naším cieľom musí byť zachovanie čo najjednoduchšej situácie pre naše zainteresované subjekty a najvyššia možná miera zaručenia toho, aby mohli príjemcovia priamo vykonávať bežné postupy účtovania nákladov na zamestnancov a vyhýbať sa potrebe uplatňovať paralelný účtovný systém, ako museli doteraz. Takýto postup zjavne spôsobuje komplikácie a riziko chýb. V konečnom dôsledku uznávame, že výskumní pracovníci nemajú záujem zúčastňovať sa na zneužívaní finančných prostriedkov EÚ. Myslím si, že to musí uznať každý. Skôr ich zaujíma skutočný základný výskum, ktorým sa zaoberajú a ktorý môže viesť k úžasným inováciám. Môžeme to pozorovať v krajinách nielen v Európe, ale skutočne na celom svete. Konajme teda čo najmenej zložito, čím jednoduchšie a v prospech zainteresovaných subjektov.
<P>
Vec: Účasť MSP na európskom výskume a inováciách
<P>
9. februára 2011 uverejnila Komisia zelenú knihu s názvom Od výziev k príležitostiam: vytváranie spoločného strategického rámca financovania výskumu a inovácií EÚ. Komisia teda po verejných konzultáciách vypracuje spoločný strategický rámec, ktorého cieľom bude nasmerovať výskumné a inovačné činnosti tak, aby riešili problémy súčasnej spoločnosti, zjednodušili postupy prístupu k európskemu financovaniu výskumu a inovácií, skrátili čas potrebný na uvedenie výsledkov výskumu na trh a intenzívnejšie zapojili európske podniky do výskumných a inovačných činností. V kontexte stratégie Európa 2020 si Únia stanovila za cieľ zvýšiť výdavky na výskum a vývoj do roku 2020 na 3 % HDP. Keďže súkromný sektor môže len v obmedzenom rozsahu prispieť k financovaniu výskumu a inovácií, aké opatrenia predpokladá Komisia na podporu jeho účasti na financovaní výskumu a inovácií v Európe? Aké opatrenia predpokladá na pomoc MSP pri prekonávaní ťažkostí v prístupe k európskym financiám na podporu výskumu a inovácií? Má Komisia v úmysle zaviesť v európskych fondoch kvóty vyhradené pre MSP?
<SPEAKER ID="496" NAME="Máire Geoghegan-Quinn">
členka Komisie. - Komisia sa zaviazala uľahčiť prístup malých a stredných podnikov k financovaniu v rámci programov EÚ v oblasti výskumu a inovácií a napokon im pomôcť priniesť výsledky inovácií na trh.
<P>
Ako sa uvádza v oznámení o Únii inovácií prijatej 6. októbra minulého roku, v iniciatíve Small Business Act pre Európu prijatej v júni 2008 a v revízii iniciatívy Small Business Act prijatej 23. februára tohto roka, pre Komisiu je to priorita.
<P>
Okrem to sa v zelenej knihe Od výziev k príležitostiam: Vytváranie spoločného strategického rámca financovania výskumu a inovácií EÚ určili kľúčové otázky budúcej podpory výskumu a inovácií v EÚ vrátane niekoľkých konkrétnych otázok spôsobu lepšieho uspokojovania potrieb malých a stredných podnikov.
<P>
Celkový cieľ spoločného strategického rámca spočíva v zjednodušení a vo zvýšení príťažlivosti účasti v programoch EÚ, predovšetkým v prípade MSP. Pre budúcnosť je v tomto kontexte dôležité uvažovať o dôležitých prvkoch, ako sú jedno miesto na zadávanie údajov so spoločnými platformami IT, štandardizovanejšie pravidlá, racionálnejší súbor nástrojov financovania pokrývajúci celý inovačný reťazec a jednoduchšie a dôslednejšie postupy získania financovania.
<P>
Po konzultácii o zelenej knihe predloží Komisia do konca tohto roka svoje legislatívne návrhy spoločného strategického rámca. Už sme zaviedli najnovšie pracovné programy v rámci 7. rámcového programu (7. RP). Niekoľko opatrení vrátane vyčlenených rozpočtov je zameraných konkrétne na MSP. Odhaduje sa, že rozpočtový podiel MSP vzrastie zo súčasných 14,3 % nad cieľovú hodnotu vo výške 15 % plánovanú v právnych predpisoch. MSP potrebujú bezprostrednú podporu. Jednoduchší prístup k 7. RP sa zabezpečuje prostredníctvom siete Enterprise Europe Network, partnerstva Komisie a takmer 600 obchodných organizácií, ako sú obchodné a priemyselné komory, komory remeselníkov, inovačné agentúry a agentúry regionálneho rozvoja. Presnejšie povedané, táto sieť, ktorá je založená na odsúhlasených usmerneniach, v spolupráci s národnými kontaktnými miestami 7. RP pomáha MSP prostredníctvom poskytovania podpory na zvyšovanie povedomia, budovania kapacity na účasť v rámcovom programe, zapájania nových MSP do návrhov, vyhľadávania partnerov, spoločných opatrení zameraných na MSP a prostredníctvom vedenia konzultácií o začlenení tém výziev týkajúcich sa MSP do pracovných programov. S podporou tejto siete sa podarilo v rámci 7. RP predložiť návrhy niekoľkým stovkám MSP.
<SPEAKER ID="497" NAME="Zigmantas Balčytis" AFFILIATION="S&amp;D">
MSP sa pri prístupe k fondom EÚ určeným na výskum a vývoj stretávajú s mnohými ťažkosťami. Buď sa im neposkytne úver na zabezpečenie časti spolufinancovania, alebo pre ne predstavuje priveľkú záťaž byrokracia. Má Komisia v pláne vypracovať spoločný a jednoduchý súbor pravidiel s cieľom zvýšiť účasť MSP vo výskumných programoch EÚ? Má Komisia v úmysle vyčleniť, povedzme, približne 30 % fondov určených na výskum len pre MSP?
<SPEAKER ID="498" NAME="Máire Geoghegan-Quinn">
členka Komisie. - Dňa 24. januára tohto roku sa prijali tri konkrétne opatrenia s okamžitým účinkom týkajúce sa riadenia výskumných grantov EÚ v rámci 7. rámcového programu (7. RP). Každé z nich predstavuje priamu reakciu na obavy opakovane vyjadrené účastníkmi a potenciálnymi účastníkmi v 7. RP. Jedno z nich umožňuje väčšiu pružnosť pri výpočte nákladov na zamestnancov. Ďalšie v súčasnosti umožňuje vlastníkom MSP, ktorých platy neboli formálne registrované v ich účtovnej závierke, uhrádzať tieto platy formou paušálnych platieb. Do odstraňovania nezrovnalostí je zapojená nová riadiaca skupina vyšších úradníkov vybraných priamo z útvarov Komisie. Je to veľmi dôležité pre uplatňovanie pravidiel, ktoré už existujú.
<P>
Vypracovali sme platformu elektronického vzdelávania, ktorá je zameraná konkrétne na MSP. Tento rok ju máme v pláne sprístupniť na internete. Je zameraná na zjednodušenie prístupu MSP k projektom v oblasti výskumu a vývoja. Prieskum jej výsledkov ponúkne bezplatnú odbornú prípravu na internete, informácie prispôsobené potrebám používateľov, a čo je veľmi dôležité, komunikačné fórum. Všetky uvedené opatrenia výrazne zlepšia situáciu MSP a, samozrejme, nepochybujem o tom, že v kontexte spoločného strategického rámca sa zrodia ďalšie veľmi dobré nápady na pomoc týmto podnikom.
<P>
Vec: Čistota ovzdušia v nemeckých veľkomestách
<P>
Ako hodnotí Komisia stav čistoty ovzdušia v nemeckých veľkomestách, napríklad v Mníchove, a aké opatrenia navrhuje?
<SPEAKER ID="500" NAME="Janez Potočnik">
člen Komisie. - V smerniciach o kvalite okolitého ovzdušia sa stanovilo niekoľko limitných hodnôt pre niekoľko znečisťujúcich látok s rozličnými lehotami na ich dosiahnutie. Okrem presadzovania osvedčených postupov na stretnutiach vykonávacieho výboru a na ďalších fórach Komisia zameriava svoje úsilie na kontrolu toho, či sa skutočne dodržiavajú limitné hodnoty stanovené v smernici.
<P>
V smernici sa od roku 1996 požaduje, aby členské štáty vypracovali a vykonávali celkovú stratégiu vrátane dlhodobých a krátkodobých opatrení. Krátkodobé opatrenia sú dôležité najmä na riešenie situácií, pri ktorých dochádza napríklad k riziku prekročenia limitných hodnôt suspendovaných častíc PM10. Bezprostredne po prekročení limitnej hodnoty vrátane medze tolerancie musia byť pripravené plány na preukázanie spôsobu ich dodržiavania do lehoty na ich dosiahnutie.
<P>
Kým plány kvality ovzdušia je potrebné oznámiť Komisii do dvoch rokov po nameraní prekročenia limitnej hodnoty, právomoc a zodpovednosť za rozhodovanie o opatreniach, ktoré majú byť zahrnuté do plánov kvality ovzdušia, je v plnej miere na členských štátoch. Uvedený postup je v súlade so zásadou subsidiarity a uznáva sa v ňom skutočnosť, že vnútroštátne alebo miestne orgány dokážu najlepšie určiť najúčinnejšie opatrenia, ktoré sú šité na mieru, na riešenie vysokých úrovní koncentrácie v zónach na meranie kvality ovzdušia.
<P>
Kontrola dodržiavania zo strany Komisie sa zameriava predovšetkým na to, či sa dodržiavajú limitné hodnoty, a v menšej miere na spôsob ich dodržiavania. Posledné údaje, ktoré predložilo Nemecko za rok 2009, potvrdzujú, že 70 z približne 80 zón na meranie kvality ovzdušia aj naďalej preukazuje prekročenie limitných hodnôt suspendovaných častíc (PM). Väčšine zón sa poskytlo predĺženie lehoty na dosiahnutie hodnôt do 11. júna tohto roka, pretože vypracovali plán kvality ovzdušia s jasným časovým harmonogramom a opatreniami, ktoré preukazujú spôsob dodržiavania limitných hodnôt do lehoty na prekročenie. Mníchov je jednou z týchto zón. Predĺženie lehoty sa mu udelilo pod podmienkou, že zodpovedné orgány prispôsobia plán kvality ovzdušia tak, aby obsahoval krátkodobé opatrenia účinné na kontrolu, a v prípade potreby aj na pozastavenie činností, ktoré prispievajú k riziku prekročenia limitných hodnôt.
<P>
Pokiaľ ide o NO2, Komisia očakáva, že mnohé členské štáty budú mať podobné problémy ako v prípade PM. Prekročenia do roku 2010, pričom sa možno obdobie predĺži do konca roku 2014, v súčasnosti nie sú v rozpore s európskymi právnymi predpismi, sú však podnetom na požiadavku vypracovať plán kvality ovzdušia. Členské štáty musia predložiť údaje za rok 2010 do konca septembra 2011.
<SPEAKER ID="501" NAME="Bernd Posselt" AFFILIATION="PPE">
(DE) Pán Potočnik, ďakujem vám za veľmi kvalitnú a presnú odpoveď. Mám dve stručné dodatočné otázky. Po prvé, kontroluje Komisia, či jednotlivé členské štáty skutočne uplatňujú rovnaké kritériá a vykonávajú merania rovnako dôsledne alebo dochádza k rozdielom? Po druhé, máte nejaké konkrétne návrhy na obmedzenie znečistenia ovzdušia aspoň v mestách?
<SPEAKER ID="502" NAME="Janez Potočnik">
člen Komisie. - Kritériá sú pre všetky krajiny rovnaké. Je pravda, že pre niektoré mestá, ako napríklad Miláno v Taliansku, je z dôvodu geografických podmienok zložitejšie splniť rovnaké kritériá ako pre iné mestá. Je však nesmierne dôležité, aby sa všetkým občanom Európskej únie zaručila rovnaká úroveň zdravia a ochrany. Z uvedeného hľadiska ide práve o to.
<P>
Samozrejme, keď ide o problémy, ktoré sú špecifické z miestneho alebo regionálneho hľadiska, venujeme im pozornosť a skutočne sa usilujeme riešiť uvedené otázky v spolupráci s orgánmi tak, aby sme našli primerané riešenia. Náš cieľ je vždy zamerať sa na problém a nájsť riešenie. Inak povedané, byť vyslovene užitoční a užitočne prísni.
<P>
Pokiaľ ide o druhú otázku, bežne nedávame konkrétne odporúčania žiadnym mestám alebo regiónom, pretože sa jednoducho domnievame, že miestne orgány to dokážu oveľa lepšie a poznajú situáciu lepšie ako my. My skutočne kontrolujeme dodržiavanie, za normálnych okolností je však druh štandardizovaného prístupu, ktorý poskytuje dobré výsledky, kombináciou rôznych opatrení. Niektoré z nich sú krátkodobejšie a iné sú štrukturálnejšie.
<SPEAKER ID="503" NAME="Predsedajúca">
Ďalšiu otázku predkladá pani Kadenbachová, ktorú dnes zastupuje pán Arsenis.
<P>

<P>
Vec: Stratégia EÚ v oblasti biodiverzity
<P>
V roku 2010, ktorý bol Medzinárodným rokom biodiverzity, Európska rada prijala ambicióznu víziu na obdobie do roku 2050 a cieľ v oblasti zachovania biodiverzity v EÚ do roku 2020. Následne na základe Dohovoru o biologickej diverzite prijali svetové vlády ambicióznu globálnu víziu a misiu na zachovanie biodiverzity do roku 2020, ako aj strategický plán stanovujúci 20 referenčných cieľov.
<P>
Kedy Komisia počíta s uverejnením stratégie EÚ v oblasti biodiverzity, ktorá stanoví ctižiadostivé opatrenia potrebné na splnenie cieľov zachovania biodiverzity na úrovni EÚ a na celosvetovej úrovni?
<P>
Môže Komisia potvrdiť, že nová stratégia vyzve na to, aby po roku 2020 nedochádzalo k ďalším negatívnym zmenám v stave ochrany všetkých chránených prirodzených prostredí a druhov v celej EÚ, a to tak v rámci sústavy území Natura 2000, ako aj mimo nej, aby sa do roku 2050 obnovil priaznivý stav ochrany všetkých prirodzených prostredí a druhov?
<P>
Okrem prebiehajúcej odbornej prípravy sudcov a usmerňovacích dokumentov, o ktorých Komisia nedávno informovala, aké konkrétne opatrenia sú naplánované s cieľom zlepšiť vykonávanie právnych predpisov EÚ týkajúcich sa životného prostredia? Má Komisia v pláne zriadiť jednotku EÚ pre environmentálne inšpekcie a prijať právne predpisy o environmentálnych inšpekciách, ako to žiadal Parlament?
<SPEAKER ID="505" NAME="Janez Potočnik">
člen Komisie. - Komisia robí posledné úpravy novej stratégie EÚ v oblasti biodiverzity, ktorá poskytne rámec pre opatrenia zamerané na riešenie straty biodiverzity v priebehu nasledujúceho desaťročia. Naším cieľom je prijať ju začiatkom mája. Keďže o návrhu stratégie stále prebiehajú interné konzultácie v rámci Komisie, nemôžem vám poskytnúť veľa podrobností o jej obsahu. Môžem vás však uistiť, že reaguje na ambiciózny mandát EÚ stanovený Radou minulý rok a na globálne záväzky, ktoré EÚ podpísala v októbri minulého roka v Nagoji v rámci Dohovoru o biologickej diverzite.
<P>
Stratégia sa vypracuje na základe šiestich čiastkových cieľov, ktoré sú zamerané na riešenie niektorých hlavných hybných činiteľov v oblasti straty biodiverzity a tlakov, ktoré sa na ňu vyvíjajú. Patria medzi ne ochrana prírody, obnova a zelená infraštruktúra, poľnohospodárstvo a lesné hospodárstvo, rybné hospodárstvo, invazívne druhy a prínos Európskej únie k biodiverzite v celosvetovom meradle.
<P>
Pre stratégiu bude veľmi prospešné vykonávanie súčasných právnych predpisov EÚ vrátane účinného a primerane financovaného riadenia sústavy Natura 2000. Dôležité bude zvážiť aj to, ako môžu reformy spoločnej poľnohospodárskej politiky, spoločnej politiky rybného hospodárstva a budúcej politiky súdržnosti pomôcť poskytnúť potrebnú podporu tejto stratégii. Hlavný cieľ EÚ na rok 2020 si vyžaduje zastavenie straty biodiverzity a znehodnocovania ekosystémov a služieb, ktoré poskytujú.
<P>
Z uvedeného dôvodu vás môžem ubezpečiť, že súčasťou stratégie budú opatrenia zamerané na dosiahnutie tohto cieľa. Budú sa týkať aj činností zameraných na zintenzívnie vykonávania smernice o vtákoch a smernice o biotopoch a zaručenie prijímania dôležitých krokov smerom k dosiahnutiu priaznivého stavu všetkých druhov a biotopov európskeho významu z hľadiska ich ochrany. Čo sa týka všeobecnejšieho vykonávania a presadzovania právnych predpisov v oblasti životného prostredia, Komisia má v úmysle v priebehu tohto roka predložiť nové oznámenie o tejto otázke. Jeho cieľom nie je nahradiť existujúce príslušné oznámenia, ale skôr zlepšiť ich, a to zameraním sa na celkovú všeobecnú štruktúru a znalostnú základňu, ktorá podporuje uplatňovanie tohto acquis v oblasti životného prostredia.
<P>
V rámci tejto iniciatívy podrobne pripomenieme všetky prípadné alternatívy posilnenia možností monitorovania a riadenia na úrovni EÚ a vnútroštátnych inšpekčných systémov. Mali by sme si uvedomiť, že právny rámec EÚ v oblasti environmentálnej inšpekcie sa za posledné roky zlepšil, a to predovšetkým prijatím odporúčania ustanovujúceho minimálne kritériá environmentálnych inšpekcií v členských štátoch, ako aj začlenením rozličných ustanovení v rámci odvetvových právnych predpisov v oblasti životného prostredia.
<P>
Na oznámení stále pracujeme a presný obsah ešte nebol odsúhlasený. Uskutočníme konzultácie so zúčastnenými stranami vrátane Parlamentu prostredníctvom príslušných výborov, aby tak mali poslanci možnosť vyjadriť svoje názory a prezentovať svoje príspevky.
<SPEAKER ID="506" NAME="Kriton Arsenis" AFFILIATION="S&amp;D">
Pán komisár, ďakujem vám za podrobnú odpoveď. Tešíme sa na novú stratégiu EÚ v oblasti biodiverzity. Samozrejme, Parlament bude mať mnoho predstáv a máme v pláne vyjadriť sa o uvedenej problematike podrobnejšie.
<P>
Pokiaľ ide o podrobnejšie informácie o otázke konferencie v Nagoji a stratégie, o ktorej sme diskutovali, mohli by ste sa, prosím, vyjadriť o našom pokroku pri vykonávaní rozhodnutí z Nagoje a predovšetkým protokolu o prístupe ku genetickým zdrojom a spravodlivom a rovnocennom spoločnom využívaní prínosov (protokol o ABS)? K akému pokroku došlo? Aké sú konečné termíny? Zaznamenali sme pokrok, aj pokiaľ ide o chránené morské oblasti? V rámci cieľov z Nagoje sa táto otázka osobitne spomína. Ako napredujeme v tomto smere?
<P>
Uviedli ste tiež, že úsilie v oblasti biodiverzity sa bude vyvíjať aj v rámci SPP, ktorá predstavuje jeden z našich nástrojov na ochranu biodiverzity. Parlament však žiadal aj o ochranu divokej prírody a oblastí bez ciest. Na záver chcem uviesť, že musíme zintenzívniť komunikáciu o územiach sústavy Natura 2000, predovšetkým pokiaľ ide o poľnohospodárov. Aké opatrenia máte v pláne v tomto smere?
<SPEAKER ID="507" NAME="Bernd Posselt" AFFILIATION="PPE">
(DE) Pán komisár, jednoducho by som vám rád položil otázku. Sústreďujete sa predovšetkým na ochranu prírody a ochranu zvierat a rastlín žijúcich vo voľnej prírode alebo sa zameriavate aj na staré domáce druhy a plodiny pestované na ornej pôde, ktorých diverzita je tiež výrazne ohrozená?
<SPEAKER ID="508" NAME="Gerben-Jan Gerbrandy" AFFILIATION="ALDE">
Rád by som doplnil jednu vec. Hovoríme o biodiverzite. Jedna otázka, ktorá je v súčasnosti naliehavá, znie, že niektoré členské štáty - medzi nimi aj náš - sa pokúšajú o to, aby Európska únia znížila ciele v rámci právnych predpisov týkajúcich sa ochrany prírody. Skutočne by som rád vedel, či pán komisár súhlasí, aby sme si stanovili nižšie ciele, alebo či by sme sa mali držať súčasných cieľov.
<SPEAKER ID="509" NAME="Janez Potočnik">
člen Komisie. - Pokiaľ ide o Nagoju a náš pokrok, v súvislosti s protokolom o ABS sa všetko vyvíja veľmi dobre. Nemáme teda problém. Došlo k malým ťažkostiam s prekladom, ale pokiaľ ide o podstatu, sme na dobrej ceste. Už plánujeme začať s prípravou právnych predpisov, aby sme po ich podpísaní mohli pristúpiť k ratifikačnému procesu. Trvá to určitý čas, nevidím však žiadne závažné prekážky.
<P>
Pokiaľ ide o chránené morské oblasti, stále zaostávame. Usilujeme sa presadzovať opatrenia a z dôvodu záväzkov, ktoré sme prijali v Nagoji, ako aj z dôvodu samotnej sústavy Natura 2000 a záväzkov, ktoré sme prijali, budeme musieť v Európe vykonať viac opatrení ako v súčasnosti.
<P>
Čo sa týka SPP a financovania sústavy Natura 2000, usilujem sa urobiť všetko, čo je v mojich silách, aby som zaručil ich dostatočné zastúpenie v prvom a v treťom pilieri a aby sa biodiverzite venovala v rámci budúcej spoločnej poľnohospodárskej politiky primeraná pozornosť. Pán komisár Cioloş, pani komisárka Hedegaardová a ja sme vypracovali spoločný list, ktorý sme zaslali Rade ministrov životného prostredia na jej poslednom zasadnutí. V uvedenom liste sme sa zhodli na otázkach a na smere, ktorým sa chceme uberať.
<P>
Pokiaľ ide o otázku pána Posselta, celá sústava Natura 2000, tak ako bola odsúhlasená, sa v súčasnosti využíva na ochranu približne 18 % európskeho územia, ktoré tvorí takzvané územia sústavy Natura 2000, a potom máme dve smernice. Jedna z nich je smernica o vtákoch a druhá je smernica o biotopoch. V uvedených smerniciach sa jasne vymedzuje, čo je chránené, akým spôsobom, na akej úrovni a tak ďalej. Takže v podstate ide o dosť rozsiahle právne predpisy, ktoré sa nevzťahujú len na niektoré konkrétne ohrozené a vymierajúce alebo iné druhy. Chceme konať tak, aby sme zabezpečili rozsiahlu ochranu, je však pravda, že mnoho druhov v oblastiach v EÚ, ktoré sú považované za ohrozené, je vo veľmi zlom stave, preto určite musíme vyvinúť väčšie úsilie.
<P>
Pokiaľ ide o otázku cieľov, odpoveď je veľmi jednoduchá. V súčasnom období by sme sa nemali zamerať na otázku znižovania cieľov. Skôr by sme sa mali sústrediť na závažnú otázku vykonávania programu Natura 2000, čo znamená vypracovať plány riadenia a vytvoriť dostatočnú finančnú rezervu. V tejto situácii to nebude jednoduché, určite však ide o istý druh financovania do budúcnosti.
<P>
Vec: Nakladanie s odpadom v Grécku
<P>
Komisia sa vo svojej odpovedi na otázkuvyjadrila, že ukladanie odpadu na skládky považuje za krajné a najmenej vhodné riešenie problému nakladania s odpadom. Grécko plánuje podporiť výstavbu 61 skládok s využitím spolufinancovania. Táto skutočnosť vyvolala logickú reakciu medzi obyvateľmi mnohých regiónov (Lefkimi, Grammatiko a najmä Keratea), ktorí sú nútení prijať toto "krajné a najmenej vhodné" riešenie. Neústupčivosť vlády, pokiaľ ide o jej zámer presadiť túto technológiu a metódu zberu odpadu a nakladania s ním, je podľa tlače, environmentálnych organizácií, politických strán a miestnych orgánov spojená s určitými priemyselnými záujmami a niektorí ju pokladajú za nový politicko-ekonomický škandál.
<P>
Mohla by preto Komisia odpovedať na nasledujúce otázky? Považuje z ekologického a environmentálneho hľadiska a nezávisle od zvoleného riešenia jednotlivých krajín alternatívu, ktorú navrhujú environmentálne organizácie (Svetový fond na ochranu prírody, Greenpeace, SOS Stredozemie atď.) a ktorá spočíva v triedení odpadu domácnosťami na mieste jeho vzniku, za vhodnejšiu v porovnaní s recykláciou prostredníctvom podnikov? Zaväzuje sa, že tieto návrhy bezodkladne preskúma tak, že na miesto vyšle zástupcu, ktorý sa stretne so všetkými zúčastnenými subjektmi?
<SPEAKER ID="511" NAME="Janez Potočnik">
člen Komisie. - V novej rámcovej smernici o odpadoch sa vytvorila päťstupňová hierarchia odpadového hospodárstva. Za najvhodnejšiu možnosť sa považuje predchádzanie vzniku odpadu, ďalej nasledujú príprava odpadu na opätovné použitie, recyklácia a ďalšie spôsoby zhodnocovania vrátane energetického zhodnocovania a zneškodňovanie odpadu, ako sú napríklad skládky, predstavuje poslednú možnosť. V prípade konkrétnych odpadových tokov sú možné odchýlky od hierarchie.
<P>
Členské štáty, ktoré sa od nej odchýlia, však budú musieť poskytnúť oprávnené odôvodnenie. Z uvedeného dôvodu musia členské štáty považovať zneškodňovanie odpadu na skládkach, ktoré tvoria najnižší stupeň hierarchie odpadov, za najnevýhodnejší spôsob nakladania z odpadom.
<P>
Vysoký stupeň čistoty odpadových materiálov, ako sú papier a sklo, predstavuje predpoklad využívania odpadu odvetvím výroby ako druhotnej suroviny. Práve z uvedeného dôvodu predstavuje separovaný zber recyklovateľných odpadových tokov pri ich zdroji zvyčajne najvhodnejší spôsob zberu odpadu. Na základe rámcovej smernice o odpade sú členské štáty povinné zaviesť do roku 2015 separovaný zber papiera, kovov, plastov a skla. Aj v tomto prípade existuje pre členské štáty určitá pružnosť prispôsobenia systémov zberu odpadu konkrétnym vnútroštátnym okolnostiam, predovšetkým v prípadoch, keď sú dostupné vysoko účinné a vyspelé technológie triedenia. V prípade, že takéto technológie nie sú k dispozícii, však najlacnejší a najjednoduchší spôsob získavania druhotných surovín vysokej kvality z odpadov predstavuje separovaný zber.
<P>
Grécko má závažný problém v súvislosti s nezákonnými skládkami. Ako viete, v roku 2005 ho Európsky súdny dvor odsúdil za veľký počet nezákonných skládok, ktoré fungovali na jeho území. Tento problém sa ešte nevyriešil. Grécke orgány však v decembri 2010 predložili akčný plán, v súlade s ktorým sa všetky zákonné skládky do konca júna tohto roka zatvoria. Komisia víta tento plán vrátane výstavby nových skládok pod podmienkou, že ide o nevyhnutnú poslednú možnosť zachovania siete zneškodňovania odpadov, ktorá spĺňa povinné hygienické normy v súlade s európskymi právnymi požiadavkami.
<P>
Výstavba skládok v súlade s normami smernice EÚ o skládkach odpadov predstavuje v porovnaní s postupmi nezákonného skladovania odpadu určitý pokrok. Komisia naliehavo žiada grécke orgány, aby ukončili plánovanie a výstavbu skládok, teda programy, na ktoré už využívajú finančné prostriedky EÚ. Grécko však musí neustále zachádzať nad rámec týchto opatrení, prestať využívať skládky ako hlavnú možnosť odpadového hospodárstva a začať uplatňovať moderné politiky v oblasti odpadového hospodárstva založené na zhodnocovaní odpadu a recyklácii.
<P>
Podľa najnovších štatistických údajov Eurostatu v Grécku končí na skládkach 82 % komunálneho odpadu, kým priemer v Európskej únii je na úrovni 38 %. Okrem toho je výkonnosť odvetvia recyklácie v Grécku veľmi nízka a recykluje sa len 17 % komunálneho odpadu.
<P>
Vykonávanie smernice o odpadoch predstavuje hlavnú prioritu Komisie, ako aj moju hlavnú prioritu. Politiky v oblasti odpadu budeme monitorovať prostredníctvom hodnotenia plánov nakladania s odpadom členských štátov. V súčasnosti od Grécka očakávame aktualizovaný plán nakladania s odpadom. Okrem toho dôsledne monitorujeme vykonávanie akčného plánu Grécka a proces zatvárania nezákonných skládok vrátane plánu projektov financovaných zo strany EÚ.
<P>
Budeme monitorovať aj využívanie finančných prostriedkov EÚ, aby sme zaručili, že projekty, ktoré sa majú financovať, sú v súlade s cieľmi a požiadavkami stanovenými v právnych predpisoch v oblasti odpadového hospodárstva. V prípade Grécka je nevyhnutné obmedziť skládky a zvýšiť podiel recyklácie prostredníctvom separovaného zberu a recyklovateľných materiálov.
<P>
Náležité nakladanie s odpadom by sa malo vnímať ako príležitosť, pretože umožňuje vytvárať podniky a pracovné miesta v celej krajine. Je tiež nevyhnutné splniť nové ciele v oblasti dostatočného množstva zdrojov prostredníctvom uplatňovania osvedčených postupov.
<P>
Na záver chcem uviesť, že zajtra letím do Grécka, kde strávim celé dva dni a, samozrejme, podrobne tam prerokujem všetky uvedené otázky.
<SPEAKER ID="512" NAME="Nikolaos Chountis" AFFILIATION="GUE/NGL">
(EL) Záverečné poznámky pána komisára sú pre mňa dôvodom na nádej. Keďže zajtra cestujete do Grécka, pán komisár, mali by ste navštíviť oblasť v blízkosti Atén, kde dennodenne dochádza k zrážkam medzi obyvateľmi a policajnými jednotkami, ktoré sa tam zdržiavajú už štyri mesiace. K zraneniam a incidentom dochádza v súvislosti so skládkou vzhľadom na to, že, ako ste vysvetlili, musíme zatvárať skládky.
<P>
Otázka znie, či je to jediné vhodné riešenie. Z akého dôvodu akceptujete posudzovanie vplyvov na životné prostredie, keď v mnohých zariadeniach, ako napríklad to, ktoré možno navštívite, odpad v podstate končí v odpadových tokoch? Ak nezasiahnete, ak nezastavíte tento hospodársky škandál, je to poburujúce a nevyhneme sa škodám na životnom prostredí, pretože uvedené zariadenia spolufinancuje aj Európska únia.
<P>
Prosím vás, aby ste okamžite zasiahli, pretože situácia nie je na takej teoretickej úrovni, ako ste objasnili. Nech to však je akokoľvek, ďakujem vám.
<SPEAKER ID="513" NAME="Janez Potočnik">
člen Komisie. - Chystám sa na tieto miesta v okolí Atén. Prvý deň budem rokovať s troma výbormi gréckeho parlamentu a určite prediskutujeme aj túto otázku. Uvedomujem si túto skutočnosť aj závažnosť otázky. Možno by som vám mohol povedať, prečo vlastne súhlasíme s niektorými skládkami a dokonca ich spolufinancujeme aj napriek tomu, že sa skutočne domnievame, že predstavujú najnižšiu úroveň uprednostňovaných možností v hierarchii odpadov.
<P>
Prvá a najdôležitejšia vec, ktorú je potrebné zvážiť, je, samozrejme, ľudské zdravie. Musíme mať teda istotu, že je v každom prípade chránené. Myslím si, že je dôležité, aby sme rozhodne hľadali a pokúšali sa nájsť najlepšie možné riešenia. Niekedy je však jednoducho potrebné konať postupne.
<P>
Z údajov z celej Európy, ktoré som dostal, je zrejmé, že keď raz krajina dôsledne začne so separovaným zberom, cesta k veľmi vysokým úrovniam recyklácie a k veľmi nízkym úrovniam skládkovania komunálneho odpadu je veľmi krátka. Separovaný zber tak predstavuje zásadnú možnosť, a ak sa uskutočňuje správnym spôsobom, pokrok je možné dosiahnuť rýchlo. Bohužiaľ, v niektorých prípadoch skládkovanie stále predstavuje jedinú možnosť, a ak chceme v tejto súvislosti venovať pozornosť ľudskému zdraviu, jednoducho ho musíme využívať.
<SPEAKER ID="514" NAME="Predsedajúca">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.20 hod. a pokračovalo o 21.00 hod.)
