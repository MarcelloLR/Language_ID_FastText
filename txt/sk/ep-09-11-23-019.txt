<CHAPTER ID="019">
Využívanie informačných technológií na colné účely (rozprava) 
<SPEAKER ID="135" NAME="Predsedajúci">
Ďalším bodom programu je správa o iniciatíve Francúzskej republiky, ktorú v mene Výboru pre občianske slobody, spravodlivosť a vnútorné veci predkladá pán Alexander Alvaro, s cieľom prijať rozhodnutie Rady o využívaní informačných technológií na colné účely (17483/2008 - C6-0037/2009 -.
<SPEAKER ID="136" NAME="Alexander Alvaro" LANGUAGE="DE">
Vážený pán predsedajúci, rád by som privítal pána komisára Kallasa a svojich kolegov poslancov. Problém, o ktorom budeme rokovať, v zásade vôbec nie je kontroverznou témou. Zaoberáme sa prispôsobením informačných technológií v oblasti cla a spotrebných daní. Pre mnohých ľudí je to veľmi odborná téma. Ale v súvislosti s bojom proti podvodom a iným trestným činom je to veľmi dôležitý aspekt spolupráce v oblasti cla a spotrebných daní, ako aj výmeny informácií.
<P>
Dokázali sme úspešne spolupracovať so švédskym predsedníctvom Rady, a preto by som rád poďakoval tým, ktorí nás počas tohto procesu podporovali, a ktorí sa ho zúčastňovali, keďže tento dokument rozhodne nie je nový. Našu spoluprácu sme dokázali tým, že Parlament pribral pozmeňujúce a doplňujúce návrhy dôležité pre výbor, ktoré Rada navrhla už počas svojej práce, a hlasoval o nich. Aj preto sa domnievam, že hlasovanie o tejto veci, ktoré sa uskutoční tento týždeň, bude mať pozitívny výsledok.
<P>
Jediné opatrenie, s ktorým Parlament nesúhlasí, je rozšírenie právomocí Europolu v tejto oblasti. Určite to nie je názor všetkých politických skupín v tomto Parlamente. Je však obsiahnutý v konečnom výsledku hlasovania o správe o informačných technológiách v oblasti cla a spotrebných daní. Do určitej miery to súvisí s rozpravou, ktorá tu prebiehala predtým, keď naše zámery ešte boli rozdielne, a to vyslať signál, že keďže relatívne nedávno bol stanovený mandát Europolu, podľa ktorého mal byť agentúrou, jeho právomoci v niektorých malých a konkrétnych oblastiach sa rozširujú.
<P>
Vzhľadom na význam a úlohu Europolu je do veľkej miery vhodné, aby jeho právomoci boli určené mandátom, ako je ten, o ktorom sme rozhodli. Taktiež to zvyšuje transparentnosť, aby sme nielen my, ale aj občania, pre ktorých politiky vykonávame, vedeli, čo Europol smie a čo nesmie robiť. Transparentnosť je dôležitou súčasťou akéhokoľvek systému, ktorý zahŕňa trestné stíhanie a policajné zložky v členských štátoch, a musí to platiť aj na európskej úrovni.
<P>
Inak k tomu nie je čo dodať a hoci človek má tendenciu prekračovať svoj rečnícky čas, v tomto prípade môžem ten svoj skrátiť. Rád by som poďakoval predsedníctvu Rady a svojim kolegom poslancom za vynikajúcu spoluprácu a som si istý, že tento týždeň budeme môcť úspešne hlasovať o tejto správe.
<SPEAKER ID="137" NAME="Siim Kallas">
podpredseda Komisie. - Vážený pán predsedajúci, Komisia v zásade podporuje znenie návrhu rozhodnutia Rady, lebo je potrebné zabezpečiť, aby sa poskytovanie vzájomnej pomoci a administratívnej spolupráce čo najviac rozvíjalo, a je potrebné stanoviť opatrenia, na základe ktorých bude všeobecný rozpočet Európskych spoločenstiev znášať náklady na využívanie colného informačného systému členskými štátmi.
<P>
Táto legislatívna oprava by nemala predstavovať žiadne zvyšovanie rozpočtu a je potrebné zabezpečiť lepšie vzájomné dopĺňanie jednotlivých krokov v kontexte spolupráce s Europolom a Eurojustom, a to tak, že týmto agentúram bude poskytnutá rovnaká úroveň prístupu k colnému informačnému systému (CIS) vrátane prístupu k identifikačnej databáze colných spisov (FIDE). Z tohto dôvodu Komisia nemôže podporiť pozmeňujúci a doplňujúci návrh Parlamentu, ktorého cieľom je poskytnúť Europolu a Eurojustu odlišnú úroveň prístupu k CIS/FIDE.
<P>
Vo všeobecnosti Komisia víta väčšinu pozmeňujúcich a doplňujúcich návrhov, ktoré predložil Parlament. V tejto súvislosti by som rád uviedol nasledujúce pripomienky.
<P>
Komisia má rovnaký názor ako pán spravodajca Alvaro, že je poľutovaniahodné, že členské štáty by o tomto návrhu mali rozhodovať tak narýchlo, ešte pred nadobudnutím platnosti Lisabonskej zmluvy. Lisabonská zmluva v podstate poskytuje nový právny rámec, na základe ktorého by nové nariadenie mohlo nahradiť súčasný dohovor o CIS, pričom toto nariadenie by malo priamy vplyv v členských štátoch a pred vstúpením do platnosti by nevyžadovalo transpozíciu do vnútroštátneho práva, ako je to v prípade Nariadenia (ES) č. 766/2008 o administratívnej časti CIS.
<P>
Komisia taktiež súhlasí s názorom Európskeho parlamentu, že pre dohľad nad ochranou údajov v IT aplikáciách je najvhodnejším riešením nahradenie spoločného dozorného orgánu (JSA) európskym dozorným úradníkom pre ochranu údajov (EDPS). Ak by JSA a EDPS vykonávali kombinovaný dohľad, predstavovalo by to určité riziká možnej duplicity a prekrývania práce. V každom prípade by mal byť zavedený koordinačný mechanizmus vrátane vydania príslušných odporúčaní.
<SPEAKER ID="139" NAME="Petru Constantin Luhan">
v mene skupiny PPE. - Vážená pani predsedajúca, blahoželám a ďakujem svojmu kolegovi pánovi Alexandrovi Alvarovi za jeho prácu a dobrú spoluprácu, ktorú sme mali počas prípravy tejto správy. Bola to správa, v ktorej som so spravodajcom súhlasil v hlavných bodoch, a to, aby bol prístup k údajom zadávaným do colného informačného systému poskytnutý len konkrétne určeným orgánom a zamestnancom, ako sú členské štáty, Europol a Eurojust.
<P>
Ďalší bod, ktorý som uviedol v jednom zo svojich pozmeňujúcich a doplňujúcich návrhov a ktorý spravodajca podporil, sa týka toho, aby členským štátom, Europolu a Eurojustu nebolo umožnené poskytovať údaje nečlenským štátom a tretím krajinám z dôvodu nedostatočnej ochrany údajov v týchto krajinách. Podľa môjho názoru kontrola informačného systému, ako je uvedené v správe, je potrebná, aby sa mohol lepšie prispôsobiť požiadavkám kontrolných služieb a aby sa obmedzenému počtu užívateľov umožnilo vykonávať analýzy informácií obsiahnutých v systéme.
<P>
Kontrola taktiež zvýši účinnosť spolupráce a kontrolných postupov colných orgánov vďaka spoločnému automatizovanému informačnému systému, ktorý pomôže predchádzať závažnému porušovaniu vnútroštátnych právnych predpisov, vyšetrovať ho a trestne stíhať.
<SPEAKER ID="140" NAME="Marie-Christine Vergiat">
v mene skupiny GUE/NGL. - (FR) Vážená pani predsedajúca, v prvom rade by som rada opravila informáciu, ktorá je na informačnej tabuli. Nepridala som sa k Skupine Európskej ľudovej strany (kresťanských demokratov), stále som v Konfederatívnej skupine Európskej zjednotenej ľavice - Nordickej zelenej ľavici.
<P>
Na žiadosť francúzskej vlády nám bol predložený text, ktorý predstavuje opatrenie na účely spolupráce colných orgánov s Europolom a Eurojustom.
<P>
Ešte raz, je to oblasť, ktorá bude po nadobudnutí platnosti Lisabonskej zmluvy s najväčšou pravdepodobnosťou podliehať spolurozhodovaciemu postupu. Preto nám je ľúto, že prehnaný zhon prevážil nad túžbou ochraňovať základné slobody ako v prípade Europolu.
<P>
Vo všetkých týchto textoch odsudzujeme skutočnosť, že je čoraz viac ohrozená dôležitá rovnováha medzi bezpečnosťou a rešpektovaním základných práv na úkor slobôd, ako aj rešpektovaním celkových výsledkov, ktoré našich občanov niekedy nepresvedčia.
<P>
Čo sa týka tohto textu, ktorý sa snaží vytvoriť prepojenia medzi spismi colných orgánov, polície a Eurojustu, je nám tiež ľúto, že stanovisko, ktoré Európsky parlament navrhuje prijať, je bojazlivejšie než naše stanovisko k Europolu, keďže nebezpečenstvo je rovnaké a záruky poskytnuté v textoch, ktoré nám boli predložené, sú dokonca ešte krehkejšie. Poburujúce je napríklad to, že neexistuje jasné vymedzenie lehôt na uchovávanie údajov.
<P>
Je nám ľúto, že v časoch, keď vo všetkých našich krajinách naše základné slobody čoraz viac podkopáva bezpečnostná politika, Európsky parlament neplní náležite svoju úlohu ochrancu základných práv a slobôd.
<P>
Určité zlepšenia, ktoré som navrhla, boli v tejto oblasti prijaté najmä v súvislosti s Europolom. Veľmi ma to teší a ďakujem svojim kolegom, ale nestačí to, a to najmä v súvislosti so zásadami proporcionality a nevyhnutnosti, ktoré musia prevážiť vždy, keď ide o práva a slobody.
<P>
Z týchto dôvodov sa Skupina GUE/NGL zdrží hlasovania o tejto správe, ak nebudú prijaté ďalšie pozmeňujúce a doplňujúce návrhy, ktoré poskytnú väčšiu ochranu našim občanom.
<SPEAKER ID="141" NAME="Carlos Coelho" AFFILIATION="PPE">
(PT) Vážená pani predsedajúca, táto iniciatíva sa snaží zaviesť spoločný automatizovaný systém pre colné informácie colných orgánov v členských štátoch. Takýto systém by pomohol predchádzať porušovaniu právnych predpisov Spoločenstva a vnútroštátnych právnych predpisov, vyšetrovať ho a odstraňovať.
<P>
Vítam snahu uľahčiť výmenu informácií, zlepšiť a posilniť spoluprácu medzi colnými orgánmi, ako aj stanovenie postupov pre spoločné kroky. Som si istý, že rýchla a účinná výmena informácií bude viesť k službám, ktoré sú pre boj proti nezákonnému obchodovaniu nevyhnutné.
<P>
Keď však hovoríme o informačných systémoch, nemali by sme zabúdať na to, že obsahujú osobné údaje a že otázky, ktoré sa týkajú ochrany takýchto údajov a súkromia, sú nesmierne dôležité.
<P>
Súhlasím s pánom spravodajcom Alvarom, že musíme zostať ostražití, aby sme sa vyhli akémukoľvek možnému porušovaniu základných práv, najmä práva na súkromie, podľa ktorého informácie osobnej povahy zadané do systému musia byť obmedzené na to, čo je nevyhnutne potrebné, a to bez narušovania súkromia osôb. Musíme zaručiť, že tieto údaje môžu byť použité len na účely, ktoré sú jasne definované a ohraničené v rámci príslušných právnych predpisov. Okrem toho tieto údaje by sa mali uchovávať len na čas potrebný na splnenie účelu, na ktorý boli zaznamenané.
<P>
Rovnako dôležité je zabezpečiť, aby bol prístup do tohto informačného systému transparentný a v súlade s nariadeniami, ktoré sa vzťahujú na podobné informačné systémy, ako je Schengenský informačný systém II alebo vízový informačný systém. Z tohto dôvodu nepodporujem pozmeňujúce a doplňujúce návrhy, ktoré predložila Konfederatívna skupina Európskej zjednotenej ľavice - Nordická zelená ľavica.
<P>
Čo sa týka dohľadu nad ochranou údajov, namiesto snahy vytvoriť ad hoc riešenia by bolo lepšie a vhodnejšie zachovať a zaviesť rovnaký systém dohľadu, aký bol vybraný pre iné podobné systémy, a to nielen kvôli konzistentnosti, ale aj preto, aby sa zabezpečilo, že nevzniknú rozdiely v otázkach ochrany údajov.
<P>
Vážená pani predsedajúca, na záver by som chcel uviesť, že súhlasím s postojom pána komisára Kallasa a pána spravodajcu Alvara a vyjadrujem poľutovanie nad unáhleným spôsobom, akým sa Rada pokúsila uzavrieť túto problematiku pred nadobudnutím platnosti Lisabonskej zmluvy.
<SPEAKER ID="142" NAME="Alexander Alvaro" LANGUAGE="DE">
Vážená pani predsedajúca, ako vidíme zo skutočnosti, že chce vystúpiť veľa ľudí, je to napínavá legislatívna tematika. Napriek tomu by som rád v krátkosti využil túto príležitosť, aby som reagoval na to, o čom hovoril pán komisár Kallas, a to na zamietnutie navrhovaných pozmeňujúcich a doplňujúcich návrhov týkajúcich sa Europolu Komisiou. Naozaj veľmi dobre chápem motívy Komisie, ako aj želanie zachovať konzistentnosť.
<P>
Pán Coelho práve spomenul otázku, ktorú spomenuli aj iní vrátane pani Vergiatovej, ktorá nám ponúka široký priestor na zamyslenie. Ak máme pred sebou úlohu dosiahnuť čo možno najvyššiu úroveň v súvislosti s údajmi o našich občanoch, potom nám veľmi nepomáhajú ustanovenia o právomociach Europolu - a toto je možno niečo, čo by Komisia mala v budúcnosti zvážiť napriek zamietnutiu návrhov - konkrétne, aké údaje sa spracovávajú, na základe koho právomoci sa tak koná, alebo komu sa postupujú -, ktoré sú rozdelené do niekoľkých legislatívnych dokumentov. Dostávame sa do bodu, keď už nie je jasné, aké údaje môže Europol používať, akým spôsobom tak môže konať a aké údaje nesmú byť použité. Čo sa týka mandátu Europolu, väčší zmysel by malo, ak by namiesto vypracovávania právnych predpisov od prípadu k prípadu bolo toto všetko stanovené vo všeobecnosti. Právne predpisy by tak boli pre občanov transparentnejšie a určite by to bolo prínosom aj pre prácu Europolu.
<P>
Okrem uvedeného už nemám čo dodať. Možno by som ešte mohol uviesť krátku poznámku v súvislosti s bodom, ktorý už bol spomenutý, a to s rozdielnymi právami na prístup, ktoré boli udelené Eurojustu a Europolu. V tomto prípade, samozrejme, musíme brať do úvahy skutočnosť, že orgán činný v trestnom konaní funguje inak než orgán, ktorý vykonáva trestné stíhanie, a preto by mal mať iné právomoci. Ak však v budúcnosti budeme mať komisára pre spravodlivosť, možno sa budeme môcť zaoberať aj touto otázkou na európskej úrovni.
<SPEAKER ID="143" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 12.00 hod.
