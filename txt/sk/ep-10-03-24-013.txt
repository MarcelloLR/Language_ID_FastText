<CHAPTER ID="013">
Vývoj európskej občianskej iniciatívy podľa článku 11 ods. 4 Zmluvy o Európskej únii (rozprava) 
<SPEAKER ID="085" NAME="Predsedajúci">
Nasledujúcim bodom je vyhlásenie Rady a Komisie o vývoji európskej občianskej iniciatívy podľa článku 11 ods. 4 Zmluvy o Európskej únii.
<P>
Dovoľte mi veľmi srdečne privítať skupinu spravodajcov z nášho regiónu Castile-La Mancha v Španielsku, ktorá sa nachádza na galérii pre novinárov a v súčasnosti je na návšteve európskych inštitúcií.
<SPEAKER ID="086" NAME="Diego López Garrido" LANGUAGE="ES">
Vážený pán predsedajúci, som vďačný Parlamentu za to, že vyvinul iniciatívu uskutočniť túto rozpravu o vývoji Európskej únie a europeizmu medzi európskou verejnosťou. Podľa môjho názoru ide o jeden z najdôležitejších a najvýznamnejších aspektov z hľadiska demokracie. Týka sa veľmi dôležitej otázky, ktorá je začiatkom novej fázy Európskej únie. Ako, samozrejme, viete, ide o občiansku iniciatívu. Inými slovami, ide o možnosť pre najmenej jeden milión európskych občanov, mužov a žien z rôznych členských štátov, podpísať legislatívnu iniciatívu.
<P>
Tá je, pochopiteľne, určená a predložená Komisii, ktorá je orgánom EÚ s pôsobnosťou pre legislatívne iniciatívy.
<P>
Občianska iniciatíva je pre úradujúce predsedníctvo Rady veľmi jasnou prioritou. Naozaj veľmi jasnou. Je to priorita pre nás, pretože sme presvedčení, že je to priorita pre Európu. Keď krajina predsedá Rade Európskej únie, sme presvedčení, že v priebehu tohto predsedníctva by jednoducho nemala plniť svoje priority, svoje ciele ako krajina, ale musí tieto záujmy presiahnuť a byť schopná zastupovať ciele Európy.
<P>
Občianska iniciatíva so svojimi možnosťami, právami, ktoré poskytuje občanom - približne piatim stovkám miliónov európskych občanov -, je základným cieľom Európy a z tohto dôvodu je jednou z priorít španielskeho predsedníctva nie preto, že je prioritou Španielska, ale preto, že je prioritou Európy.
<P>
Občania Európy veria, že Lisabonská zmluva bude po ôsmich rokoch mrhania časom z dôvodu neistoty ohľadom inštitúcií zavedená čo najskôr.
<P>
Musíme dobehnúť tento stratený čas a dôkladne reagovať na podnety občanov, pretože žiadajú o účasť. Inými slovami, musíme postupne opäť dosiahnuť rovnováhu medzi Európou, ktorá sa budovala v 20. storočí viac zhora nadol, aj keď demokratickou Európou, a Európou, ktorá sa buduje aj zdola nahor.
<P>
Z tohto dôvodu sme presvedčení, že občianska iniciatíva sa musí začať uplatňovať čo najskôr, pretože to bude dôkaz politickej vôle členských štátov, Parlamentu a inštitúcií Únie poskytnúť verejnosti možnosť vyjadriť sa a umožniť občanom zúčastňovať sa na živote Únie.
<P>
Občianska iniciatíva okrem toho obmedzí tiež to, čo sa, nanešťastie, deje v Európskej únii. Ide o to, že politická diskusia má z väčšej časti tendenciu prebiehať na vnútroštátnej úrovni, že ide o hlboko zakorenený spôsob diskusie. Európska diskusia prebieha tu v Bruseli alebo v Parlamente, ale v každej krajine Únie má prevahu vnútroštátna diskusia, nie európska.
<P>
Občianska iniciatíva predstavuje výborný nástroj na úspešné odštartovanie skutočnej európskej diskusie v občianskej spoločnosti. Iniciatívy predložené občanmi rôznych krajín rozpútajú európsku diskusiu v každej krajine. Nebude to len výhradne vnútroštátna diskusia.
<P>
Pán predsedajúci, z uvedeného dôvodu považujeme občiansku iniciatívu za prioritu. Hneď ako Komisia predloží svoj návrh nariadenia, budeme mať text, ktorý nám spolu s Radou a Parlamentom umožní začať postup, v ktorý nepochybne dúfajú európski občania, a to pred uplynutím šiestich mesiacov. V tejto súvislosti by sme chceli poďakovať Komisii, najmä pánovi predsedovi Barrosovi a pánovi podpredsedovi Šefčovičovi za záujem, s akým uprednostnili túto otázku v pracovnom programe Komisie. Sme tiež veľmi vďační, že k tomu dôjde v blízkej dobe a veľmi rýchlo, ako nám to pán Šefčovič o chvíľu ozrejmí.
<P>
Budeme musieť pracovať na rôznych súvisiacich hľadiskách. Niektoré z nich budú viac technické, iné skôr politické. Tento proces však musíme začať.
<P>
Z uvedeného dôvodu sa od neformálneho zasadnutia ministrov zahraničných vecí v meste La Granja de San Ildefonso, ako si pán Šefčovič a pani Malmströmová - ktorá bola stále v úrade, keďže novej Komisii vtedy ešte nezačalo funkčné obdobie - pamätajú, až do prvého zasadnutia, ktoré sa za prítomnosti Komisie uskutočnilo v Madride, keď sa začalo funkčné obdobie nového kolégia komisárov, a v tejto chvíli dnes popoludní v tomto Parlamente, veľmi snažíme pokročiť v tejto iniciatíve. Rád by som ich požiadal o prejav najvyššieho záujmu o uvedenú iniciatívu. Vážení poslanci, vážené poslankyne, chcem, aby vám túto správu tlmočili.
<P>
Viem, že to urobia. Okrem toho by som ich rád požiadal, aby čo najrýchlejšie riešili otázku, ktorá podľa môjho názoru pomerne jednoducho vyvoláva všeobecný konsenzus vo svojich rôznych hľadiskách, prostredníctvom diskusií, ktoré sa uskutočnili v Rade, Komisii a Parlamente a napríklad vo Výbore pre ústavné veci, na ktorého činnosti som sa zúčastňoval. Domnievam sa preto, že iniciatívu môžeme uskutočniť, keďže ide o jedno hľadisko novej fázy, ktorá v súčasnosti začína v Európskej únii a ktorá je pre verejnosť mimoriadne vzrušujúca.
<SPEAKER ID="087" NAME="Maroš Šefčovič">
člen Komisie. - Vážený pán predsedajúci, chcel by som Parlamentu skutočne poďakovať za to, že do programu zahrnul túto veľmi dôležitú otázku. Osobne by som rád poďakoval svojmu drahému priateľovi Diegovi Lópezovi Garridovi a španielskemu predsedníctvu za to, že táto otázka patrí medzi najdôležitejšie v jeho programe. Som totiž presvedčený, že nástroj, ktorý získame, naozaj zmení spôsob, akým tvoríme politiku Európskej únie.
<P>
Doteraz bol európsky model Únie založený na zastupiteľskej demokracii. Myslím si, že sa to veľmi dobre odzrkadlilo aj v Lisabonskej zmluve, v ktorej je veľmi jasne uvedené výrazné posilnenie právomocí Parlamentu a to, kedy do legislatívneho procesu viac zapojíme národné parlamenty. Museli sme ju doplniť o rozsiahlejšie zapojenie občanov do tohto procesu prostredníctvom tohto nástroja participatívnej demokracie.
<P>
Prednedávnom sa uskutočnila diskusia o tom, či jeden druh demokracie nemarí úsilie druhej a či nejde o hru s nulovým súčtom. Naozaj si to nemyslím, pretože prvky zastupiteľskej aj participatívnej demokracie sa podľa môjho názoru navzájom dopĺňajú a obidva druhy demokracie pomáhajú vytvárať európsky politický a verejný priestor.
<P>
Som tiež presvedčený, že vďaka uvedenému nástroju ešte viac zdôrazníme dôležitosť európskeho občianstva pre Európanov. Ako už uviedol Diego, som tiež presvedčený, že by to viedlo k intenzívnejším a kvalitnejším cezhraničným celoeurópskym diskusiám v Európe, ktoré by boli viac zamerané na európske a nielen na vnútroštátne témy, ktorých svedkami sme tak často v hlavných mestách našich členských krajín.
<P>
Komisia bola a je veľmi vďačná za prácu, ktorú Európsky parlament vykonal v súvislosti s európskou občianskou iniciatívou. Uznesenie, ktoré ste prijali 7. mája minulého roku, bolo pre nás veľmi dôležitým politickým usmernením a veľmi dôležitým ukazovateľom spôsobu prípravy tejto iniciatívy.
<P>
Ako viete, Komisia chce pri príprave takýchto dôležitých právnych predpisov, ako je tento, zapojiť európsku verejnosť do čo najširšej diskusie. Preto sme o tejto otázke zorganizovali verejnú diskusiu, ktorá vychádzala zo zelenej knihy, ktorú sme vydali v decembri minulého roka.
<P>
Musím povedať, že sme boli veľmi príjemne prekvapení reakciami, ktoré sme dostali. Bolo ich viac než 300 a poslali ich rôzni prispievatelia: jednotliví občania, organizácie, verejné úrady a dokonca aj niektoré národné parlamenty.
<P>
Vyhodnotili sme reakcie, ktoré sme dostali, a dokončili konzultačný proces verejnou diskusiou v Bruseli, na ktorej sa zúčastnilo viac než 150 zainteresovaných strán vrátane vážených zástupcov Parlamentu.
<P>
Keby som mal spomínanú diskusiu zhrnúť, povedal by som, že Komisii bolo predložených veľa inovačných, zaujímavých a pozitívnych návrhov. Aké boli hlavné závery? Občania sa veľmi zaujímajú o čo najskoršie prijatie tejto iniciatívy. Boli by radi, keby bola užívateľsky čo najprijateľnejšia, jednoduchá, jednoznačná, zrozumiteľná a predovšetkým dostupná.
<P>
A ako uznáte, uvedené parametre sú jasné a veľmi dôležité na to, aby sme tento právny predpis pripravili týmto spôsobom, pretože iba tieto parametre zabezpečia, že občania budú využívať uvedený nástroj na zlepšenie komunikácie s Komisiou a európskymi inštitúciami.
<P>
Komisia v súčasnosti dokončuje svoj návrh na základe výsledkov konzultácií a tiež na základe návrhov Európskeho parlamentu. Dúfam, že kolégium prijme 31. marca návrhy, na ktorých pracujeme. Môžem vám tiež povedať, že k prijatiu by pravdepodobne nedošlo bez silnej podpory španielskeho predsedníctva. Je veľmi jasné, že takúto hlavnú prioritu predsedníctva je potrebné rešpektovať, a viem, že Španielsko je v priebehu svojho funkčného obdobia pevne odhodlané usilovať sa o dosiahnutie pokroku v súvislosti s touto iniciatívou.
<P>
Veľmi dúfam, že vďaka konštruktívnemu prístupu predsedníctva, Rady a Parlamentu zavedieme tento nový a veľmi dôležitý nástroj v dostatočnom časovom predstihu pred prvým výročím nadobudnutia platnosti Lisabonskej zmluvy.
<SPEAKER ID="088" NAME="Íñigo Méndez de Vigo" LANGUAGE="ES">
Vážený pán predsedajúci, práve v tomto Parlamente sme takmer pred siedmimi rokmi pri ukončení práce ústavného konventu my poslanci Európskeho parlamentu a poslanci národných parlamentov úspešne predložili návrh, ktorý predsedníctvo prijalo. Mal som česť odovzdať ho predsedníctvu a schválili sme ho. Okrem toho by som rád pripomenul mená pána Lamassoura a pána Mayera, pretože práve oni vypracovali návrh občianskej iniciatívy, iniciatívy občanov, ktorá sa v súčasnosti zapracúva do zmlúv.
<P>
Ide o občiansku iniciatívu, ktorá je príkladom participatívnej demokracie - pán Šefčovič ju vysvetlil veľmi správne - a európskej demokracie, pretože otázky, ktorými sa musí uvedená iniciatíva zaoberať, nesmú mať miestny, ale európsky charakter. Musí preto ísť o účasť občanov a otázky riešené na európskej úrovni.
<P>
Pán Šefčovič, ktorý pripravuje tento návrh, nám nepovedal, čo iniciatíva obsahuje. Vzbudil náš záujem. Pán Šefčovič, v mene našej skupiny žiadam, aby spĺňala aspoň tri predstavy.
<P>
Po prvé, mala by byť jasná a jednoduchá. Inými slovami, nerobme veci zložito. Musí byť dostupná pre ľudí, aby sa mohli zúčastňovať bez toho, aby mali univerzitné vzdelanie.
<P>
Po druhé, mala by umožniť spoluprácu medzi európskymi a vnútroštátnymi orgánmi, pretože podľa môjho názoru musia vnútroštátne orgány zohrávať dôležitú úlohu, pokiaľ ide o pravidlá podpisovania.
<P>
Po tretie, prostredníctvom Európskej komisie a Parlamentu by sme mali vzdelávať tým, že poskytneme vysvetlenia spôsobu využitia tejto legislatívnej iniciatívy, aby sme sa vyhli sklamaniam. Uvediem vám príklad, ktorý som našiel na internete. Na internete sa začalo s petíciou v súvislosti s využitím občianskej iniciatívy na zmenu sídla Parlamentu a vytvorenie len jedného sídla.
<P>
Nie je to možné a musíme to povedať na začiatku. Tento krok by si vyžadoval reformu zmlúv a nemožno ho uskutočniť prostredníctvom občianskej iniciatívy.
<P>
Dámy a páni z Komisie a Parlamentu, je teda potrebné vykonať veľa práce v oblasti vzdelávania v rámci iniciatívy, s ktorou Poslanecký klub Európskej ľudovej strany (kresťanských demokratov) súhlasí a v súvislosti s ktorou dúfa, že môže pomôcť podporiť zmysel pre spolupatričnosť s Úniou a občiansku účasť na činnosti Únie.
<SPEAKER ID="089" NAME="Ramón Jáuregui Atondo" LANGUAGE="ES">
Vážený pán predsedajúci, pán Šefčovič, s veľkou radosťou som sa dozvedel, že Komisia plánuje schváliť návrh tohto nariadenia už budúci týždeň, 31. marca. Som presvedčený, že je to vynikajúca správa. Myslím si, že je vhodné a správne zablahoželať Komisii, pánovi Šefčovičovi a španielskemu predsedníctvu za podporu, ktorú poskytli tejto iniciatíve, a za súhlas s predložením veľmi dôležitého návrhu v tomto Parlamente.
<P>
Po prvé, som presvedčený, že uvedený návrh je veľmi dôležitý preto, lebo posilňuje legitímnosť Parlamentu. Poskytuje totiž verejnosti priamy prístup k Parlamentu. Nejde o prístup prostredníctvom politických strán, ale o spôsob, ktorým sa vytvára priamy prístup k nám na tomto mieste a nie je to v žiadnej inej súvislosti než v súvislosti so zákonom.
<P>
Ide o priamy prístup k Parlamentu, ktorý oprávnene posilňuje jeho legitímnosť. Posilňuje pojem občianstva, ktorý je skutočným základom európskeho projektu. Od prijatia Maastrichtskej zmluvy až po súčasnosť je občan základom európskeho projektu a stáva sa v ňom ústrednou postavou.
<P>
Po tretie, povedal by som, že táto iniciatíva je mimoriadnym posilnením spojenia medzi inštitúciami a občianstvom, o ktoré sme stále žiadali, ale nikdy nedosiahli. Je to príležitosť pre ľudí, aby sa naozaj priblížili k Parlamentu a naučili sa ho využívať. Na základe toho by som rád predložil niekoľko odporúčaní, ktoré sú vo veľkej miere v súlade s predchádzajúcimi odporúčaniami pána Méndeza de Viga.
<P>
Myslím si, že je dôležité vypracovať text, ktorý je v prvom rade naozaj pružný. Inak povedané, mal by umožniť uplatňovanie tohto práva. Mal by ho sprístupniť mnohým ľuďom, pretože musíme bližšie určiť počet krajín, percentuálne zastúpenie a systém podpisov. Buďte pružní, prosím! Umožnite jednoduchý prístup k tejto iniciatíve, avšak objasnime ju a nesklamme očakávania.
<P>
Najskôr je potrebné, aby Komisia uskutočnila základný postup a vyjadrila sa, či návrh iniciatívy bude úspešný alebo nie, či je, alebo nie je možné ho presadiť. Pred zozbieraním podpisov musíme povedať "áno" alebo "nie", aby sme nesklamali očakávania, ktoré sa v rámci tohto projektu týkajú jasnosti a pružnosti, dámy a páni. A samozrejme, blahoželám.
<SPEAKER ID="090" NAME="Anneli Jäätteenmäki" LANGUAGE="FI">
Európska občianska iniciatíva je dôležitá, pretože predstavuje jednu z mála inovácií zavedených Lisabonskou zmluvou, o ktorej môžeme tvrdiť, že v skutočnosti rozšíri príležitosti verejnosti na to, aby bola prínosná. Zjavne ide iba o malý krok vpred a zozbieranie milióna mien bude pomerne náročná práca. A aj na základe toho môžeme iba navrhnúť, aby Komisia vykonala určité kroky. Následne Komisia podľa svojho uváženia rozhodne, či niečo podnikne alebo nie.
<P>
Ak bude pokus v súvislosti s občianskou iniciatívou úspešný, a dúfam, že bude, je veľmi možné, že následne budeme môcť pokročiť ďalej smerom k vytvoreniu priameho vplyvu. Z tohto dôvodu je v súčasnosti, keď vytvárame rámec pre občiansku iniciatívu, veľmi dôležité vymedziť tento rámec takým spôsobom, aby sme mohli iniciatívu zaviesť jednoducho a aby bola jasná a zrozumiteľná. Nemali by sme vzbudzovať falošné nádeje alebo vytvárať nedorozumenia.
<P>
Rokuje sa o postupe na zvyšovanie súladu. Myslím si, že túto otázku by sme mali zvážiť veľmi pozorne. Môže mať svoje kladné hľadiská, ale neviem, či je v tejto fáze správne oslabiť iniciatívy. Nech sa vyjadrí verejnosť.
<P>
Podľa môjho názoru je dôležité, aby prahová hodnota pre rôzne členské štáty, počet zapojených krajín, nebola príliš vysoká. Na to, aby sa mohlo v iniciatíve pokračovať a aby bolo pravdepodobné, že bude ďalej spracovaná, by stačila štvrtina. Musíme zabezpečiť, aby nariadenie nevytváralo nepotrebné prekážky pri uskutočňovaní občianskej iniciatívy, ale aby ju objasnilo a zjednodušilo. Dúfajme, že vznikne veľa iniciatív a že Komisia ich ďalej spracuje.
<SPEAKER ID="091" NAME="Gerald Häfner" LANGUAGE="DE">
Vážený pán predsedajúci, pán López Garrido, pán komisár Šefčovič, dámy a páni, som presvedčený, že v tejto chvíli máme veľkú príležitosť pre Európu, našu spoločnú Európu, ktorá vznikla uzavretím zmlúv medzi štátmi - tradičným nástrojom zahraničnej politiky, pri ktorom boli občania viac-menej divákmi -, aby sa v súčasnosti čoraz viac menila na Európu občanov.
<P>
Dnes rokujeme o prvom nástroji, ktorý umožňuje priamu účasť občanov na európskej úrovni. Myslím si, že každému je jasné, akú príležitosť ponúka. Je to najmä príležitosť na vytvorenie a postupný vývoj sympatií európskej verejnosti, európskeho demos, ktorý súčasná Európa potrebuje, keďže aj naďalej rokujeme o rozličných otázkach vo Francúzsku, Taliansku, Portugalsku, Nemecku et cetera, teda v podstate viac-menej oddelene. Pokiaľ ide o občanov, sotva prebieha nejaká celoeurópska diskusia. Európska občianska iniciatíva tohto druhu by však mohla pomôcť podnietiť takéto diskusie a mohla by do určitej miery pomôcť prekonať pocity Európanov, že Brusel je ďaleko a že oni, občania, sa tam nemajú možnosť vyjadriť. Vytvárame tu prvý nástroj, ktorý umožní občanom vyjadriť v Bruseli svoj názor. Základná otázka však znie, akú bude mať podobu. Chcem veľmi jasne uviesť, že sa ešte neukázalo, či toto opatrenie bude v konečnom dôsledku úspechom alebo sklamaním. Závisí to od podoby, ktorú preň zvolíme.
<P>
Pán komisár Šefčovič, chápem, že nám dnes nemôžete predložiť podrobnosti, keďže viem, že ešte nie ste úplne rozhodnutí. Avšak naozaj máme teraz príležitosť na to, aby sme možno stručne spoločne uviedli niekoľko bodov. Rád by som preto spomenul jeden veľmi konkrétny bod.
<P>
Pokiaľ ide o mňa, úspech tohto úsilia stojí a padá na tom, aby návrh Komisie alebo aspoň v konečnom dôsledku konečné rozhodnutie o legislatívnom návrhu neobsahovalo iba prekážky a podmienky, ktoré musia občania dodržiavať, ale aby v ňom tiež bolo uvedené, že Komisia sa musí vážne zaoberať občianskou iniciatívou, ktorú dostala, keďže podľa môjho názoru by bolo mimoriadne frustrujúce, keby takúto iniciatívu podpísal milión občanov a nakoniec by celá snaha vyšla potichu a bez zábran nazmar. Musíme vytvoriť tri úrovne kontroly prípustnosti. Po prvé, formálnu úroveň: obsahuje potrebný počet podpisov? Po druhé, právnu úroveň: patrí príslušná problematika do právomocí Európskej únie? Nie je porušením platných právnych predpisov? A napokon musíme zaviesť kontrolu obsahu a v tejto súvislosti považujem za dôležité, aby boli občania na toto preskúmanie pozvaní, aby sa uskutočnilo vypočutie, aby vedeli, že sa ich snaha oceňuje a o ich obavách sa diskutuje a že nedostanú iba nejaký list ex cathedra od úradníka vo vysokej funkcii. To je len návrh.
<P>
Stručne by som chcel spomenúť druhý návrh. Potrebu jednej tretiny alebo deviatich členských štátov považujem, a rovnako my všetci v tomto Parlamente, za príliš vysokú. Parlament navrhuje štvrtinu. Tento číselný údaj je nevyhnutné vnímať v spojení s druhou prekážkou. Ide konkrétne o prekážku v členských štátoch. V rozhovoroch, ktoré sa uskutočnili, som navrhol, aby sa tento počet odstupňoval v závislosti od veľkosti členských štátov. Je totiž veľký rozdiel, či ide o malý alebo veľký štát, a viem, že tento návrh sa stretol so súhlasom.
<P>
Vzhľadom na krátkosť času, nemôžem teraz spomenúť ďalšie body. Dúfam, že spoločne prijmeme tento prvý nástroj nadnárodnej demokracie.
<SPEAKER ID="092" NAME="Syed Kamall">
v mene skupiny ECR. - Vážený pán predsedajúci, myslím si, že mnohí z nás by mali privítať akúkoľvek iniciatívu, ktorá oslabuje moc Európskej únie a iných politických vlád a približuje ju občanom.
<P>
V jednej súvislosti by som rád požiadal o väčšiu pružnosť. Prečo by sme mali vopred vymedziť otázky, v ktorých môžu občania vyvinúť iniciatívu? Ak chcú predložiť otázku, správajme sa zodpovedne a vyjadrime svoje stanovisko ku ktorejkoľvek problematike. Ak sa to týka napríklad sídla Parlamentu, mali by sme reagovať. Prečo by sme sa tomu mali vyhýbať? Zaoberajme sa otázkami občanov priamo.
<P>
Rád by som vyjasnil jednu otázku, ktorou je otázka transparentnosti. Pre každého jednotlivca alebo skupinu občanov bude zložité svojpomocne zozbierať požadovaný počet podpisov. Preto je možné stretnúť sa s viacerými organizáciami, ktoré ich zozbieranie organizujú. Mali by mať transparentné financovanie, aby nešlo o organizácie, ktoré zneužijú proces na to, aby v podstate požadovali viac finančných prostriedkov na iniciatívy, ktorým veria. Nech ide naozaj o iniciatívu občanov a nie organizácií občianskej spoločnosti a mimovládnych organizácií.
<SPEAKER ID="093" NAME="Søren Bo Søndergaard" LANGUAGE="DA">
Vážený pán predsedajúci, nedôvera našich občanov voči Európskej únii narastá. Nízka účasť v európskych voľbách hovorí jasne. Ak sa európska občianska iniciatíva bude vysvetľovať tak, že ju môžu využiť len niektorí, iba to zhorší situáciu. Naša skupina preto vyzýva, aby pravidlá neboli príliš prísne. Aj keď bude napríklad prvý milión podpisov pochádzať iba z veľmi malého počtu krajín, otázky môžu byť pre Európu ako celok stále dôležité. Ako Európsky parlament však tiež môžeme prispieť k tomu, aby sa občianska iniciatíva brala vážne. Môžeme v tomto Parlamente prijať rozhodnutie o tom, že po každom schválení občianskej iniciatívy sa zaviažeme uskutočniť na tomto mieste rozpravu, ktorá môže viesť k vyhláseniu o príslušnej iniciatíve. Týmto spôsobom sa tiež budeme vážne zaoberať želaniami občanov a dúfam, že skupiny dokážu spolupracovať s cieľom dosiahnuť prijatie návrhu v súlade s mojimi vyjadreniami napríklad v podobe pozmeňujúceho a doplňujúceho návrhu v súvislosti s rokovacím poriadkom.
<SPEAKER ID="094" NAME="Frank Vanhecke" AFFILIATION="NI">
(NL) Vážený pán predsedajúci, všetky vyjadrenia, ktoré tu boli doteraz uvedené, som počúval uvážene, a preto s obrovskou nedôverou. Koniec koncov, naša vlastná skúsenosť z referend v Holandsku, Francúzsku a v neposlednom rade v Írsku nám ukázala, ako eurokracia reaguje na vôľu obyvateľov a jej prejavy. Čo je v skutočnosti táto európska občianska iniciatíva? V skutočnosti ide o jednoduchý prostriedok na utíšenie, klam, ktorého cieľom je ponúknuť v rámci Lisabonskej zmluvy minimálnu mieru zapojenia sa občanov bez toho, aby toto zapojenie bolo naozaj súčasťou rozhodovacieho procesu. Toto naozaj jasne vyplýva zo všetkého, čo sme sa doteraz dozvedeli: zložité postupy, prekážky v súvislosti s témami. Ak by z tejto snahy nakoniec malo niečo vzniknúť, má sa o tom uvažovať a najmä rozhodovať presne v tých istých, pomerne nedemokratických kruhoch ako predtým. V Európe potrebujeme záväzné referendá napríklad o pristúpení Turecka. Sú nevyhnutné z dôvodu obnovy demokracie, ale, nanešťastie, európska občianska iniciatíva je iba bezobsažnou karikatúrou uvedených opatrení.
<SPEAKER ID="095" NAME="Carlo Casini" AFFILIATION="PPE">
(IT) Vážený pán predsedajúci, dámy a páni, uvítal som vyjadrenia pána Lópeza Garrida a pána Šefčoviča.
<P>
Nová Lisabonská zmluva od nás naliehavo vyžaduje rýchle prijatie systematických opatrení na podporu občianskej iniciatívy, ktorá je svedectvom existencie európskeho ľudu. Je naozaj dobre známou skutočnosťou, že jedna z najtvrdších kritík Únie spočíva v tom, že nepredstavuje úplne demokratickú štruktúru. Cieľom Lisabonskej zmluvy bolo znížiť demokratický deficit niekoľkými spôsobmi vrátane možnosti predložiť návrh legislatívnej iniciatívy v prípade, že tak urobí najmenej jeden milión európskych občanov.
<P>
Aby bol tento nový nástroj účinný, bude musieť mať právne účinky určitého významu. Určite nemôže mať rovnakú hodnotu ako predchádzajúce petície podpísané širokým množstvom jednotlivcov. Musí byť jasne odlíšený. Musí byť preto regulovaný spôsobom, ktorý zabráni jeho zneužitiu a zároveň umožní rozsiahlu diskusiu ako výraz opodstatneného a overiteľného všeobecného konsenzu.
<P>
Najdôležitejšie hľadisko iniciatívy ustanovené v článku 11 Lisabonskej zmluvy však spočíva v jej symbolickom význame: otázka demokratického deficitu sa nerieši iba v rámci rozhodovacej právomoci zástupcov občanov, ale dokonca vo väčšej miere v rámci samotnej existencie európskeho ľudu, ktorý nie je len matematickým súčtom občanov jednotlivých krajín.
<P>
Preto v súvislosti s pravidlami, ktoré zvažujeme, považujem za mimoriadne dôležité tieto dve hľadiská: prvé sa týka problematiky, ktorá musí byť, ako tu už odznelo, európskou otázkou. Druhé sa týka rozdelenia minimálneho množstva signatárov vo významnom množstve členských štátov, ktoré predstavujú primerané percentuálne zastúpenie v súvislosti s volebnou váhou každej krajiny.
<P>
Dúfam, že nové pravidlá pomôžu občanom Francúzska, Talianska, Nemecka, Španielska a iných krajín v tom, aby sa cítili predovšetkým ako občania Európy.
<SPEAKER ID="096" NAME="Zita Gurmai" AFFILIATION="S&amp;D">
Vážený pán predsedajúci, európska občianska iniciatíva je jednou z hlavných inovácií Lisabonskej zmluvy. Je zameraná na zvýšenie priamej demokracie v Európskej únii. Tento nový nástroj by sa mal správne používať tým, že sa bude využívať v plnej miere. Okrem toho musíme zabezpečiť jeho dôveryhodnosť.
<P>
V tejto súvislosti sa musíme venovať vážnym požiadavkám. Dovoľte mi v krátkosti spomenúť iba dve, hoci je ich niekoľko. Zozbierané podpisy musia byť overené primeraným spôsobom. Ide o zásadnú otázku, ktorá môže spôsobiť vážne ťažkosti, keďže príslušné právne predpisy sú v našich členských štátoch veľmi odlišné. Musíme nájsť optimálne riešenie, primeranú rovnováhu medzi rôznymi pravidlami a spoločnými požiadavkami.
<P>
Druhou témou je prípustnosť iniciatívy. Opäť, každé hľadisko sa musí dôkladne preskúmať s cieľom nájsť najlepší spôsob postupu. Mala by byť téma verejnej diskusie obmedzená na ochranu hodnôt Únie, alebo by mala prevládať sloboda prejavu? Dopĺňajú sa navzájom uvedené zásady?
<P>
Vítam pokrokovú prácu pána podpredsedu Šefčoviča a španielskeho predsedníctva a som za ňu vďačná. Som rada, že zainteresované strany mali vo februári príležitosť rokovať o väčšine otázok, ktoré je potrebné vyriešiť, aby občianska iniciatíva fungovala.
<P>
Naozaj by som rada poznala výsledok stretnutia. Ako bude Komisia riešiť otázku overenia a prípustnosti iniciatívy a v ktorej fáze to vykoná? Samozrejme, keď v Európskom parlamente pripravujeme správu, musíme naozaj jasne stanoviť, akým prístupom sa budeme zaoberať. Som pevne presvedčená, že našou úlohou je zastupovať európskych občanov a musíme zreteľne ukázať, že dokážeme vyslať veľmi jasný signál za nás všetkých.
<P>
Som pevne presvedčená, že španielske predsedníctvo vykonáva vynikajúcu prácu ako člen trojky spolu s Belgickom a Maďarskom, mojimi dôverne známymi štátmi. Pán podpredseda, ešte raz vám veľmi pekne ďakujem. Urobili ste vynikajúcu prácu. Pokračujme v nej.
<SPEAKER ID="097" NAME="Diana Wallis" AFFILIATION="ALDE">
Vážený pán predsedajúci, uvedený nástroj má obrovský potenciál a do Európy by mohol vyslať dôležitý demokratický signál.
<P>
Ak chcete predložiť legislatívnu iniciatívu v našej krajine, v Spojenom kráľovstve, musíte nájsť poslanca parlamentu, musíte mať dosť šťastia, aby zvíťazil vo výročnom hlasovaní alebo lotérii, a potom je pravdepodobné, že aktuálna vláda bude o vašej iniciatíve rokovať.
<P>
Myslím si teda, že občanom Európy sa chystáme poskytnúť veľmi dôležité a veľmi vzrušujúce opatrenie. Som na to hrdá, ale musí byť užívateľsky prijateľné, dostupné a dôveryhodné, čo znamená, že budeme musieť byť v rozumnej miere prísni, aby nepresahovalo rámec právomocí EÚ a aby sa od začiatku dodržiavali ľudské práva.
<P>
Budeme musieť byť schopní a ochotní poskytnúť pomoc, aby iniciátori splnili technické požiadavky. Najdôležitejšie je, aby poslanci boli pripravení spolupracovať s iniciátormi iniciatívy. Neporušujú sa tým naše práva. V tejto oblasti môžeme spojiť úsilie s občanmi, ktorí však musia nasmerovať svoj odkaz Komisii. Vieme pomôcť a týmto spôsobom môžeme spoločne vytvoriť skutočnú európsku demokraciu.
<SPEAKER ID="098" NAME="Isabelle Durant" AFFILIATION="Verts/ALE">
(FR) Vážený pán predsedajúci, môj kolega pán Häfner spomenul niektoré podmienky na zabezpečenie toho, aby táto iniciatíva bola, ako uviedol, uskutočniteľná, dôveryhodná a legitímna.
<P>
Čo sa mňa týka, rada by som na jednej strane upozornila tento Parlament na stanovisko hospodárskej a sociálnej rady, ktoré je veľmi zaujímavé a ktoré tiež objasňuje rozhodnutia, ktoré sa majú prijať. Na druhej strane by som rada zdôraznila skutočnosť, že participatívna demokracia funguje vtedy, keď každý - poslanci Európskeho parlamentu, Rada, organizácie občianskej spoločnosti a neorganizovaní občania, pre ktorých občianska iniciatíva predstavuje príležitosť - zohráva nejakú úlohu.
<P>
Pán komisár, v tejto súvislosti a v súlade s článkom 11 zmluvy, v ktorom sa tiež ustanovuje možnosť vytvorenia štruktúrovaného a organizovaného dialógu s občianskou spoločnosťou, by som sa rada spýtala na to, o akom druhu iniciatívy uvažujete na základe modelu sociálneho dialógu ustanoveného v zmluvách, a rada by som vedela, či spolu s občianskymi iniciatívami, ktoré sú veľmi zaujímavé a užitočné, máte v úmysle zorganizovať dialóg s občianskou spoločnosťou štrukturálnym a medziinštitucionálnym spôsobom.
<SPEAKER ID="099" NAME="Peter van Dalen" AFFILIATION="ECR">
(NL) Vážený pán predsedajúci, po nadobudnutí platnosti Lisabonskej zmluvy môžu v súčasnosti občania predkladať občianske iniciatívy. Je to pokrok, keďže občania sú stále príliš vzdialení od Európy a je zložité zapojiť ich do tvorenia politiky. Európsku občiansku iniciatívu vnímam ako dobrú príležitosť na zvýšenie podpory Európy medzi občanmi.
<P>
Vážený pán predsedajúci, rád by som upozornil najmä na občiansku iniciatívu, ktorá sa nedávno začala. Ide o iniciatívu pána Kastlera, ktorý je tu dnes prítomný, a požaduje sa v nej, aby bola nedeľa voľným dňom vyhradeným pre rodinu a rozjímanie. V plnej miere a bezvýhradne podporujem jeho požiadavku a spolupracujem s ním na zozbieraní čo najväčšieho množstva podpisov v Holandsku. Chcem požiadať každého o podporu a propagáciu tejto iniciatívy. Takéto iniciatívy môžu ukázať, čo je pre občanov dôležité. Vyzývam Parlament a Komisiu, aby vnímala tieto signály veľmi vážne, keďže Európa je tu pre občanov a nie naopak.
<SPEAKER ID="100" NAME="Lena Kolarska-Bobińska" AFFILIATION="PPE">
(PL) Vážený pán predsedajúci, významnejšia úloha, ktorú Európskemu parlamentu, ako aj európskej občianskej iniciatíve poskytuje Lisabonská zmluva, predstavuje veľmi dôležitý krok smerom k posilneniu európskej demokracie. Aby však iniciatíva splnila svoju úlohu, musia existovať postupy, ktoré by od začiatku neobmedzovali jej demokratický charakter.
<P>
Európsky parlament v skutočnosti nezohráva v súčasnom procese občianskej iniciatívy žiadnu úlohu. Predchádzajúci Parlament hlasoval tak, že o prijatí alebo odmietnutí predložených iniciatív by mala rozhodovať Komisia. Domnievam sa, že Európsky parlament by mal v tejto súvislosti zohrávať omnoho väčšiu úlohu. Parlament by mal spolupracovať s Komisiou na vyhodnotení a posúdení predložených iniciatív. Takto by rozhodnutia o prípustnosti navrhovaných iniciatív spočívali rovnakou mierou v rukách zástupcov voličov a nielen v rukách výkonnej moci. Parlament je v súčasnosti jediná inštitúcia Európskej únie, ktorá je volená v slobodných a demokratických voľbách, a občianska iniciatíva sa v skutočnosti týka problémov a názorov ľudí. Občania nemusia pochopiť, ak Komisia, teda výkonný orgán, ktorý má iniciatívu naplniť, túto iniciatívu odmietne.
<P>
Je tiež dôležité, aby organizátor iniciatívy, sociálna alebo mimovládna organizácia, jasne a zreteľne stanovil jej predmet a cieľ, aj keď nemusí nevyhnutne predložiť návrh právneho predpisu. Domnievam sa tiež, že postupy v súvislosti s iniciatívami by mali byť zosúladené v členských štátoch, pretože príliš veľká rôznorodosť nám skomplikuje zaistenie širokej podpory týchto iniciatív.
<SPEAKER ID="101" NAME="Monika Flašíková Beňová" AFFILIATION="S&amp;D">
(SK) Občianska iniciatíva ako jedna z právomocí občanov Európskej únie je významným pokrokom demokracie a priamej účasti širokej verejnosti na politickom živote.
<P>
Veľmi oceňujem a vážim si Váš prístup, pán komisár Šefčovič, v tejto otázke. A teraz, ak dovolíte, nadviažem na otázky, ktoré položila moja kolegyňa Zita Gurmai, pretože aj ja považujem za dôležité nájsť odpovede na niektoré tieto otázky. Jednou z nich je miesto a spôsob formalizácie, to znamená miesto, kde sa budú zbierať podpisy pod tú iniciatívu, či to bude teda na nejakom štátnom úrade alebo či to bude niekde na ulici. A v súvislosti s týmto aj potom či nedôjde ku kolízii s inými ľudskými právami, napríklad s právom na slobodu prejavu.
<P>
Druhou otázkou je otázka financovania celého procesu a teda: kto bude zodpovedný za financovanie občianskych iniciatív? Či to bude Európska únia, alebo to budú členské štáty alebo to budú samotní občania, ktorí teda budú takúto iniciatívu iniciovať. V tom najhoršom prípade by došlo k potretiu princípu demokracie podmienením solventnosťou obyvateľstva.
<P>
V neposlednom rade bude nevyhnutné, aby Komisia stanovila presný časový limit, v ktorom sa budú takéto podpisy zbierať, respektíve platne zbierať. To všetko najmä s ohľadom na zachovanie priehľadnosti a transparentnosti celého mechanizmu tak, aby nebol prípadne zneužitý záujmovými združeniami, ktoré fungujú naprieč Európskej úniou.
<P>
Ďakujem Vám veľmi pekne, pán komisár, a skutočne Vám držím palce, aby sa Vám toto podarilo.
<SPEAKER ID="102" NAME="Marian Harkin" AFFILIATION="ALDE">
Vážený pán predsedajúci, ako dvojnásobná predstaviteľka kampane za hlasovanie za Lisabonskú zmluvu a osoba, ktorá podporovala občiansku iniciatívu, nesúhlasím so svojou kolegyňou. Myslím si, že to nie je iba kamufláž. Vyskytujú sa, samozrejme, prekážky, ale má potenciál a je to skutočne významný krok smerom k zjednodušeniu participatívnej demokracie.
<P>
Diskutovala som o tejto otázke s občanmi. Umožnila som občanom zúčastniť sa na konzultácii Komisie a na vypočutiach vo Výbore pre petície. S občanmi však nesmieme iba konzultovať. Musíme počúvať ich vyjadrenia a zabezpečiť, aby ich stanoviská boli zahrnuté v rámci akýchkoľvek právnych predpisov, ktoré vytvárame.
<P>
Je to príležitosť, aby inštitúcie EÚ jasne ukázali, že občianska iniciatíva bude od začiatku do konca odzrkadľovať názory európskych občanov. Tento právny predpis musí byť orientovaný na občanov a musí byť veľmi viditeľný. Občanom, ktorí chcú organizovať petíciu, sa musí tiež poskytnúť ľahko dostupná podpora a pomoc. Mal by byť zrejmé, kedy Komisia môže a kedy nemôže konať. Keby sa zozbieral milión podpisov na petíciu a potom by sa usúdilo, že jej problematika nepatrí do právomocí EÚ, viedlo by to len k ďalším obvineniam z demokratického deficitu, cynizmu a k hnevu na strane občanov.
<P>
Túto otázku si teda musíme úplne vyjasniť a musíme konať aktívne. Musíme tento právny predpis čo najviac využiť, ale zároveň nesmieme sľúbiť viac, než je možné splniť. Občianska iniciatíva je ako novorodenec. Má neobmedzený potenciál, ale pri prvých váhavých krokoch sa k nej musí pristupovať opatrne.
<SPEAKER ID="104" NAME="Eva Lichtenberger" AFFILIATION="Verts/ALE">
(DE) Vážený pán predsedajúci, pri navrhovaní tohto nástroja máme obrovskú zodpovednosť, keďže od nás závisia nádeje občanov, ktorí uvažujú európsky a chcú uplatniť a presadiť európske záujmy na európskej úrovni. Za každú cenu sa musíme vyhnúť chybám, ktoré v súčasnosti hrozia v súvislosti s petíciami. Musíme sa vyhnúť tomu, aby sa z európskej občianskej iniciatívy stal iba múr nárekov, pri ktorom na predložené sťažnosti nenadväzuje žiadny následný postup. Aktívni občania očakávajú výsledok. Očakávajú, akú podobu iniciatíve dáme.
<P>
Ak stanovíme príliš veľké prekážky, zmaríme veľký potenciál Európy. Premýšľajte o tom. Zozbieranie milióna podpisov v rámci konkrétnej problematiky si bude vyžadovať obrovské úsilie zainteresovaných strán. Ak sa následne vyhodia priamo do koša bez toho, aby sa im niekto náležite venoval a bez správnych následných postupov, potom sme demokracii v Európe pravdepodobne uškodili. Je preto mimoriadne dôležité, akým spôsobom Komisia k tejto obave pristúpi. Považujem to za zásadnú otázku.
<SPEAKER ID="105" NAME="Mariya Nedelcheva" AFFILIATION="PPE">
(FR) Vážený pán predsedajúci, pán Šefčovič, pán López Garrido, dámy a páni, občianska iniciatíva je dodatočným prínosom k vytvoreniu skutočnej európskej občianskej spoločnosti. Je to nová príležitosť na to, aby mali európski občania väčšie slovo v rozhodovacom procese. Dúfam, že jej zavedenie pomôže posilniť pocit spolupatričnosti k jednému celku, našej Európe, keďže tento európsky pocit je, nanešťastie, veľmi slabý a príliš často chýba.
<P>
Keď uvažujem nad inými hľadiskami spojenými s konkrétnym zavedením iniciatívy, ako sú technické, administratívne a praktické, som presvedčená, že náš signál musí mať predovšetkým politický charakter. Naozaj nesmieme zabúdať na hlavnú zásadu, ktorá je základom na zavedenie tejto iniciatívy. Ide o priblíženie občanov inštitúciám, podnietenie ich záujmu o Európu, podporenie ich angažovanosti a o to, aby sa stali zainteresovanými stranami európskych politík. Na toto nesmieme nikdy zabúdať.
<P>
Bez ohľadu na to, či rozprávame o minimálnom počte členských štátov, z ktorých pochádzajú podpisy, zozbieraní, overovaní a kontrole týchto podpisov alebo o prípustnosti iniciatív, budeme musieť zabezpečiť, aby sa občanom nebránilo v ich odhodlaní predložiť iniciatívu.
<P>
Rada by som napríklad upozornila, že náklady na notárske overenie podpisov musia byť rozumné. Niektoré členské štáty, ktoré už tento druh iniciatívy zaviedli na vnútroštátnej úrovni, si niekedy účtujú nadmerné sumy. V prípade občianskej iniciatívy sa musíme vyhnúť práve týmto prekážkam.
<P>
Na záver, nesmieme zabudnúť na významnejšiu úlohu Parlamentu. Ako ochranca demokratickej vôle európskych občanov a ručiteľ transparentnosti rozpočtu sa musí viac zapájať do procesu zavádzania iniciatívy. Len tak doplníme dušu Únie o skutočné demokratické srdce.
<SPEAKER ID="106" NAME="Proinsias De Rossa" AFFILIATION="S&amp;D">
Vážený pán predsedajúci, toto je jeden z najdôležitejších demokratických posunov Európskej únie. Za prijatie Lisabonskej zmluvy hlasovali dve tretiny obyvateľov Írska a jedným z dôvodov bola dostupnosť občianskej iniciatívy. Občania môžu prvýkrát na nadnárodnej úrovni žiadať, aby Komisia predložila návrhy. Musí to však byť transparentný proces. Musíme vedieť, kto tieto iniciatívy organizuje a financuje. Nesmú sa stať nástrojom záujmov podnikov.
<P>
Komisia, ktorá bude musieť rozhodovať o tom, či konať alebo nekonať na základe návrhu, nesmie byť podľa môjho názoru orgánom, ktorý rozhoduje o jeho prípustnosti. Som presvedčený, že musíme rozšíriť úlohu ombudsmana o možnosť rozhodovať na centrálnej európskej úrovni o tom, ktorý návrh je alebo nie je prípustný.
<P>
Som presvedčený, že potrebný minimálny počet štátov by mal byť sedem, nie deväť, ako to navrhuje alebo už naznačuje Komisia. Musím tiež pripomenúť a trvať na tom, že hranica na úrovni jedného milióna podpisov, ktorá je stanovená v zmluve, by sa nemala porušiť. Nesmie sa zvýšiť na základe vyššieho množstva občanov v členských štátoch a vysokého počtu členských štátov. Je mimoriadne dôležité, aby sa dodržali ustanovenia zmlúv.
<P>
A na záver by som rád vyjadril svoje presvedčenie, že občania by mali mať možnosť registrovať sa na internete.
<SPEAKER ID="107" NAME="Ulrike Lunacek" AFFILIATION="Verts/ALE">
(ES) Vážený pán predsedajúci, rada by som na úvod v španielskom jazyku poďakovala španielskemu predsedníctvu za to, že prijalo rozhodnutie predložiť iniciatívu skôr, než sa očakávalo. Ďakujem vám za to.
<P>
(DE) Teraz budem pokračovať v nemčine. Chcela by som poďakovať Komisii za to, že nadviazala na iniciatívu španielskeho predsedníctva a že vystúpila a navrhla rýchlejší postup a skoršie predloženie návrhu v nasledujúcom týždni. Dúfame, že do leta bude k dispozícii konečný návrh. Je to dôležité, aby sme splnili očakávania občanov.
<P>
Rovnako ako mnoho rečníkov predo mnou som presvedčená, že plánovaná prekážka v podobe deviatich štátov je príliš veľká. Navrhujem začať s piatimi štátmi, čo predstavuje pätinu členských štátov. Nie je jednoduché zozbierať milión podpisov, aj keď na to možno použijete internet. Je však potrebné ukázať ľuďom, že chceme, aby sa zúčastňovali na tejto našej spoločnej Európe a viedli skutočnú európsku diskusiu. Myslím si, že je dôležité, aby sa v súvislosti s touto otázkou vykonalo právne a formálne preskúmanie a preskúmanie obsahu hneď na začiatku a nie potom, ako ľudia začnú zbierať podpisy. Iniciatívy by bolo potrebné podporiť napríklad aj prekladateľskými službami. Ak sa tak stane, budeme môcť znova a ešte väčšmi nadchnúť občanov pre našu spoločnú Európu.
<SPEAKER ID="109" NAME="Anna Záborská" AFFILIATION="PPE">
(SK) Pán komisár, vďaka za náčrt ďalších krokov. Dostali sme sa od ideových zámerov a niekoľkých riadkov v texte Lisabonskej zmluvy k smernici, ktorou sa bude Európska únia riadiť.
<P>
Občianska iniciatíva ukazuje obyvateľom Európskej únie ďalší prostriedok európskej integrácie. Občania národných štátov budú mať možnosť interpelovať európske inštitúcie. Treba však upozorniť, že právo na občiansku iniciatívu je síce demokratickým nástrojom, ale tiež otvára dvere federalizácii Únie. Občiansku iniciatívu podporujem, ale bude potrebné čo najviac do nej začleniť kompetentné autority členských štátov. Ochrana národných ústav musí byť prioritná a garantovaná.
<P>
Ako povedal pán komisár, táto iniciatíva musí byť vyvážená, a ja dodávam, že v žiadnom prípade nesmie slúžiť ako pretext, ktorý bude ohrozovať princíp subsidiarity. Je potrebné jasne definovať rámec aplikácie tohto inštitútu, aby sme sa vyhli nereálnym očakávaniam niektorých inštitúcií, ale hlavne občanov Európskej únie.
<SPEAKER ID="110" NAME="Judith A. Merkies" AFFILIATION="S&amp;D">
Vážený pán predsedajúci, občianska iniciatíva ma veľmi teší. Ak dovolíte, dôvody vysvetlím v holandskom jazyku!
<P>
(NL) Vážený pán predsedajúci, mám radosť z európskej občianskej iniciatívy, pretože v súčasnosti majú občania príležitosť prejaviť svoju vôľu iba raz za päť rokov, ale týmto spôsobom budú môcť zohrávať skutočnú úlohu v Európskej únii aj v priebehu tohto obdobia. Preto je tiež dôležité, aby vedeli, kedy môžu prísť a zaklopať na naše dvere. V skutočnosti ide o dvere Európskej komisie. Vie bežný človek, kedy je možné obrátiť sa na Komisiu? Aby sa to občania dozvedeli, potrebujeme začať ďalekosiahlu informačnú kampaň. Musím uviesť, že základný kritický bod, ktorý je potrebné v tejto súvislosti spomenúť, spočíva v tom, že občianska iniciatíva bude skutočne rozvinutá iba vtedy, ak všetky európske inštitúcie vezmú jeden milión hlasov občanov vážne. Okrem toho by tieto hlasy mali počúvať aj ministri a vedúci predstavitelia štátov a vlád. Samozrejme to znamená, že ak sa chce jeden milión európskych občanov vzdať sídla v Štrasburgu, musíme tomu venovať pozornosť.
<SPEAKER ID="112" NAME="Fiorello Provera" AFFILIATION="EFD">
(IT) Vážený pán predsedajúci, dámy a páni, som si istý, že toto právo na iniciatívu, ktoré zmluva poskytla európskym občanom, pomôže priblížiť národy Európe a európskym inštitúciám výraznejšie než nákladné informačné kampane financované Úniou, ktoré doteraz dosiahli skromné výsledky. Dokazuje to volebná účasť.
<P>
Uvedená iniciatíva nepochybne ďalej posilňuje demokraciu, keďže umožňuje občanom navrhovať zákony priamo. Inými slovami, je to forma priamej demokracie, ktorá dopĺňa zastúpenie v Parlamente.
<P>
Nesmieme si túto príležitosť nechať ujsť. Komisia musí dosiahnuť, aby toto právo na iniciatívu bolo priame, zrozumiteľné a dostupné. Musí tiež pomáhať občanom a podporovať ich od úvodnej fázy procesu cez fázu zbierania podpisov napríklad stanovením prípustnosti ich návrhov. V tom spočíva praktický prínos k európskej demokracii.
<SPEAKER ID="113" NAME="Georgios Papanikolaou" AFFILIATION="PPE">
(EL) Vážený pán predsedajúci, často poukazujeme na potrebu zvýšiť účasť európskych občanov, na nevyhnutnosť priblížiť sa inštitúciám Únie a občanom všetkých členských štátov. Intenzívne sme o tom diskutovali pri posledných európskych voľbách, keď sme videli, že účasť v mnohých členských štátoch bola mimoriadne nízka.
<P>
Odvtedy došlo k veľmi dôležitej udalosti, ktorá zmenila základnú štruktúru a fungovanie Únie. Mám, samozrejme, na mysli Lisabonskú zmluvu, dôležitú zmluvu, ktorej základom sú občania a základným pilierom ktorej je to, ako sa všetci z nás, Parlament, Komisia a Rada, vieme priblížiť občanom. Uvedená zásada je osobitne vyjadrená v občianskej iniciatíve v článku 11 ods. 4. Ide o dôležité a mimoriadne opatrenie, ktoré slúži na podporu demokracie, politickej rovnosti a transparentnosti.
<P>
Chceme, samozrejme, aby sa uvedené opatrenie správne uplatňovalo a aby sa využívalo v praxi. Tu sa začínajú problémy. Kým všetci moji kolegovia poslanci správne zdôrazňujú nevyhnutnosť spoľahlivosti tohto postupu, potrebu vymedzenia úlohy Komisie a Parlamentu, všetci musíme vedieť spolupracovať, aby táto dôležitá občianska iniciatíva nebola po zozbieraní podpisov zbytočná.
<P>
Môj záver znie: za podporu tejto iniciatívy nesieme zodpovednosť všetci. Všetci máme povinnosť vysvetliť toto právo, ktoré všetci naši európski spoluobčania v súčasnosti dostali, umožniť im porozumieť, že oni osobne môžu začať postupy bez akejkoľvek inej intervencie a na úrovni inštitúcií Únie.
<P>
Naša správa musí byť predovšetkým jasná a obsiahnutá v jednoduchom, zrozumiteľnom a pochopiteľnom postupe, ktorý, ak nič iné, funguje pre každého, pre občanov, Parlament, inštitúcie Únie, členské štáty a všetky zainteresované strany v rámci postupu.
<SPEAKER ID="114" NAME="Carlos Coelho" AFFILIATION="PPE">
(PT) Len pred niekoľkými mesiacmi niektorí tvrdili, že Lisabonská zmluva nikdy nenadobudne platnosť. A v súčasnosti začíname uvažovať nad spôsobom jej uplatňovania a zavádzame niektoré jej ustanovenia.
<P>
Lisabonská zmluva bude veľkým prínosom v rámci boja proti demokratickému deficitu. Mám na mysli posilnenie parlamentov (Európskeho parlamentu a národných parlamentov). Ešte dôležitejšie je, že mám na mysli investíciu do Európy pre verejnosť, pravidlá v rámci priestoru slobody, bezpečnosti a spravodlivosti, v rámci monitorovania dodržiavania zásady subsidiarity a naplnenie tejto inovačnej iniciatívy, ktorej základom je činnosť verejnosti.
<P>
Súhlasím s vyjadreniami svojich kolegov poslancov a najmä svojho kolegu pána Méndeza de Viga. Rád by som však zdôraznil, že pri úprave tohto nástroja musíme zabezpečiť jeho skutočne celoeurópsky charakter. Je samozrejmé, že nesmie byť vyjadrením vôle verejnosti iba v jednej krajine alebo obmedzenom množstve krajín. Musíme však naozaj hľadať riešenie, ktoré povzbudí a podporí zapojenie verejnosti. Ak si budeme musieť zvoliť medzi prísnym a dôsledným prístupom alebo veľkorysejším postojom, riskoval by som ten druhý. Ak nájdeme riešenia, ktoré odradia účasť verejnosti, zradíme zmysel Lisabonskej zmluvy a poprieme európsku verejnosť, pretože, dámy a páni, potrebujeme viac Európy, ktorá je intenzívnejšie zameraná na verejnosť. Potrebujeme, aby bola európska verejnosť zapojená vo väčšej miere a aby aktívne uplatňovala svoje občianstvo.
<SPEAKER ID="115" NAME="Milan Zver" AFFILIATION="PPE">
(SL) Chcel by som vyjadriť svoju spokojnosť a radosť v súvislosti s tým, že dnes rokujeme o tejto iniciatíve. Som si istý, že zníži alebo čiastočne obmedzí to, čo nazývame demokratický deficit.
<P>
Vo všeobecnosti možno povedať, že je pravda, že demokracia v súčasnosti robí krok späť. Ako vyplýva z niektorých výskumov, demokratický dialóg je čoraz obmedzenejší a pojem demokracie sa zužuje iba na demokratické voľby a na nič iné. Všetky uvedené skutočnosti ovplyvňujú náladu našich občanov, ktorí sú čoraz pasívnejší. Odzrkadľuje sa to aj na nízkej volebnej účasti alebo dokonca na nedostatku dôvery voči inštitúciám demokracie.
<P>
Z tohto dôvodu je veľmi dôležité, že sme prijali Lisabonskú zmluvu, pretože rozširuje úlohu parlamentu, či ide o národné parlamenty alebo o Európsky parlament. V prvom rade umožňuje občanom predkladať iniciatívy a ja som rád, že to je tak. Vďaka tomu sme v súčasnosti svedkami toho, čo by sme mohli opísať ako projekt európskej demokracie, ktorý vzniká na európskej úrovni, a domnievam sa, že v tejto súvislosti sme už urobili dôležitý krok vpred.
<P>
Táto takzvaná európska demokracia však musí byť, samozrejme, ďalej rozšírená, aby sa vzťahovala na ďalšie oblasti vrátane návrhov kandidátov do Európskej komisie. Stručne povedané, je niekoľko oblastí, v ktorých by príslušné európske inštitúcie mohli byť z hľadiska demokracie ďalej rozšírené. Som pevne presvedčený, že tento projekt, to znamená táto iniciatíva, by mohla výrazne posilniť európsku demokraciu.
<SPEAKER ID="116" NAME="Salvatore Iacolino" AFFILIATION="PPE">
(IT) Vážený pán predsedajúci, dámy a páni, dnes máme vynikajúcu príležitosť presadiť hodnotu, konkrétne nástroj participatívnej demokracie, ktorý občanom ponúka Lisabonská zmluva. To, že iba po niekoľkých mesiacoch rokujeme o tomto nástroji, je podľa môjho názoru samo osebe absolútnou hodnotou, ktorú by sme mali chrániť.
<P>
Som si istý, že základom bude, samozrejme, jasne a presne stanoviť, čo znamená významný počet členských štátov. Musíme použiť kritérium, v ktorom sa spája na jednej strane ochota občanov zúčastňovať sa na fungovaní inštitúcií a na druhej naša vôľa dať tomuto nástroju demokratickú platnosť.
<P>
Je prirodzené, že postupy musia byť zjednodušené, priame a pružné. Osobne som v priebehu niekoľkých posledných týždňov navštívil niekoľko škôl a stretol som sa s obrovskou vôľou počúvať, ale predovšetkým som sa dôkladne oboznámil s významnejšou úlohou, ktorú chcú deti zohrávať v Európe, ktorá sa mení najmä v súvislosti s Lisabonskou zmluvou. Na to, aby tento nástroj slúžil spoločnosti, ale zároveň inštitúciám, potrebujeme dosiahnuť transparentnosť, objektívnosť a zmenu. V tejto súvislosti sa Parlament vyzýva, aby spolu s Komisiou a Radou rozhodli práve o zjednodušených postupoch.
<SPEAKER ID="118" NAME="Martin Kastler" AFFILIATION="PPE">
(DE) Vážený pán predsedajúci, dámy a páni, som jeden z tých, ktorí prispeli k vzniku jednej z prvých petícií v rámci občianskej iniciatívy. Šlo konkrétne o otázku ochrany nedele. Dnes máme tú česť rokovať a následne rozhodnúť o potenciálnom spôsobe zapojenia občanov do procesu politickej činnosti Európy. Znamená to, že ide o potenciálny spôsob, ako vytvoriť väčšiu demokraciu a zabrániť únave z Európy.
<P>
Na druhej strane tu nie som len na to, aby som chválil. Mám na vás skôr dve požiadavky, keďže teraz sa toto nariadenie dostáva do konečnej fázy. Po prvé, my Európania sme technologicky vyspelí ľudia. Rád by som vás požiadal, aby sa internet stal konečným médiom, aby občianska iniciatíva s miliónom podpisov bola prípustná aj s elektronickými podpismi, ktoré sú rovnako právne záväzné.
<P>
Po druhé, rád by som upozornil, že v tejto chvíli robíme iba prvý krok. Chcel by som sa posunúť o krok ďalej. V súčasnosti máme pre občanov právo na iniciatívu. Želal by som si však, aby sme v budúcnosti mali aj referendá na európskej úrovni, ako to je v našom domácom regióne Bavorsku. Funguje to tak, že sa pripraví petícia za uskutočnenie referenda a následne, po podpise dostatočným počtom ľudí, je možné referendum uskutočniť. Želal by som si, aby sme túto možnosť mali aj v Európe.
<SPEAKER ID="119" NAME="Lidia Joanna Geringer de Oedenberg" AFFILIATION="S&amp;D">
(PL) Vážený pán predsedajúci, verejné konzultácie o európskej občianskej iniciatíve práve skončili a ukazuje sa, že sa na nich zúčastnilo iba 323 respondentov. Tento výsledok ukazuje, že všetky inštitúcie Európskej únie by sa v súčasnosti mali intenzívne zapojiť do podpory tohto nového nástroja, pretože v tejto chvíli je zrejmé, že o jeho existencii je informovaných veľmi málo ľudí. Výsledky konzultácie však naozaj naznačujú smer, ktorým by sa Komisia mala uberať pri vypracúvaní primeraných výkonných právnych predpisov.
<P>
Po prvé, je nevyhnutné vytvoriť spoločné zásady, ktoré by sa uplatňovali v celej Únii pri zbieraní a overovaní podpisov a tiež pri zabezpečení toho, aby sa občanov týkali rovnaké požiadavky napríklad v súvislosti s vekom.
<P>
Ďalšou dôležitou otázkou je zavedenie určitej formy hodnotenia prípustnosti ex ante za predpokladu, že iniciatívy a ich organizátori si uvedomujú, že formálne uznanie prípustnosti nemá rovnaký význam ako predloženie legislatívneho návrhu v konkrétnej oblasti zo strany Komisie.
<P>
Som si istá, že európska občianska iniciatíva sa môže stať dôležitým nástrojom, pomocou ktorého sa bude v budúcnosti uskutočňovať diskusia, rozsiahla diskusia o otázkach, ktoré zaujímajú všetkých Európanov. Z tohto dôvodu od Komisie netrpezlivo očakávam príslušné nariadenie.
<SPEAKER ID="120" NAME="Andrew Henry William Brons" AFFILIATION="NI">
Vážený pán predsedajúci, využívanie referenda, priama demokracia, nie je exotickou verziou demokracie. Je to jej pôvodná forma - vláda ľudí a nie vláda v mene ľudí.
<P>
Možno by sme teda mali byť EÚ vďační za jeho zavedenie. Myslím si, že nie. EÚ má rada demokraciu iba vtedy, keď ju môže riadiť a upravovať podľa výsledku, ktorý chce dosiahnuť. Počuli sme, že právomoc vyhlásiť takéto referendum bude obmedzená škodlivými ustanoveniami, ako napríklad právomoc EÚ a jej vlastná verzia ľudských práv, ktorá v skutočnosti znamená politický útlak, obmedzovanie slobody prejavu a dokonca slobody myslenia.
<P>
Na záver chcem uviesť, že demokracia znamená vládu ľudí, identifikovateľnej a súdržnej skupiny, a nie vládu ľubovoľnej skupiny osôb. Vďaka masovej migrácii je to zložité dosiahnuť. Európa ako celok sa stala ešte menej územím jednotného národa, ako mohla byť v opačnom prípade. Je to však lepšie ako nič a aspoň budeme môcť ukázať, že táto iniciatíva bola prázdnym sľubom.
<SPEAKER ID="121" NAME="Elena Băsescu" AFFILIATION="PPE">
(RO) Som presvedčená, že zahrnutie európskej občianskej iniciatívy do ustanovení Lisabonskej zmluvy predstavuje dôležitý krok pri konsolidácii demokracie v Európskej únii.
<P>
Ďalším dôležitým spôsobom uplatňovania a konsolidácie demokracie je využitie referend. V tejto chvíli by som však rada odbočila a povedala, že v Rumunsku sa od roku 2004 uskutočnili tri referendá. Posledné sa týkalo prechodu na jednokomorový systém a zníženia počtu poslancov parlamentu. Referenda sa zúčastnilo 51 % obyvateľov, pričom prevažná väčšina hlasovala za prijatie návrhu.
<P>
Chcem uvítať iniciatívu Komisie pri začatí rozsiahlej verejnej konzultácie o nariadení prostredníctvom internetu. Stanoví sa tým počet štátov, v ktorých je potrebné zbierať podpisy, minimálny počet podpisov z každej krajiny a pravidlá ich overovania.
<P>
Na záver by som sa Komisie rada spýtala, kedy podľa nej toto nariadenie nadobudne platnosť. Som totiž presvedčená, že by malo byť dokončené čo najskôr.
<SPEAKER ID="122" NAME="Olga Sehnalová" AFFILIATION="S&amp;D">
(CS) Vážený pán komisár, dámy a páni, Európska únia zažíva v priebehu niekoľkých posledných rokov krízu dôvery svojich občanov. Jedným z jej znakov je veľmi nízka účasť vo voľbách do Európskeho parlamentu, ktorá vyplýva z všeobecného pocitu, že občania nemôžu za žiadnych okolností ovplyvniť svojím hlasom udalosti v EÚ. Preto s nadšením vítam možnosť občianskej iniciatívy, ktorú občanom EÚ poskytuje Lisabonská zmluva, a v tejto súvislosti aj verejnú konzultáciu s Komisiou a zelenú knihu o tom, ako konkrétne uplatňovať občiansku iniciatívu v praxi. V podstate súhlasím s väčšinou návrhov v zelenej knihe.
<P>
Ak však ponúkame pomoc, nemali by sme sa zároveň obávať, že ju občania prijmú. Preto, ak sa snažíme o čo najrozsiahlejší dialóg s občanmi, považujem niektoré obmedzujúce opatrenia za príliš prísne. Týkajú sa predovšetkým minimálneho počtu členských štátov, z ktorých musia pochádzať občania, ktorí iniciatívu podpisujú, a vymedzenia takzvaného významného počtu štátov. Navrhovaný počet jednej tretiny štátov, inými slovami, v súčasnom období deviatich štátov, je podľa môjho názoru z praktického hľadiska pre prípadné iniciatívy odrádzajúci a nereálny. Som presvedčená, že zníženie stanoveného počtu na 20 % by predstavovalo krok správnym smerom pre širokú verejnosť v EÚ, ktorá bude napríklad vnímať aj väčší dôraz na úlohu makroregiónov pri vytváraní politiky EÚ. A prečo nie?
<SPEAKER ID="123" NAME="Csaba Sógor" AFFILIATION="PPE">
(HU) Možnosť uplatňovania európskej občianskej iniciatívy môže podporiť rozvíjanie verejných diskusií o európskych otázkach, ktoré vedú k vytvoreniu skutočnej európskej verejnej sféry. Zástupcovia občianskej spoločnosti sa môžu venovať tým sociálnym otázkam, ktoré politické skupiny zastúpené v Európskom parlamente nemôžu alebo nechcú predložiť. Rád by som upozornil najmä na jednu z uvedených otázok. Považujem za dôležité, aby Komisia poskytla stanovisko, založené na jej právomoci a práve Spoločenstva, k tomu, či by príslušný návrh bol prijateľný. Mala by tak urobiť zároveň s predbežným oznámením o návrhoch uznesenia a ešte pred začatím zbierania podpisov alebo možno po zozbieraní určitého počtu podpisov. Odmietnutie na formálnom základe alebo z dôvodu nedostatočného právneho základu po zozbieraní milióna podpisov môže nielen Komisiu, ale aj celú Európsku úniu ukázať vo veľmi nepriaznivom svetle.
<SPEAKER ID="124" NAME="Vilija Blinkevičiūt" AFFILIATION="S&amp;D">
(LT) V Lisabonskej zmluve je ustanovené posilnenie úlohy občianskej spoločnosti v európskych inštitúciách a príležitosť európskych občanov iniciovať legislatívne návrhy. Právo občanov na iniciatívu by umožnilo viac ako miliónu občanov vyzvať Európsku komisiu, aby prijala zákonodarné iniciatívy v konkrétnej oblasti.
<P>
Zozbieranie uvedeného počtu podpisov voličov je však naozaj zložité, a preto v záujme vytvorenia účinného mechanizmu demokratickej účasti a zabezpečenia dostupnosti tejto iniciatívy pre občanov je nevyhnutné poskytnúť príležitosť iniciovať návrh na základe jasných usmernení a zjednodušeného a vhodného postupu.
<P>
Bohužiaľ, od nadobudnutia platnosti Lisabonskej zmluvy nebolo právo občanov na iniciatívu zavedené do praxe. Nediskutovali sme ešte o žiadnych hľadiskách občianskej iniciatívy a neprijali žiadny konkrétny akčný plán o spôsobe zabezpečenia transparentnosti iniciatív a demokratickej zodpovednosti, aby sa občania nestali obeťou predstaviteľov záujmov veľkých spoločností.
<P>
Občiansky dialóg je teda najdôležitejším prvkom demokratického modelu Európy a našej krajiny Litvy a je jeho nevyhnutným základom. Vyzývam preto Komisiu, aby prijala všetky opatrenia s cieľom zabezpečiť, aby sa právo občanov na iniciatívu zaviedlo čo najskôr a správnym spôsobom.
<SPEAKER ID="125" NAME="Seán Kelly" AFFILIATION="PPE">
(GA) Vážený pán predsedajúci, naši kolegovia vykonali v súvislosti s touto otázkou mnoho zaujímavých krokov a jednomyseľne súhlasili s tým, že nástroj, ktorý sa má poskytnúť našim občanom, je vynikajúci.
<P>
Občianska iniciatíva bola silným a presvedčivým argumentom proti negatívnemu postoju v referende o Lisabonskej zmluve v Írsku, najmä v rámci diskusií o tom, že ide o získanie moci zo strany Európskej únie a nie o skutočne demokratický pokus zapojiť občanov. Je však veľký rozdiel medzi ustanovením v zmluve a jeho uplatnením. A toto je pre nás veľká výzva.
<P>
Na jednej strane prevláda nebezpečenstvo, skutočné nebezpečenstvo, že proces by mohol byť zneužitý zo strany skupín s vlastnými záujmami a mocnej loby, ktoré by nemali ťažkosti pri zozbieraní milióna podpisov. Z tohto dôvodu by malo význam zvážiť návrh môjho kolegu pána De Rossu v súvislosti so zapojením ombudsmana.
<P>
Na druhej strane však z iniciatívy vyplývajú pre občanov skutočné možnosti. Jedna iniciatíva, ktorú začal môj kolega, pán de Castro, stojí za zváženie. Ide o to, aby sa nedeľa stala výnimočným dňom, a o to, či chceme na siedmy deň oddychovať ako náš stvoriteľ, alebo prežívať tento deň ako ktorýkoľvek iný deň v týždni. Toto rozhodnutie je veľmi dôležité.
<P>
Domnievam sa teda, že občianska iniciatíva má veľký potenciál a teším sa na ďalší vývoj.
<SPEAKER ID="127" NAME="Diego López Garrido" LANGUAGE="ES">
Vážený pán predsedajúci, musím vyjadriť svoju veľkú spokojnosť s rozpravou, ktorá sa uskutočnila. Bola to navyše rozprava, ktorá sa uskutočnila na žiadosť Parlamentu, ktorý chcel, aby bola občianskej iniciatíve venovaná osobitná rozprava. Myslím si, že odznel celý rad vystúpení, v ktorých som si všimol úplne jednomyseľnú podporu toho, aby sa táto problematika stala prioritou španielskeho predsedníctva Rady. Navyše prevláda podpora rýchleho dokončenia tohto procesu.
<P>
V tejto súvislosti som presvedčený, že všetci sme s veľkým uspokojením uvítali aj oznámenie pána Šefčoviča o predložení znenia nariadenia 31. marca. Ešte raz by som chcel poďakovať Komisii za rýchlosť, záujem a odhodlanie, s akými sa venovala tejto otázke, a za to, že vďaka tomu môžeme v súčasnosti začať tento legislatívny postup. Dúfam, že ho dokončíme čo najskôr s tým, že zavedieme túto legislatívnu iniciatívu, ktorú takmer každý rečník považuje za potrebnú, naliehavú a nevyhnutnú.
<P>
Navyše som presvedčený, že súčasný stav môžeme chápať ako podporu zo strany všetkých parlamentných skupín a všetkých vážených poslancov vrátane tých, ktorí, podobne ako pán Kamall vo svojom mimoriadnom vystúpení, podporili občiansku legislatívnu iniciatívu, pretože podľa jeho názoru oslabí Európsku úniu.
<P>
Pán Kamall nie je prítomný... Je mi ľúto, že tu nie je. Ľutujem, že mu poviem zlú správu a odradím ho, pretože táto iniciatíva Európsku úniu posilní a vôbec ju neoslabí. Posilní ju, pretože je to iniciatíva, ktorá, stručne povedané, posilňuje dva základné pojmy Európskej únie: demokraciu a občianstvo. Sú to dva hlavné politické piliere Európskej únie: demokracia a občianstvo.
<P>
Je to iniciatíva, ktorá sa do určitej miery snaží vyvážiť paradox, s ktorým sa stretávame. Európska únia, ktorá je čoraz silnejšia, a Parlament je toho dôkazom. Únia, ktorá má čoraz väčší vplyv a ešte väčší účinok na život verejnosti. Avšak je to Európska únia, ktorá nemá kontakt s diskusiou prebiehajúcou v každej krajine.
<P>
Je to paradox, ktorý ovplyvňuje samotnú demokraciu. Ako sa vyjadril pán Méndez de Vigo, táto občianska iniciatíva rozšíri sériu diskusií o európskej dôležitosti, o otázkach, ktoré nemajú miestny, ale európsky charakter. Je to preto, lebo spája ľudí z rôznych krajín. Z tohto dôvodu má z hľadiska vplyvu jasne európsky charakter. Je to nepochybne jeden zo spôsobov posilnenia tejto demokracie a aj občianstva alebo európskeho demos, ktorý spomínal pán Casini, ktorý je navyše predsedom Výboru pre ústavné veci, ktorý sa bude touto iniciatívou v prevažnej miere zaoberať.
<P>
Toho občianstva, ktoré pán Jáuregui považoval vo svojom prejave za také dôležité a ktoré je takým výrazným prejavom koreňov Európskej únie. Alebo pán Sógor, ktorý ho tiež spomínal. Zmienil sa o ňom aj pán Häfner. Ako tiež uviedol pán Kastler, túto iniciatívu musíme uplatniť. Je to výzva smerom k občanom, pretože európska občianska identita sa rozvíja, keď sa uplatňuje v praxi. Nestačí právo získať, ale uplatňovať ho v praxi a využívať. Podľa môjho názoru by k tejto dôležitej veci malo dôjsť hneď, ako občianska iniciatíva nadobudne platnosť.
<P>
Ešte raz ďakujem Komisii a Parlamentu. Som si istý, že sa tejto otázke budú venovať podrobne, dôkladne a pohotovo. Pán Iacolino spomínal mimoriadne rýchly postup, ktorý nám má umožniť stretnúť sa s touto iniciatívou čo najskôr a pani Bãsescuová vo svojom prejave tiež vyzvala na rýchly prístup, v rámci ktorého by mala byť iniciatíva zavedená.
<SPEAKER ID="128" NAME="Maroš Šefčovič">
člen Komisie. - Vážený pán predsedajúci, najprv by som rád poďakoval Diegovi za vynikajúce zhrnutie dnešnej rozpravy. Chcel by som vám všetkým poďakovať za podporu a pozitívne očakávania spojené s občianskou iniciatívou. Môžem vás ubezpečiť, že návrh vám s veľkou radosťou predložím pri prvej príležitosti po jeho prijatí.
<P>
Z dôvodu časových obmedzení a preto, že návrh ešte nie je dokončený, sme sa dnes nemohli venovať podrobnostiam. Som však veľmi vďačný za vaše stanoviská a názory, pretože naozaj odzrkadľujú charakter a kvalitu stanovísk a názorov, ktoré zhromažďujeme v rámci príprav európskej občianskej iniciatívy.
<P>
Všetci súhlasíme s mnohými hľadiskami: prvým je, samozrejme, transparentnosť. Môžem vás uistiť, že hľadáme riešenie, ktoré by zabezpečilo, aby sme poznali organizátorov a spôsob ich financovania v rámci ich registrácie prostredníctvom Komisie. Získali by sme veľmi presvedčivý údaj o tom, či je iniciatíva naozaj skutočná, či ide naozaj o občiansku iniciatívu a či je to naozaj európska iniciatíva. Myslím si, že na to, aby sa tento nový nástroj využíval správne a úspešne, musí obsahovať všetky uvedené prvky.
<P>
Všetci sa zhodneme v otázke účelnosti. Radi by sme vytvorili užívateľsky prijateľný systém. Radi by sme vytvorili systém, pri ktorom by občania nemali pocit, že musia podstupovať veľmi namáhavý postup, aby zozbierali alebo poskytli svoje podpisy. Skúmame tieto možnosti a, samozrejme, hľadáme spôsoby využitia modernej informačnej technológie, ktorá je pre naše storočie taká charakteristická.
<P>
Je zrejmé, že pri overovaní podpisov v členských štátoch možno použiť rôzne systémy. Jedna z jasných reakcií, ktoré sme získali v rámci verejnej konzultácie, sa týkala toho, že občania by uprednostnili zavedenie istej jednotnosti pri overovaní a zbieraní podpisov. Zároveň sme dostali jasný signál z členských štátov, že by sme sa mali snažiť o vytvorenie systému, ktorý by nebol príliš namáhavý alebo príliš zložitý pre vnútroštátne orgány, pretože overovanie hodnovernosti a pravosti podpisov zozbieraných v rámci občianskej iniciatívy budú musieť vykonávať členské štáty.
<P>
Veľmi pozorne som počúval vaše výzvy na zavedenie veľmi jasných postupov po tom, ako budú iniciatívy úspešné a podpisy zozbierané. Chcel by som vás ubezpečiť, že to určite splníme. Návrh bude obsahovať jasne stanovené konečné termíny o tom, kedy, ako a v akom časovom rámci bude Komisia musieť reagovať v prípade úspešnosti občianskej iniciatívy.
<P>
Na základe stanovísk, ktoré ste si tu vypočuli, budete súhlasiť, že najzložitejšou otázkou, ktorú musíme riešiť je otázka prípustnosti. To, ako môžeme nájsť riešenie, ktorým by sme sa vyhli frustrácii občanov, ako môžeme chrániť hodnoty EÚ a ako môžeme zachovať vážnosť a opodstatnenosť tohto inštitútu európskej občianskej iniciatívy. Môžem vás uistiť, že odpovede na tieto otázky a na tieto mierne protikladné požiadavky nie sú jednoduché.
<P>
Komisia hľadá možnosť, ktorou by sa od začiatku chránili európske hodnoty a ľudské práva. Zároveň by sme radi získali jasnú predstavu o tom, že návrhy občianskej iniciatívy majú skutočný potenciál na úspech.
<P>
Chceli by sme sa vyhnúť možnému zneužívaniu, pri ktorom by sme mohli dostať návrhy na iniciatívy o nezmyselných otázkach každý druhý týždeň, mali by sme povinnosť vyjadriť stanovisko k ich prípustnosti a bolo by potrebné odvolávať sa na súd. Ide o iniciatívy, ktorých jediným cieľom predloženia návrhu by bola vlastná propagácia prípadných organizátorov v súvislosti s negatívnym politickým programom. Ani na toto nesmieme zabúdať. Dúfam, že dosiahneme správnu rovnováhu pri zachovaní adekvátnej miery kontroly prípustnosti.
<P>
Aby som stručne odpovedal na otázku pani podpredsedníčky Durantovej v súvislosti s komunikáciou s občianskou spoločnosťou, myslím si, že európska občianska iniciatíva je najlepšia odpoveď. Európsky hospodársky a sociálny výbor vytvoril veľmi dobrý štruktúrovaný dialóg a iba pred dvoma týždňami som s ním veľmi dlho rokoval. Myslím si, že dôkladné a rozsiahle verejné konzultácie sa odohrávajú prostredníctvom rozumných legislatívnych návrhov. Rozšírime ich a v budúcnosti ich budeme využívať ešte viac.
<P>
Vzhľadom na krátkosť času, by som na záver rád uviedol, že sa naozaj teším na svoj skorý návrat s návrhom. Teším sa na spoločnú diskusiu o tejto otázke a dúfam, že pôjde o veľmi dynamické a rýchle postupy, aby sme tento veľmi dôležitý nástroj mohli schváliť čo najskôr.
<SPEAKER ID="129" NAME="Predsedajúci">
Bod je týmto uzavretý.
<P>
Písomné vyhlásenia (článok 149)
<SPEAKER ID="130" NAME="Rareş-Lucian Niculescu  " LANGUAGE="RO">
Nový legislatívny rámec európskej občianskej iniciatívy je nepochybne vítaný. Už dávno bolo potrebné, aby občania mali prístup k takémuto nástroju. Na druhej strane súhlasím s pocitmi tých, ktorí dnes vystúpili a vyzvali na prijatie nariadení, ktoré sa budú využívať ako základ na jednoduché, dostupné, ľahko pochopiteľné uplatňovanie občianskej iniciatívy a ktoré budú zahŕňať čo najmenšie množstvo byrokracie. Toto je jediný spôsob, akým sa občianska iniciatíva môže v skutočnosti stať vhodným nástrojom prístupným pre Európanov, ktorý môžu využívať na vyjadrenie svojho názoru. Toto je jediný spôsob, ktorým sa EÚ úspešne priblíži svojim občanom a vďaka ktorému sa stane demokratickejšou.
<SPEAKER ID="131" NAME="Joanna Senyszyn  " LANGUAGE="PL">
Lisabonská zmluva poskytuje občanom Európskej únie právo navrhnúť legislatívnu iniciatívu. Je to jeden z najdôležitejších krokov pri vytváraní občianskej demokracie a priameho zapojenia občanov do rozhodovacích procesov EÚ. Európska občianska iniciatíva môže prispieť k zmenšeniu priepasti medzi inštitúciami a občanmi a podporiť rozvoj európskej občianskej spoločnosti. Je preto nevyhnutné rýchlo prijať nariadenie v súvislosti s riadením procesu, podmienok a postupov pri predkladaní takejto iniciatívy. Občania Európskej únie na to netrpezlivo čakajú.
<P>
Európska občianska iniciatíva sa týka najmä intenzívnejšieho zapojenia občanov do vytvárania európskych právnych predpisov. Rada by som preto predložila otázku digitálnych podpisov v rámci občianskej iniciatívy ako dodatočného spôsobu vzbudenia záujmu o európsku politiku. Keďže cez internet už môžeme voliť a vykonávať bankové operácie, určite môžeme vytvoriť bezpečný systém, ktorý by nám umožnil identifikovať digitálne podpisy.
<P>
Dôležitá je aj transparentnosť postupov. Organizátori iniciatív musia byť verejne zodpovední za transparentnosť v súvislosti s financovaním kampane zameranej na zbieranie podpisov. Dokonca ani stanovenie jasných kritérií priebehu takejto kampane nezabezpečuje ochranu pred možným zneužitím tohto nástroja zo strany euroskeptikov. Ako sa ukázalo v posledných voľbách do Európskeho parlamentu, zozbieranie milióna podpisov pri použití značných finančných zdrojov pre nich nemusí znamenať veľký problém. Riešenie by mohlo spočívať v tom, že organizátori by museli používať internetovú stránku, ktorá by obsahovala finančné informácie, ako napríklad zdroje príjmu, výdavky a finančné správy.
<SPEAKER ID="132" NAME="Jarosław Leszek Wałęsa  " LANGUAGE="PL">
Dnešná rozprava je ďalším krokom na ceste k vytvoreniu konečnej podoby európskej občianskej iniciatívy. O myšlienke vytvorenia nástroja, ktorý občanom umožní intenzívnejšiu účasť na demokratickom živote, sa diskutovalo už v roku 2005 po neúspešných ústavných referendách vo Francúzsku a Holandsku. Uvedené hlasovania odzrkadľovali značný nedostatok komunikácie medzi Európskou úniou a jej občanmi. Aj nedávno zverejnené výsledky sociálnych konzultácií, ktoré sa začali zelenou knihou o európskej občianskej iniciatíve, ukazujú nízku úroveň záujmu zo strany jednotlivých občanov. Komisia dostala od jednotlivcov iba 159 reakcií.
<P>
Občianska iniciatíva nám umožňuje zmeniť túto situáciu a dať našim občanom väčší priestor na vyjadrenie tým, že im poskytneme právo vyzvať priamo Komisiu, aby predložila nové politické iniciatívy. Aby sme zaručili, že iniciatíva sa nestane nástrojom v politickej hre, nesmieme občanom klásť príliš prísne požiadavky. Musíme sa však ubezpečiť, že vytvoríme záruky proti zneužívaniu. Je dôležité, aby európska občianska iniciatíva bola naozaj nadnárodným nástrojom, ktorý bude prístupný občanovi a ľahko využiteľný. Mal by byť jednoduchý, zrozumiteľný a ľahko dostupný. Ak návrh iniciatívy nesplní formálne požiadavky, jeho myšlienka by mala zotrvať a mala by byť predložená v podobe petície. Týmto spôsobom sa zabezpečí, že práca na jej príprave a vynaložené úsilie nebudú márne. Splnenie uvedených podmienok umožní Európanom prvýkrát v histórii našej integrovanej Európy skutočne a priamo vplývať na vytváranie európskej politiky.
