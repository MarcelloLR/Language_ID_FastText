<CHAPTER ID="004">
Program schôdze
<SPEAKER ID="080" NAME="Martin Schulz" AFFILIATION="S&amp;D">
(DE) Vážený pán predseda, dámy a páni, chcel by som reagovať na dva body programu a budem rád, ak sa k nim budem môcť postupne vyjadriť. Po prvé, mám požiadavku na celý Parlament. Týka sa naliehavej záležitosti, o ktorej budeme diskutovať dnes popoludní. Ide o prípad Aminatou Haidarovej.
<P>
Súčasťou dnešného popoludňajšieho programu je naliehavá záležitosť. Rád by som kolegov poslancov požiadal, aby mi dôverovali, pokiaľ ide o nasledujúci proces. Niektorí kolegovia, ktorí sa najviac zapojili do tohto prípadu, vedia (a v tomto okamihu nemôžem poskytnúť viac podrobností, ale som jedným z tých, ktorí sú informovaní), že v priebehu dňa sa tento prípad vyrieši. Na dosiahnutí pozitívneho riešenia pracujú prominentní vládni predstavitelia členských štátov EÚ. Preto by bolo rozumné odstrániť túto naliehavú záležitosť z programu dnešného popoludňajšieho rokovania, pretože ďalšia rozprava by len sťažovala prácu, ktorá sa vykonáva cez diplomatické kanály. Z tohto dôvodu žiadam Parlament, aby v tomto výnimočnom prípade odsúhlasil odstránenie tejto naliehavej záležitosti z programu, pretože to výrazne pomôže skôr pri riešení prípadu ako pri rozprave. To bola moja prvá požiadavka, pán predseda. Hneď teraz prednesiem druhú požiadavku.
<SPEAKER ID="081" NAME="Predseda">
Vážený pán Schulz, nie som si istý, či môžeme znova diskutovať o tomto bode. Obávam sa, že už je príliš neskoro, pretože sme prijali rozhodnutie o tejto veci už skôr. V tomto okamihu je náročné znova diskutovať o tomto bode.
<SPEAKER ID="082" NAME="Joseph Daul" AFFILIATION="PPE">
(FR) Vážený pán predseda, podporujem návrh pána Schulza. Som presvedčený, že rokovania sú mimoriadne náročné. Diskutujeme o prípade týkajúcom sa ľudskej bytosti - ženy a vynakladáme úsilie na nájdenie politického riešenia.
<P>
Preto verím, že pri vynakladaní úsilia na nájdenie politického riešenia je dôležité nezhoršovať situáciu. Žiadam, aby nám bolo najprv umožnené nájsť politické riešenie.
<P>
(potlesk)
<SPEAKER ID="083" NAME="Miguel Portas" AFFILIATION="GUE/NGL">
(PT) Chcel by som vysloviť iba stručnú poznámku. Diplomatické úsilie je veľmi dôležité, no pani Aminatou Haidarová prežíva 33. deň protestnej hladovky v nemocnici. Najhoršia vec by bola povedať žene bojujúcej za základné ľudské práva, že tento Parlament na ňu tu a teraz zabudne.
<SPEAKER ID="084" NAME="Predseda">
Dámy a páni, v súlade s článkom 140 rokovacieho poriadku môžeme hlasovať o návrhu na odstránenie tohto bodu z programu práce.
<P>
V tejto súvislosti by som bol rád, aby sa niekto vyjadril v prospech tohto návrhu.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) Ako vedúci delegácie španielskych socialistov v Európskom parlamente oceňujem myšlienky prednesené predsedom Skupiny progresívnej aliancie socialistov a demokratov v Európskom parlamente, ktoré podporil predseda Poslaneckého klubu Európskej ľudovej strany (kresťanských demokratov). Mám na to dva dôvody. Po prvé, podľa môjho názoru tento Parlament jasne a osobne prejavil solidaritu s pani Haidarovou a jej cieľom v tejto nebezpečnej situácii vyplývajúcej z dlhodobej protestnej hladovky.
<P>
Po druhé, verím, že Parlament tiež prijal kladný postoj k podpore intenzívneho viacstranného diplomatického úsilia, ktoré viedla vláda Španielskeho kráľovstva. To je napokon vláda krajiny, na území ktorej sa pani Haidarová teraz nachádza. Je to tiež vláda krajiny, v ktorej sa odohráva protestná hladovka pani Haidarovej, ktorá sa podľa jej slov neskončí, kým sa nevráti na územie nepatriace pod španielsku jurisdikciu.
<P>
Preto podporujem súčasné diplomatické úsilie a verím, že najlepšie bude zabrániť uzneseniu, ktoré by mohlo ohroziť úspech rokovaní, ktoré sa môžu uskutočniť v nasledujúcich hodinách...
<P>
(Predseda prerušil rečníka.)
<SPEAKER ID="086" NAME="Predseda">
Teraz by som požiadal, aby sa niekto vyjadril proti návrhu.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Vážený pán predseda, ujala som sa slova, aby som vyjadrila nesúhlas našej skupiny s týmto návrhom a teraz vysvetlím naše dôvody. Nemyslím si, že na dnešnom odpoludňajšom rokovaní je vhodné predkladať takýto návrh. Okrem toho by to znamenalo neuznanie všetkých parlamentných skupín, ktoré predložili text uznesenia.
<P>
Len počas včerajšieho rokovania sme strávili tri hodiny hľadaním spôsobu, ako docieliť, aby táto záležitosť prestala byť politickou diskusiou a aby sa už pozornosť nesústreďovala na dianie v Španielsku. Vďaka úsiliu všetkých zapojených skupín sa nám podarilo zosúladiť rozdielne stanoviská a dospieť k spoločnému textu uznesenia. Na tomto stretnutí sa nám tiež podarilo prekonať názorové rozdiely.
<P>
Ak tento návrh považujeme za nevhodný, ak sa tento Parlament nevyjadrí k takejto situácii, kedy sa ozve? Kedy?
<P>
(hlasný potlesk)
<P>
Mám ešte poslednú požiadavku...
<P>
(Predseda prerušil rečníčku.)
<SPEAKER ID="088" NAME="Willy Meyer" AFFILIATION="GUE/NGL">
(ES) Vážený pán predseda, nie je správne vyhlásiť, že Parlament vyjadril názor na prípad pani Haidarovej. To sa nestalo. Parlament sa chystá vyjadriť svoj názor dnes. Chystá sa tak urobiť dnes, po 33 dňoch trvania protestnej hladovky, došlo však k pokusu o zabránenie ďalšej rozpravy o tejto záležitosti. Myslím si, že to nie je morálne. Opakujem, je to nanajvýš nemorálne.
<P>
(potlesk)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Vážený pán predseda, požiadal som o slovo, aby som vzniesol procedurálnu námietku. Tento parlament sa neodvolateľne zaviazal bojovať za ľudské práva a je povinný naplniť tento záväzok. Dnes ráno predložil pán Schulz návrh poslancom Parlamentu. Ak mu boli poskytnuté údaje alebo dôležité informácie súvisiace s prípadom pani Haidarovej, mal by sprístupniť tieto informácie Parlamentu. Dnes popoludní na začiatku rozpravy by mal potom Parlament prijať rozhodnutie.
<P>
(potlesk)
<SPEAKER ID="090" NAME="Martin Schulz" AFFILIATION="S&amp;D">
(DE) Vážený pán predseda, niekoľko rokov som bol v mene našej skupiny v tomto Parlamente zodpovedný za diskusie o ľudských právach. Tomuto prípadu venujem veľkú pozornosť. Rád by som spomenul, že minulý týždeň v nedeľu som mal veľmi dlhý rozhovor o tomto prípade s marockým ministrom zahraničných vecí.
<P>
Mám dojem, že dnes sa možno skončí protestná hladovka pani Haidarovej a nájdeme pre ňu riešenie. Ak by som mal dojem, že tento prípad by pomohlo vyriešiť vyhlásenie, vydal by som ho. Keďže však verím, že v takýchto komplikovaných diplomatických prípadoch je najlepším spôsobom riešenia problému vlastné uváženie, chcem požiadať svojich kolegov, aby použili potrebné vlastné uváženie s cieľom zachrániť túto dámu. Naozaj si želám len to.
<SPEAKER ID="091" NAME="Predseda">
Dámy a páni, chcem vás požiadať o chvíľu pozornosti. Nemôžeme donekonečna pokračovať v diskusii na túto tému.
<SPEAKER ID="092" NAME="Raül Romeva i Rueda" AFFILIATION="Verts/ALE">
(ES) Vážený pán predseda, na úvod by som rád vyjadril svoje prekvapenie, že sme včera venovali diskusii na túto tému takmer tri hodiny, ako uviedla pani Bilbaová Barandicová. Ak má pán Schulz príslušné informácie týkajúce sa tejto záležitosti k dispozícii od nedele, mali sme byť o tom včera informovaní. Opakujem, tieto informácie nám mali byť poskytnuté včera, pred rozpravou o spoločnom uznesení. Mali sme byť oboznámení s týmito informáciami počas diskusií medzi rôznymi skupinami, ktoré viedli k dohode, to znamená ku kompromisu.
<P>
(FR) Nie, to nie je pravda. Sme zodpovední za prijatie uznesenia aspoň do tej miery, že by sme mali poznať stanovisko tohto Parlamentu k prípadu pani Aminatou Haidarovej. Preto nežiadam, aby sme nehlasovali, no myslím, že rozprava by mala prebiehať štandardne.
<P>
(potlesk)
<SPEAKER ID="094" NAME="Charles Tannock" AFFILIATION="ECR">
Vážený pán predseda, Parlament je jasne rozdelený. Toto je veľmi chúlostivá záležitosť. Existuje mnoho nejasností. Môžem požiadať o odloženie hlasovania na 15.00 hod., aby sme mohli diskutovať v rámci strán aj skupín a zistiť, čo sa v súčasnosti deje v Maroku?
<SPEAKER ID="095" NAME="Predseda">
Dámy a páni, vypočuli sme si všetky príspevky. Vypočuli ste si všetko a získali jasný obraz. V súlade s článkom 140 rokovacieho poriadku dávam hlasovať o tomto návrhu. Máme osobitný návrh, aby sme o tejto veci dnes nediskutovali.
<P>
(Parlament schválil žiadosť.)
<SPEAKER ID="096" NAME="Martin Schulz" AFFILIATION="S&amp;D">
(DE) Vážený pán predseda, je mi veľmi ľúto, že znova musím požiadať Parlament o trpezlivosť. Na dnešnom zozname hlasovania máme hlasovanie o zásade subsidiarity. V súlade s článkom 177 ods. 4 rokovacieho poriadku žiadam o odloženie hlasovania o tomto bode do nasledujúceho plenárneho zasadnutia a preskúmanie legitímnosti prijatia uznesenia o tomto bode. Verím, že tento Parlament sa zhodne na tom, že je nutné garantovať zásadu subsidiarity a základné práva. Je však úplne nezmyselné otvárať túto záležitosť na úrovni Európskej únie. V mene svojich talianskych kolegov by som tiež rád povedal, že diskusia odohrávajúca sa v Taliansku je talianska, nie európska diskusia, a rovnako ako my, aj moji kolegovia budú obhajovať rozmanitosť a pluralitu. Nedáva však zmysel robiť to prostredníctvom takéhoto uznesenia.
<P>
(protestné pokrikovanie)
<P>
Vážený pán predseda, je zarážajúce, že skupiny, ktorých názvy obsahujú pojem demokracia, nie sú ani oboznámené s demokratickým princípom umožniť rečníkovi dokončiť jeho prejav.
<P>
V súlade s článkom 177 ods. 4 žiadam o odloženie hlasovania do nasledujúceho zasadnutia a preskúmanie legitímnosti uznesenia aj hlasovania.
<P>
(potlesk)
<SPEAKER ID="097" NAME="Predseda">
Dámy a páni, pán Schulz, nasaďte si slúchadlá. Mám konkrétny návrh - k tomuto bodu sa dostaneme v druhej časti hlasovania. Najprv budeme hlasovať o rozpočte a potom sa budeme venovať niekoľkým ďalším bodom. Všetci môžete rozmýšľať o návrhu pána Schulza a o chvíľu - keď budeme mať pred sebou uznesenie - sa k nemu vrátime v druhej časti hlasovania.
<SPEAKER ID="098" NAME="Bernd Posselt" AFFILIATION="PPE">
(DE) Vážený pán predseda, po odstránení tejto naliehavej záležitosti z programu by som vás chcel požiadať o rozdelenie rečníckeho času vyhradeného pre tému Západnej Sahary medzi dve iné naliehavé záležitosti, keďže počas včerajšej rozpravy došlo k náročným diskusiám o rečníckom čase pre naliehavé záležitosti. Toto je môj praktický návrh pre dnešnú popoludňajšiu rozpravu a chcel by som vás požiadať, aby ste ho prijali, keďže strávime hodinu diskusiou o naliehavých záležitostiach.
<SPEAKER ID="099" NAME="Predseda">
Váš návrh vezmeme na vedomie.
