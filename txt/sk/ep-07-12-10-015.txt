<CHAPTER ID="015">
Jednominútové vystúpenia k otázkam politického významu
<SPEAKER ID="021" NAME="Predseda">
Ďalším bodom programu sú jednominútové vystúpenia k otázkam politického významu.
<SPEAKER ID="022" NAME="Georgios Papastamkos" AFFILIATION="PPE-DE">
(EL) Pán predseda, kolegovia poslanci, ako viete, medzi Úniou a Južnou Kóreou prebiehajú rokovania o vytvorení novej oblasti voľného obchodu. V rámci parlamentnej kontroly upozorňujem Komisiu na problém, ktorý má veľký význam pre hospodárstvo určitých častí Grécka i ďalšie regióny.
<P>
Hovorím o mimoriadne vysokých dovozných clách, ktoré uvalila Južná Kórea na konzervované ovocie. Uvedomujeme si, že úloha Európskeho parlamentu pri vytváraní zahraničnej obchodnej politiky môže byť obmedzená. Diskrétnosť konania Komisie by však nemala vyústiť do nedostatočnej transparentnosti a nedostatočnej demokratickej zodpovednosti, teda aspoň v rámci systému EÚ.
<SPEAKER ID="023" NAME="András Gyürk" AFFILIATION="PPE-DE">
(HU) Ďakujem vám za slovo, pán predseda. Dámy a páni, ruské voľby, ktoré sa konali 2. decembra, nás možno napĺňajú obavami. Pozorovatelia OBSE a Európskej rady, ak vôbec dostali víza, informovali o závažných zneužitiach. Pred voľbami urobili vládne jednotky všetko, čo mohli, aby znemožnili akcie politických hnutí, ktoré protestovali proti týmto voľbám. Ich kroky odopreli Rusom najdôležitejší pilier demokracie - slobodu volieb. Sme presvedčení, že pokiaľ ide o demokratické postupy, Európa nemôže strkať hlavu do piesku. Dôraz na stabilitu vlády nemôže za žiadnych okolností ospravedlniť obmedzenie slobody prejavu a volieb. Nemôžeme zabúdať na to, že štát, ktorý na svojom území uplatňuje politiku sily, sa nebude zdráhať použiť takúto politiku aj v medzinárodných vzťahoch. Máme pocit, že neexistuje iné riešenie ako užšia spolupráca Európskej únie a Ruska. Takýto obojstranný vzťah musí byť zároveň v každom prípade založený na trvalom dodržiavaní ľudských práv a na skutočnej vzájomnosti. Ďakujem vám.
<SPEAKER ID="024" NAME="Predseda">
Pán Gyürk ťažil z mojej chyby. Omylom som prečítal PPE-DE namiesto PSE, čo je, samozrejme, neprijateľné. Teraz preto predávam slovo dvom zástupcom skupiny sociálnych demokratov v Európskom parlamente.
<SPEAKER ID="025" NAME="Antonio Masip Hidalgo" AFFILIATION="PSE">
(ES) Pán predseda, ďakujem, že ste na začiatku zasadnutia spomenuli dvoch mladých Španielov, ktorí sa stali obeťami terorizmu, a hovorili ste v mene celého Parlamentu. Veľmi pekne vám ďakujem, pán predseda.
<P>
Rád by som pripomenul, že 16. mája v Rige zadržali dvoch mladých Španielov, Miguela Ángela Lópeza a Edéna Galvána, spolu s piatimi Portugalcami za to, že zvesili lotyšské vlajky, ktoré viseli na pouličných lampách.
<P>
Ich cieľom nebolo spáchať trestný čin. Až do predbežného výsluchu nedostali žiadnu právnu pomoc, nemali žiadnych tlmočníkov a s právnikom sa stretli len na niekoľko sekúnd. Polícia ich zbila a držala v izolácii. Jedného z nich týždeň nechali bez potrebných liekov.
<P>
Niektorí strávili vo väzení trinásť dní, kým ich bez obvinenia prepustili. Miguel Ángel a Edén Galván strávili vo väzení devätnásť dní. Tento ich zlý sen sa skončil v novembri po tom, čo každý z nich zaplatil pokutu vo výške 4 000 EUR.
<P>
Viem, že došlo aj k ďalším prípadom neprimeraného zaobchádzania pre údajné priestupky voči lotyšským symbolom, čo považujem za mimoriadne závažné. Pri príležitosti Dňa ľudských práv, ktorý si dnes pripomíname, žiadam pána predsedu, ktorý citlivo vníma otázky ľudských práv, aby lotyšského prezidenta písomne informoval o našom veľkom znepokojení.
<SPEAKER ID="026" NAME="Inés Ayala Sender" AFFILIATION="PSE">
(ES) Pán predseda, rada by som sa pripojila k poďakovaniu za vaše slová v súvislosti so zavraždením dvoch príslušníkov bezpečnostných jednotiek v meste Capbreton.
<P>
Rada by som tiež predniesla sťažnosť týkajúcu sa smutnej scény, ku ktorej v Parlamente došlo pri návšteve predsedu španielskej vlády, José Luis Rodríguez Zapatera. Ako Španielska a zástupkyňa európskych občanov v Parlamente nedokážem pochopiť, ako je možné, že tento orgán pozve predsedu španielskej vlády a potom neurobí všetko preto, aby zaistil dôstojnú návštevu. Dalo sa to vidieť hlavne v radách väčšinovej politickej skupiny, ktorá sa správala, akoby dostala príkaz - a média v mojej zemi sa o tom vyjadrovali.
<P>
Myslím, že sme premárnili vynikajúcu príležitosť na to, aby sme zviditeľnili proeurópske väzby, ktoré existujú medzi Parlamentom a španielskym ľudom, ktorý v daný deň zastupoval predseda španielskej vlády. Tento orgán neposkytol takú mieru pohostinnosti, akú španielski a európski občania možno očakávali.
<P>
Predseda španielskej vlády s veľkou dávkou veľkorysosti a z pozície silného proparlamentného prístupu našťastie komentoval bežnú a plodnú rozpravu, ako aj srdečné prijatie od ostatných skupín a od veľkého množstva španielskych občanov, ktorí ho vítali v priestoroch Rady.
<P>
Verím, pán predseda, že vám vaše bohaté skúsenosti a zodpovednosť, ktorú v súčasnosti máte ako predseda tohto Parlamentu, napovedia, čo treba robiť, aby sme napravili tento nešťastný dojem a aby sa takáto situácia už nezopakovala.
<SPEAKER ID="027" NAME="Predseda">
Predsedu vždy teší, ak sa plénum zíde v plnom počte, a to hlavne z dôvodov, ako sú tieto.
<SPEAKER ID="028" NAME="Metin Kazak" AFFILIATION="ALDE">
- (BG) Pán predseda, vážení kolegovia, Bulharsko po svojom vstupe do Európskej únie prispieva fungujúcim modelom tolerancie, ktorý je typický pre vzťahy Balkánu a Európy. Tento model je postavený na zásade začleňovania menšín do všetkých oblastí politického, spoločenského, hospodárskeho a kultúrneho života krajiny a na zásade zachovania etnickej a náboženskej identity týchto menšín. Tento model ponúkol východisko zo slepej uličky medzietnického napätia, do ktorej Bulharsko dostal tzv. proces obnovy. Práve tento proces obnovil dobré susedské vzťahy medzi kresťanmi a moslimami, no zároveň premenil etnické konflikty na politický proces.
<P>
Hnutie za práva a slobody hrá rozhodujúcu úlohu v rozvoji bulharského etnického modelu. Toto hnutie - a najväčšia liberálna strana na Balkáne - ochraňuje práva a slobody jednotlivcov a chráni menšiny nie na základe pôvodu alebo náboženstva, ale tak, ako to stanovujú právne predpisy a v súlade s európskymi hodnotami. Na rozdiel od situácie v iných susediacich krajinách nemalo Hnutie za práva a slobody ani v časoch najkrutejších represálií páchaných komunistickým režimom nikdy pokušenie uchýliť sa k násilným metódam. Nikdy nepodporovalo nátlakové myšlienky ani akcie, ale naopak sa usilovalo o dosiahnutie dohody so všetkými demokratickými stranami na vnútroštátnej aj európskej úrovni, čím rozhodne čelilo novým tendenciám smerujúcim k etnickej, rasovej a náboženskej neznášanlivosti.
<SPEAKER ID="029" NAME="Zdzisław Zbigniew Podkański" AFFILIATION="UEN">
- (PL) Pán predseda, nadmerné používanie pesticídov a nevhodné zaobchádzanie s odpadmi spôsobuje zhoršenie kvality pôdy a ohrozuje tým našich občanov. Zabezpečenie zdravých potravín pre súčasné aj budúce generácie by malo byť jednou z našich priorít.
<P>
Riešenia, ktoré vo svojej správe, obsahujúcej aj návrh zoznamu znečistených oblastí v jednotlivých členských štátoch a stratégiu ich zlepšenia, predkladá pani Gutiérrezová-Cortinesová, sú bez pochýb krokom správnym smerom a ja dúfam, že takýchto krokov bude viac.
<P>
Nejde však len o chemické znečistenie a odstránenie jeho následkov. Novým a ešte väčšmi znepokojujúcim problémom, ktorý sa súbežne objavil v súvislosti so zvýšenou produkciou geneticky modifikovaných potravín, je biologické znečistenie. Môžeme vás uistiť, že geneticky modifikované organizmy sú omnoho znepokojujúcejšie než chemické znečistenie. Keď bojujeme proti chemickému znečisteniu, musíme zároveň bojovať aj proti biologickému. EÚ musí povedať rozhodné nie zavádzaniu geneticky modifikovaných organizmov do potravín.
<SPEAKER ID="030" NAME="Milan Horáček" AFFILIATION="Verts/ALE">
- (DE) Pán predseda, voľby do Dumy, ktoré sa konali 2. decembra, znovu ukázali, že v Rusku nemôžeme očakávať žiadne prekvapenia. Postupy určili cielené odstavovanie a zastrašovanie opozície prostredníctvom rozsiahlych zmien v právnych predpisoch upravujúcich volebný postup, uväznenie a odstránenie potenciálnych súperov, ako je Chodorkovský, a opakované zadržiavanie Garryho Kasparova.
<P>
Výsledok kampane Jednotného Ruska nám neimponuje. Putinova strana víťazí, demokracia upadá. Sporný úspech umocňuje skutočnosť, že sa do Parlamentu nedostala žiadna strana kritizujúca vládu. Tieto voľby nie sú signálom spoločnej platformy vzťahov medzi Európou a Ruskom založenej na demokracii, ľudských právach a právnom štáte. Táto neradostná generálna skúška je nepríjemným znamením pre prezidentské voľby v marci 2008, a zároveň ukazuje, aký dôležitý je náš zmysel pre hodnoty.
<SPEAKER ID="031" NAME="Willy Meyer Pleite" AFFILIATION="GUE/NGL">
- (ES) Pán predseda, ďakujem vám za vaše vyhlásenie, v ktorom ste v mene tohto orgánu odsúdili vrahov patriacich do teroristickej organizácie ETA.
<P>
Prejdem k svojej otázke - rád by som povedal, že som mal minulý týždeň príležitosť stretnúť sa s pani Yolandou Puleciovou, matkou Ingrid Betancourtovej, ktorú, ako viete, zadržiava od roku 2001 organizácia FARC ako rukojemníčku. Tak, ako sa ja prihováram k vám, k Parlamentu a ku Komisii, k európskym orgánom, hovorila ona so mnou o tom, že je nevyhnuté, aby Únia hrala zásadnú úlohu pri podpore sprostredkovateľskej funkcie zo strany venezuelského prezidenta Hugo Cháveza a francúzskeho prezidenta Sarkozyho. Európske orgány túto sprostredkovateľskú funkciu tiež podporili dňa 9. októbra v čase portugalského predsedníctva.
<P>
Je to veľmi dôležité, lebo sa tým otvára cesta pre sprostredkovateľskú funkciu, ktorá by ukončila utrpenie mnohých rukojemníkov, ktorí sú tiež už dlho zadržiavaní, a začala by proces normalizácie po konflikte v Kolumbii.
<P>
Žiadam preto európske orgány, aby nenechali slová pani Yolandy Puleciovej, matky Ingrid Betancourtovej, zapadnúť.
<P>
(potlesk)
<SPEAKER ID="032" NAME="Gerard Batten" AFFILIATION="IND/DEM">
Pán predseda, dňa 23. novembra uplynul rok od vraždy môjho voliča, Alexandra Litvinenka, ktorá je prejavom štátom sponzorovaného jadrového terorizmu. Látka, ktorou bol zavraždený - polónium 210 - je prísne kontrolovaná a dá sa ľahko vystopovať k svojmu zdroju v Rusku, a to až k pôvodnej sérii, z ktorej pochádza. Pokyn na spáchanie zločinu musel pochádzať z najvyšších kruhov ruského politického vedenia.
<P>
Britské orgány požiadali o vydanie jedinej osoby - Andreja Lugovoja - vražda však nebola dielom jednotlivca: podieľal sa na nej tím školených agentov. Britská vláda zabezpečila, aby sa zdalo, že zodpovednosť nesie výhradne Lugovoj, s cieľom odpútať pozornosť od tých, ktorí sú skutočne vinní. Podozrenie ukazuje priamo na Kremeľ. Ak si prezident Putin neobjednal vraždu sám, potom celkom určite vie, od koho objednávka pochádza.
<SPEAKER ID="033" NAME="Monica Maria Iacob-Ridzi" AFFILIATION="PPE-DE">
- (RO) Pán predseda, Európska komisia na konci roka vypracovala správu o prekážkach prístupu na trh práce.
<P>
Podľa môjho názoru by táto správa mala bezpodmienečne zdôrazniť dve nasledujúce otázky: obmedzenia uvalené na nové členské štáty nie sú odôvodnené, pretože pristúpenie týchto krajín nespôsobilo žiadnu nerovnováhu na trhoch v ostatných krajinách Európskej únie. A po druhé, tieto obmedzenia by nemali trvať dlhšie než dva roky stanovené v európskych pracovno-právnych predpisoch.
<P>
Pravidlo 2+3+2 využívajú členské štáty skôr ako reakciu na niektoré aktuálne politické požiadavky.
<P>
Domnievam sa preto, že pokiaľ ide o prvé dva roky, európske orgány by mali nevyhnutne zaujať pevné stanovisko, aby sa zabránilo neodôvodnenému blokovaniu pohybu pracovnej sily.
<P>
Rada by som tiež pripomenula zásadu preferencie Spoločenstva, v súvislosti s ktorou Parlament diskutuje o európskej modrej karte. Tá umožní doviesť viac než 20 miliónov pracovníkov z krajín mimo Európskej únie.
<P>
Na základe tejto zásady nie je v poriadku zaobchádzať s pracovníkmi z členských štátov, ktoré sa nedávno stali členmi Európskej únie, prísnejšie než s pracovníkmi z tretích krajín.
<SPEAKER ID="034" NAME="Justas Vincas Paleckis" AFFILIATION="PSE">
Vážený pán predseda, rozšírenie schengenského priestoru je krásnym vianočným darčekom pre Európanov 21. storočia, avšak pre našich susedov na Ukrajine, v Rusku, Moldavsku a v Bielorusku to znamená zaťahovanie novej európskej opony: tentoraz nie tej starej železnej, ale finančnej a administratívnej. Predtým mohli naši susedia do niektorých krajín, ktoré sú teraz súčasťou Schengenu, získať víza zadarmo alebo za zníženú cenu. Teraz musia platiť sumu vo výške od 35 do 60 EUR. To v niektorých z týchto krajín predstavuje tretinu mesačnej mzdy.
<P>
EÚ získava finančné prostriedky zdaňovaním víz, ale tým je sama proti sebe. Pre obyčajných ľudí zo susediacich štátov sa stáva vzdialenou krajinou. Pritom platí, že čím viac ľudí navštívi EÚ, tým lepšie môžu spoznať, ako žijeme, a zároveň sa tým podporí cestovný ruch. Aj z finančného hľadiska je lepšie povoľovať než obmedzovať.
<P>
Nepotrebujeme, aby bola Európa pevnosťou. Obraciam sa na svojich kolegov i na predsedu tohto zhromaždenia a žiadam ich, aby vyvíjali tlak na Radu, aby prehodnotila podmienky zdanenia víz pre našich východných susedov.
<SPEAKER ID="035" NAME="Toomas Savi" AFFILIATION="ALDE">
Pán predseda, rád by som vás upozornil na dokument, ktorý má Parlament vypracovať: návrh nariadenia Európskeho parlamentu a Rady, ktorým sa mení a dopĺňa nariadenie (ES) č. 1228/2003 o podmienkach prístupu do siete pre cezhraničné výmeny elektrickej energie.
<P>
Znepokojuje ma, že návrh Komisie neobsahuje články, ktoré by členským štátom umožnili obmedziť dovoz elektriny z tretích krajín v prípade, že by tam platili miernejšie právne predpisy týkajúce sa ochrany životného prostredia než tu v Európskej únii.
<P>
Európska únia by nemala robiť žiadne ústupky dodávateľom energií, ktorí vyrábajú elektrinu za nižšiu cenu, ale s ničivými následkami pre životné prostredie. Bolo by to slabošské odchýlenie sa od našich hodnôt a bolo by to aj nespravodlivé voči európskym dodávateľom energií, ktorí dodržiavajú nevyhnutné normy.
<SPEAKER ID="036" NAME="Ryszard Czarnecki" AFFILIATION="UEN">
- (PL) Pán predseda, vrátim sa k dvom príspevkom mojich kolegov. Rád by som sa vyjadril o voľbách v Rusku. Pripomenuli mi starý vtip o tom, že každý Američan si môže vybrať auto, pokiaľ to bude čierny Ford. Mám však dojem, že si mnoho európskych politikov s úľavou vydýchlo, že trvá určitá kontinuita a že je v Rusku stále niekto, s kým môžu hovoriť.
<P>
Chápem samozrejme hospodárske záujmy jednotlivých členských štátov EÚ, hlavne tých veľkých, aj jednotlivých lobistických skupín a priemyselných odvetví, ale náš tichý súhlas s nedodržiavaním ľudských práv v Rusku, Európska únia, ktorá je slepá a hluchá, môžu ruské orgány len povzbudiť, aby aj ďalej zatýkali stále viac Kasparovov. Čím zdržanlivejšia je EÚ voči tomu, čo sa v Rusku deje, čím menej sa o tom vyjadrujeme, tým viac sa v tejto krajine uplatňuje politika represie. Je to jednoduché. Navrhujem preto, aby sme otvorene hovorili o tom, čo sa v Rusku deje - a dejú sa tam zlé veci.
<SPEAKER ID="037" NAME="Gisela Kallenbach" AFFILIATION="Verts/ALE">
(DE) Pán predseda, rada by som upozornila na situáciu bulharskej kunsthistoričky Martiny Balevovej a jej nemeckého kolegu zo Slobodnej univerzity Ulfa Brunnbauera v Berlíne. Obom sa vyhrážali smrťou a boli vystavení nenávistným kampaniam v súvislosti s vedeckou prácou v maliarskom odbore a v dôsledku tejto práce, a to hlavne zo strany televíznej stanice Skat TV a radikálnej politickej strany Ataka. Neskôr, v závere európskej kampane politickej strany Ataka, sa na reklamných tabuliach objavil transparent s nápisom: Balevová na popravisku - nemecký žid priviazaný na pranier! Bulharský štátny zástupca od júna až doteraz sťažnosť týkajúcu sa verejného podnecovania k vražde neprerokoval. Pani Balevová žije v súčasnosti z bezpečnostných dôvodov v Nemecku. Televízna stanica ponúkla odmenu za informácie o jej pobyte. Bulharská vláda nereaguje, a to nie je hodné členského štátu, ani to nie je prijateľné.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
- (EL) Pán predseda, v Lisabone sa konala vrcholná schôdza predstaviteľov Európskej únie a Afriky. V schválenom spoločnom vyhlásení sa kládol veľký dôraz na dohody o spolupráci medzi Úniou a krajinami Afriky. Podľa príslušných komisárov - pána Mandelsona a pána Michela - sa tieto dohody stanú impulzom na rozvoj Afriky.
<P>
Ak nebudeme brať do úvahy skutočnosť, že sme niekoľko rokov ignorovali politickú pomoc a uprednostňovali sme pomoc hospodársku, stojí za to zvážiť, čo viac môžeme ponúknuť africkým krajinám, ak napríklad vieme, že sa za posledných 15 rokov zvýšil vývoz EÚ na africký kontinent o 84 %, a chudobné krajiny sú tak nútené použiť 57 % svojho HDP na dovoz potravín, ktoré by si mohli vyrobiť na mieste.
<P>
Z celej tejto spolupráce získavajú jedine veľké európske spoločnosti. Prestaňme si niečo nahovárať a buďme úprimní: dávame peniaze, ktoré si vzápätí berieme späť.
<SPEAKER ID="039" NAME="Pál Schmitt" AFFILIATION="PPE-DE">
(HU) Ďakujem vám, pán predseda. V rumunských voľbách do Európskeho parlamentu získali mandát štyria poslanci maďarského pôvodu: Magor Csibi, Csaba Sógor, László Tőkés a Iuliu Winkler. Je to vynikajúci výsledok a úžasná šanca pre maďarskú komunitu bojovať za tú istú autonómiu, ktorá sa v praxi osvedčila v celej Európe, vzdelávanie v materinskom jazyku a nezávislú univerzitu vyučujúcu v maďarskom jazyku.
<P>
Predovšetkým by som rád spomenul biskupa Lászlóa Tőkésa, pretože vďaka nemu je Parlament bohatší o čestného, skutočného poslanca, ktorý v plnej miere presadzuje demokraciu a ľudské práva. Bol zvolený ako nezávislý kandidát bez toho, aby bol na kandidátnej listine nejakej strany. To je samo o sebe vyjadrením niektorých skutočností. Na jeho volebnom úspechu sa vo veľkej miere podieľalo to, že jeho kampaň bola čestná a založená na hodnotách, ktoré vyplývajú zo základných ľudských práv. Biskup Tőkés sa stal vďaka svojím doterajším aktivitám, podielu na premene Rumunska na demokratický štát a vďaka vytrvalému boju za najväčšiu európsku pôvodnú národnostnú menšinu - maďarskú komunitu v Rumunsku - akousi legendou maďarskej politiky. V mene delegácie maďarskej ľudovej strany cítim povinnosť privítať svojich krajanov, ktorí boli zvolení ako zástupcovia maďarskej komunity žijúcej na území Rumunska. Ďakujem vám.
<SPEAKER ID="040" NAME="Maria-Eleni Koppa" AFFILIATION="PSE">
- (EL) Pán predseda, rada by som dnes plénu predložila tému Olympic Airlines. Domnievam sa, že sa grécka vláda vzdala všetkých pokusov rokovať o budúcnosti Olympic Airlines, vďaka čomu je chystané rozhodnutie Európskeho súdneho dvora vopred rozhodnutá záležitosť.
<P>
Tento neprijateľný postoj sa nedá nijako odôvodniť, keď vieme, že Európska únia uznala ako súčasť svojej regionálnej politiky nevyhnutnosť posilniť aerolínie moderným vybavením s cieľom zabezpečiť denné spojenie s izolovanými ostrovnými časťami tejto krajiny.
<P>
Je jasné, že grécka vláda na základe vopred jasného rozhodnutia zamietla všetky práva a všetky možnosti, ktorých cieľom by bolo rokovať o zachovaní pracovných miest, a vytvorila tak mimoriadny spoločenský problém. Zároveň sa zo stola zmietli všetky požiadavky, ktoré by zabránili rozptýleniu nehmotných aktív spoločnosti Olympic Airlines s nemalou hospodárskou hodnotou.
<P>
Týmto spôsobom robia grécka vláda a Európska komisia z Grécka v mene hospodárskej súťaže druhoradé cieľové miesto. Proti tomu sa postavia všetky sily odhodlané brániť budúcnosť tejto zeme ako významnej turistickej destinácie.
<SPEAKER ID="041" NAME="Zsolt László Becsey" AFFILIATION="PPE-DE">
(HU) Ďakujem vám, pán predseda. Opäť máme príčinu obávať sa o etnickú rozmanitosť v oblasti Vojvodina v severnom Srbsku, pretože v mnohých rozhodnutiach Európskeho parlamentu bola etnická rozmanitosť vyhlásená za hodnotu, ktorú treba chrániť. V zmysle dohody o readmisii osôb, ktorá bola inak Srbsku zo strany Európskej únie nečestne nanútená, bude podľa niektorých odhadov nevyhnutné poslať späť do Srbska desiatky tisíc osôb, ktoré momentálne nezákonne žijú v integrovaných členských štátoch. Vzhľadom na to, že srbská vláda nemá žiadnu stratégiu na sociálne či geografické začlenenie takéhoto množstva ľudí, srbská ústava zbytočne na papieri zakazuje zmeny týkajúce sa podielov etnických skupín prostredníctvom osídľovania, pokiaľ sa tí, ktorí boli znovu prijatí, neusadia opäť tam, odkiaľ pôvodne prišli, ale vo Vojvodine, ktorá je rozvinutejším regiónom. Nie náhodou sú tu dokonca prázdne byty zaraďované na policajný zoznam. Miestni obyvatelia majú navyše skutočné obavy z vlny kosovských utečencov. Napätie sa stupňuje v súvislosti s vojenskými sčítaniami, ktoré sa uskutočnili nedávno a v rámci ktorých sú Maďari z Vojvodiny považovaní za lojálnych srbských občanov, ale ktoré považuje za neodôvodnené krajina, ktorá je mierovým partnerom v rámci NATO a usiluje o mierové usporiadanie v Kosove. Ďakujem vám, pán predseda.
<SPEAKER ID="042" NAME="Marianne Mikko" AFFILIATION="PSE">
(ET) Dámy a páni,
<P>
Európa nesmie obetovať bezpečnosť liberalizácii trhu s energiou. Minimálne dovtedy, kým budú tretie krajiny používať energiu ako nástroj zahraničnej politiky.
<P>
Nákupom plynovodu v Moldavsku využil Gazprom pretrvávajúci konflikt v provincii Podnestersko a odrezal dodávky plynu a vývozné kanály.
<P>
S ohľadom na zraniteľnosť Moldavska nepochybujem o tom, že vytváraním ďalších partnerstiev medzi rôznymi trhovými regiónmi, členskými štátmi a tretími krajinami, ktoré budú spĺňať naše kritériá, sa posilní naša energetická bezpečnosť.
<P>
Menšie členské štáty musia na zaistenie svojej bezpečnosti urobiť ešte viac. Estónske hospodárstvo a armáda mohli znovu a znovu podľahnúť hospodárstvu a armáde nášho suseda, pričom sú mnohonásobne menšie než hospodárstvo a armáda dobyvačného Ruska.
<P>
Pre Estónsko má výroba a distribúcia energie strategický význam. Vzhľadom na túto situáciu sa domnievam, že by niektoré podniky nemali byť oddelené a že by mali zostať vo vlastníctve štátu. Verte nám, prosím, keď hovoríme, že je to pre nás veľmi dôležité.
<SPEAKER ID="043" NAME="Emmanouil Angelakas" AFFILIATION="PPE-DE">
- (EL) Pán predseda, rád by som spomenul brutálny útok na novinára gréckej národnosti, ku ktorému došlo 5. decembra v Istanbule. Tým novinárom bol Andreas Robopoulos, spravodajca gréckej televíznej stanice MEGA a vydavateľ časopisu ECHO, ktorý je v gréckom jazyku. Údajne neznámi útočníci, ktorí sú možno známi úradom, ho udreli do chrbta, v dôsledku čoho utrpel viacnásobné zlomeniny rúk a zranenie na hlave, ktoré si vyžiadalo chirurgické ošetrenie.
<P>
K incidentu došlo mimo kancelárie ECHO v obvode Pera. Páchatelia nechali svoju obeť ležať zakrvavenú na zemi. Vedie nás to na stopu množstva ďalších incidentov, ako je vražda novinára arménskej príslušnosti Hranta Dinka, ku ktorej došlo 19. januára v Istanbule, a udalostiam z 13. decembra, keď buldozéry tureckého ministerstva lesníctva zničili kláštor Premeny Pána na ostrove Heybeli (Chalki).
<P>
Vyzývam Európsky parlament, ktorý je najvyšším politickým prejavom demokracie v Európskej únii, aby vykonal dôkladné prešetrenie a dôrazne reagoval a odsúdil tieto zločiny zo strany zeme, ktorá usiluje o vstup do Európskej únie, a zároveň napáda vlastných občanov.
<SPEAKER ID="044" NAME="Marios Matsakis" AFFILIATION="ALDE">
Pán predseda, dnes si pripomíname Deň ľudských práv, pričom svet trápi množstvo prípadov porušovania ľudských práv. Tieto príklady sa dajú nájsť aj v mojej maličkej krajine, na Cypre. Tridsať rokov okupovali turecké vojská časť ostrova a zadržiavali 200 000 utečencov mimo ich domovov. Tridsať rokov okupovala turecká armáda neobývané mesto Famagusta a využívala ho k vydieraniu grécko-cyperskej komunity. Tridsať rokov vyžadovali tureckí vojaci v hlavnom meste Nikózia rozdelenie podobné rozdeleniu Berlína. A to všetko preto, že turecká armáda, zdá sa, na Cypre diktovala tureckú politiku.
<P>
Dúfajme, že nová vláda pána Erdogana s vedomím, že je neospravedlniteľné, aby bol členský štát EÚ okupovaný ozbrojenými silami, vyzve tureckého veliteľa, pána Büyükanita, aby svoje jednotky z ostrova čo najskôr odvolal.
<SPEAKER ID="045" NAME="Hanna Foltyn-Kubicka" AFFILIATION="UEN">
(PL) Pán predseda, parlamentné voľby, ktoré sa práve skončili v Rusku, sa dajú sotva opísať inak ako zlý vtip na účet demokracie. Mimoriadne znepokojujúce sú výsledky z oblasti Čečenska, kde sa dosiahla 99 % volebná účasť a podpora Jednotného Ruska.
<P>
Príklad Čečencov je príznačný. Ľudia žijúci v tejto krajine nemajú žiaden dôvod voliť Putinovu stranu. Nesmierne utrpenie, ktoré Čečensko vinou tejto skupiny ľudí zakúsilo, sa spomínalo pri mnohých príležitostiach. Prakticky 100 % volebná účasť a podpora vládnucej skupiny sa nevyskytla v žiadnej demokratickej krajine. Naopak, živo to pripomína voľby v totalitných štátoch.
<P>
Existujú aj ďalšie podobnosti. Voľby odhalili, že v Rusku už neexistuje žiaden priestor pre opozíciu. Sloboda slova je obmedzovaná a média sú kontrolované štátom. Vracajú sa kategórie politických väzňov. Túto kategóriu tvoria tí, ktorí majú odvahu otvorene prehovoriť proti režimu, a demokracia sa stáva maskou, za ktorou si demokrat Putin, čistý ako práve napadaný sneh, môže robiť, čo sa mu zapáči.
<SPEAKER ID="046" NAME="Mairead McGuinness" AFFILIATION="PPE-DE">
Pán predseda, v predvianočnom období by sme zvyčajne mali byť v dobrej nálade. Musím však povedať, že Írsko je v súčasnosti značne šokované prípadmi mladých ľudí, ktorí zomierajú v dôsledku užívania kokaínu. Práve dnes má pohreb mladé dievča, o ktorom hovorí celá krajina, pretože bolo veľmi známe. Domnievam sa však, že sa tu vynára problém veľmi závažný nielen pre Írsko, ale i pre ostatné členské štáty a mladých ľudí v týchto štátoch. Drogy sú dnes totiž súčasťou zábavy.
<P>
Európska únia aj jednotlivé členské štáty to musia naliehavo riešiť, a to v dvoch smeroch. Zjavne musíme prerušiť dodávky, čo však môže byť mimoriadne náročné. Dá sa to vykonať prostredníctvom lepšej politiky a prostredníctvom lepšej spolupráce členských štátov. Musíme však prerušiť i dopyt, a preto je potrebné, aby si mladí ľudia - a vlastne my všetci - uvedomili riziká užívania drog. A mali by si ich všímať aj tí, ktorí podporujú legalizáciu drog.
<P>
Nakoniec by som chcela naliehať aj na tých, ktorí do toho fušujú, aby láskavo prestali, a tiež by som chcela vyjadriť sústrasť írskym rodinám, ktoré prišli o svojich blízkych.
<SPEAKER ID="047" NAME="Silvia-Adriana Ţicău" AFFILIATION="PSE">
- (RO) Pán predseda, zmena klímy je jedným z najzložitejších problémov medzinárodného spoločenstva.
<P>
V týchto dňoch sa na konferencii v Bali zhromaždili delegácie zo 190 krajín, stovky odborníkov a mimovládnych organizácií a viac než 1 400 novinárov.
<P>
Spoločným cieľom je vytvoriť plán s cieľom zmierniť zmeny klímy aj po roku 2012.
<P>
Na výzvy súvisiace so zmenou klímy môžeme reagovať prostredníctvom rozvoja vedeckého výskumu, prispôsobením sa zmene klímy, znížením emisií skleníkových plynov, vytvorením a zavedením celosvetovej energetickej stratégie.
<P>
V súvislosti s konferenciou na Bali by mala Európska únia prijať vedúcu úlohu v boji proti zmene klímy.
<P>
Kroky, ktoré Únia už vykonala v niektorých oblastiach, ako napríklad letectvo, podpora menej znečisťujúcich vozidiel, kvalita palív, kvalita ovzdušia, ovplyvnia boj proti klimatickým zmenám a povzbudia hospodársky rozvoja.
<SPEAKER ID="048" NAME="Zita Pleštinská" AFFILIATION="PPE-DE">
(SK) Vážený pán predseda, občania z východnej Európy počas totalitných režimov prežívali často strach z hraničných kontrol, preto členstvo v Únii pre mnohých z nich je úzko spojené s pádom hraničných kontrol.
<P>
K prekonávaniu hraničných bariér výrazne prispievali euroregióny, ktoré svojimi aktivitami napomáhali spolupráci v prihraničných oblastiach. Práve tieto cezhraničné zoskupenia nás, poslancov Európskeho parlamentu, povzbudzovali k tlaku na zainteresovaných s cieľom dodržať pôvodne stanovený termín rozšírenia schengenského priestoru.
<P>
Som šťastná, že očakávania, ktoré boli do nás vložené, sa naplnili a o polnoci z 20. na 21. decembra padnú posledné zvyšky železnej opony a euroregióny bez hraníc sa stanú skutočnosťou. Vstupom Slovenskej republiky do schengenského priestoru a otvorením hranice s Českou republikou, Poľskom, Maďarskom a Rakúskom sa vytvorí nový priestor pre bezprostrednú spoluprácu.
<P>
Verím, že všetky euroregionálne združenia, prihraničné obce a mestá sa pripoja k výzve euroregiónu Tatry a 21. decembra na hraničných priechodoch oslávia najväčší úspech európskej integrácie odstránením doterajších hraníc, ktoré ľudí v minulosti rozdeľovali.
<SPEAKER ID="049" NAME="Richard Corbett" AFFILIATION="PSE">
Pán predseda, rád by som pred Vianocami vystúpil s poďakovaním - tentoraz Európskej komisii za jej prísľub pomoci vo výške 170 miliónov EUR z Európskeho fondu solidarity na pomoc pri odstraňovaní následkov povodní, ktoré toto leto zasiahli moju krajinu, a obzvlášť môj región. Viem, že ak sa táto suma potvrdí, pôjde o druhú najväčšiu sumu, aká bola kedy z Európskeho fondu solidarity vyplatená. Ako poslanec Európskeho parlamentu pochádzajúci z jedného z regiónov, ktoré sú najviac zasiahnuté, môžem povedať, že je každý príspevok vítaný. Toto gesto solidarity od zvyšku Európy bude v mojom volebnom obvode tým najvítanejším.
<SPEAKER ID="050" NAME="Predseda">
Predseda sa síce obvykle nevyjadruje o príspevkoch rečníkov, ale v mojom zozname je uvedená suma 170 EUR, nie 170 miliónov EUR - som preto rád, že v tomto prípade nemá Spojené kráľovstvo čo kritizovať!
<P>
(smiech)
<SPEAKER ID="051" NAME="Ljudmila Novak" AFFILIATION="PPE-DE">
(SL) Rada by som vás informovala o určitých udalostiach, ktoré sa dejú na hranici medzi Chorvátskom a Slovinskom.
<P>
Chorvátska strana pri urovnávaní nevyriešených sporov týkajúcich sa hraníc so Slovinskom opäť používa postup faits accomplis. Chorváti najprv začali predávať pôdu v sporných oblastiach na ľavom brehu rieky Dragonje a následne postavili most v Hotize. Nedávno veľmi pomaly posunuli hranicu v parku Snežniški a ich lesníci začali s rúbaním stromov.
<P>
V Razkrižje nenápadne postavili novú budovu kontroly na hraniciach bez toho, aby chorvátske ministerstvo zahraničia vopred oznámilo svoje záujmy slovinskej strane, a to napriek tomu, že sa to vyžaduje v rámci zmlúv, v ktorých Chorvátsko vystupuje ako zmluvná strana. Informovaní neboli ani slovinskí vlastníci pozemkov, na ktorých má byť hranica vytýčená.
<P>
Bez ohľadu na podporu Slovinska, ktoré je v zásade za vstup Chorvátska do EÚ, by malo Chorvátsko, pokiaľ chce obhájiť svoje postavenie dôveryhodného kandidáta na členstvo v EÚ, dodržiavať dohody s ostatnými štátmi, ktoré podpísalo.
<SPEAKER ID="052" NAME="Viktória Mohácsi" AFFILIATION="ALDE">
(HU) Ďakujem vám veľmi pekne, pán predseda. Dámy a páni, v tento deň v roku 1948 prijalo Valné zhromaždenie OSN Všeobecnú deklaráciu ľudských práv, a tak dnes môžeme oslavovať Deň ľudských práv. Rada by som sa vás opýtala, so všetkou úctou - máme naozaj dôvod na oslavy? Niet pochýb o tom, že hodnoty vyjadrené v tomto dokumente tvoria stále základ Únie a nášho súčasného európanstva. Len preto, že oslavujeme, však nemôžeme ignorovať javy, ku ktorým dochádza v mnohých členských štátoch Únie, od Maďarska po Grécko a od Slovenska po Holandsko - môžem uviesť aj príklady - kde stále existujú a rozširujú sa politické skupiny, ktoré sa skrývajú za uniformami a ktorých príslušníci tieto hodnoty systematicky spochybňujú, pričom pochodujú so symbolmi padlých diktátorských režimov. Preto všetkých zodpovedných európskych politikov úpenlivo žiadam: zabezpečme, aby bola oslava lepšia, postupujme spoločne proti extrémistickým skupinám! Dúfajme, že sa mojej skupine podarí navrhnúť parlamentné rozhodnutie na protest proti prejavom extrémizmu. Sotva je niekedy lepší čas na spoluprácu ako pri príležitosti medzinárodného Dňa ľudských práv. Ďakujem vám veľmi pekne.
<SPEAKER ID="053" NAME="Mieczysław Edmund Janowski" AFFILIATION="UEN">
(PL) Pán predseda, 5. decembra sme si pripomenuli výročie narodenia významného Poliaka a Európana - poľskej hlavy štátu, maršala Józefa Piłsudského. Tento charizmatický muž nebol len vynikajúcim a hrdinským veliteľom, ale predovšetkým spoľahlivým štátnikom, ktorý výrazne prispel k obnove poľského štátu.
<P>
Pod jeho vedením poľská armáda v roku 1920 zastavila pochod boľševikov, ktorí si chceli podrobiť celú Európu. Otvorene obhajoval život so susedmi v mieri a v harmónii a pri dodržaní úplnej suverenity. Povedal aj to, že Poľsko stojí pred závažnou otázkou: trvať na rovnakých podmienkach, ako majú ostatné svetové veľmoci, alebo byť minoritným štátom, ktorý potrebuje ochranu mocných? Poľsko si na túto otázku dodnes neodpovedalo, musí teda najprv zložiť túto skúšku svojej sily. Najvýznamnejšie úsilie v tomto smere leží pred nami a my, súčasná generácia, sa na to musíme pripraviť. Tieto slová sú aktuálne aj dnes, keď je Poľsko jedným z 27 členských štátov Európskej únie.
<SPEAKER ID="054" NAME="Milan Gaľa" AFFILIATION="PPE-DE">
(SK) Vážený pán predseda, dňa 19. novembra tohto roku bola slávnostne otvorená diaľnica A6, spájajúca hlavné mestá Bratislavu a Viedeň. Považujem to za historickú udalosť, ktorá významne zjednoduší diaľničné prepojenie medzi Slovenskou republikou a Rakúskom.
<P>
Po troch rokoch intenzívnej výstavby a po blízkom vstupe Slovenska do schengenskej zóny sa kontakty medzi týmito krajinami určite zintenzívnia.
<P>
Rád by som poďakoval rakúskej strane, ktorá v spolupráci so slovenskou stranou dotiahla tento projekt do úspešného záveru. Otvorením diaľnice A6 dochádza prakticky k prvému napojeniu Slovenska na transeurópske dopravné koridory, čím sa odľahčia ostatné, už dosť vyťažené, dopravné uzly.
<SPEAKER ID="055" NAME="Jörg Leichtfried" AFFILIATION="PSE">
(DE) Pán predseda, minulý týždeň bolo predsedníčke rakúskej vlády, Barbare Prammerovej, predaných 70 000 podpisov obhajujúcich prísnejšie právne predpisy upravujúce prepravu hospodárskych zvierat. Občiansku iniciatívu podnietila malá skupinka osôb koordinovaná jedným z mojich krajanov, Helmutom Schaupensteinerom, a podporovaná veľmi angažovanou novinárkou Maggie Entenfellerovou. Týchto 70 000 podpisov sa im podarilo zhromaždiť vo veľmi krátkom čase.
<P>
Uvedená iniciatíva má moju plnú podporu. 70 000 podpisov je dôkazom toho, že ani občania nie sú ochotní nechať túto tragickú situáciu ďalej bez povšimnutia. Ako poslanec Európskeho parlamentu preto považujem za svoju povinnosť informovať vás, dámy a páni, o tomto skvelom príklade použitia iniciatívy proti preprave hospodárskych zvierat a požiadať vás všetkých, aby ste už konečne urobili niečo pre to, aby sa to, čo sa v súčasnosti deje na európskych cestách, stalo minulosťou.
<SPEAKER ID="057" NAME="Ján Hudacký" AFFILIATION="PPE-DE">
(SK) Vážený pán predseda, Ústavný súd Slovenskej republiky rozhodol na svojom pojednávaní 4. 12. 2007, že zákon o umelom prerušení tehotenstva, ktorý umožňuje vykonávať interrupcie do dvanásteho týždňa bez udania dôvodu, opakujem bez udania dôvodu, nie je v rozpore s Ústavou Slovenskej republiky.
<P>
Ústava Slovenskej republiky okrem iného pritom hovorí, že ľudský život je hodný ochrany už pred narodením. Tento deň, bohužiaľ, bude zapísaný v histórii Slovenska krvou detí, ktoré nedostanú šancu narodiť sa a žiť.
<P>
Je mi veľmi ľúto, že väčšina ústavných sudcov nebola schopná nájsť dostatok odvahy na presadenie vyššieho princípu ochrany života. Ospravedlňovať potraty nenarodených detí tzv. ľudskými právami, resp. právami žien, ktoré nemajú nič spoločné s ľudskou prirodzenosťou a dôstojnosťou, je odsúdenia a poľutovaniahodné.
<SPEAKER ID="058" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predsedajúci, počuli sme tu o obavách gréckeho ľudu v súvislosti s otázkou spoločnosti Olympic Airlines. Musíme zabezpečiť, aby Olympic Airlines lietali aj ďalej.
<P>
Je tu však aj iný problém, ktorý znepokojuje obyvateľov Grécka a o ktorom sa hovorilo v gréckom parlamente na základe podnetu podpredsedu (prvého rečníka), pána Sourlasa: závažné riziko, ktoré pre mladých ľudí predstavuje používanie IKT a počítačov. Závislosť od tohto nového fenoménu pôsobí na ľudí tak, že sa nie sú schopní zúčastňovať sa na dianí spoločnosti a ich vyhliadky na vzdelanie a prácu sa boria.
<P>
Zároveň sa neposkytuje žiadna ochrana. Otázka teda znie: prečo voľná hospodárska súťaž na otvorenom trhu povoľuje výrobu a dovoz videohier z tretích krajín a ich šírenie a nekontrolovanú nepretržitú prevádzku internetových kaviarní? Ako by sa mal tento trh kontrolovať? O čom je európska podpora na poskytovanie bezpečného internetu pre mladých ľudí? Aké opatrenia sa prijímajú na liečbu chorôb, ktorými trpia mladí ľudia v dôsledku svojej závislosti od počítačov a internetu? A ako na európskej úrovni kontrolujú príslušné orgány zamerané na uplatňovanie práva elektronickú trestnú činnosť?
<SPEAKER ID="059" NAME="Dushana Zdravkova" AFFILIATION="PPE-DE">
(BG) Pán predsedajúci, vážení kolegovia, v predvečer začatia procesu ratifikácie Lisabonskej zmluvy a podpísania Charty základných práv by som vás rada upozornila na situáciu v Bulharsku a na skutočnosť, že bulharská vláda, jej administratíva a zástupcovia vládnucej koalície v Parlamente sú, bohužiaľ, stále na míle vzdialení od uplatňovania niektorých základných zásad. Ide predovšetkým o zásady otvorenej riadnej správy vecí verejných, transparentnosti a hlavne zodpovednosti v rozhodovacom procese.
<P>
Počas niekoľkých uplynulých dní zažili bulharskí občania ešte iný pokus vlády o použitie nejasným kritérií, aby sa tajne prerozdelil nadbytok štátneho rozpočtu a aby sa umožnili tzv. čierne fondy vládnucich strán na neregulovanú absorpciu finančných prostriedkov. Toto je len ďalším príkladom politických praktík, ktoré v posledných rokoch prevládajú, s cieľom dostať sa k moci a udržať si ju cestou obchodovania s hlasmi, nie vďaka dobre vykonanej práci.
<P>
Ako poslankyňa Európskeho parlamentu a zástupkyňa najväčšej bulharskej opozičnej strany a pravicovej politiky, ktorá sa stotožňuje s hodnotami Európskej ľudovej strany, sa domnievam, že existujúci status quo bulharského politického modelu odtŕha občanov od rozhodovacieho procesu a zvyšuje ich vnímanie korupcie. Sme pripravení podporovať zásady účinnej a transparentnej riadnej správy verejných vecí v kampani zvyšujúcej verejné povedomie o Lisabonskej zmluve a Charte základných práv a presvedčiť občanov o hodnotách zakotvených v týchto dvoch dokumentoch.
<SPEAKER ID="060" NAME="Péter Olajos" AFFILIATION="PPE-DE">
(HU) Ďakujem vám, pán predsedajúci. Tento rok sa vo všetkých 27 štátoch konali oslavy 50. výročia založenia Európskej únie. Na poslednej takejto akcii som sa zúčastnil začiatkom decembra v Mosonmagyaróváre. Mosonmagyaróvár je mesto na hranici Slovenska, Rakúska a Maďarska, neprekvapuje preto, že sa tu zišli rôzni starostovia z týchto troch krajín. Prítomní starostovia citovali iniciatívu, ktorá bola adresovaná Európskemu parlamentu či jeho predsedovi. Podstatou tejto iniciatívy je, že by sa mal Európsky parlament v nadväznosti na tradície starovekého Grécke usilovať o prvé celosvetové prímerie počas konania olympijských hier v Pekingu v roku 2008. Pán predsedajúci, heslo tejto výzvy znie: "sedemnásť dní v mieri". Spomínaní starostovia začali 1. decembra zhromažďovať podpisy a na jar by vám, pán predseda, túto petíciu radi predali tu v Štrasburgu. Požiadali ma, aby som vám túto informáciu odovzdal, čo som práve urobil. Ďakujem vám.
<SPEAKER ID="061" NAME="Nickolay Mladenov" AFFILIATION="PPE-DE">
(BG) Pán predsedajúci, oslovili ma zástupcovia bulharskej konfederácie na ochranu zdravia, ktorú založilo dvanásť organizácií pacientov s cieľom brániť záujmy jedného milióna Bulharov s chronickými chorobami. Farmaceutická politika vyvolala v minulých rokoch v Bulharsku značné obavy. Napriek tomu, že sa prostriedky vyčlenené na zdravotnú starostlivosť zvyšujú, z roka na rok sa dá kúpiť stále menej liekov. Ich cena, bohužiaľ, obsahuje aj 20 % DPH. Bulharskí pacienti sa obávajú, že ich zástupcovia sa nebudú môcť zúčastniť na sledovaní výdavkov na zdravotnú starostlivosť a na dohľade nad týmito výdavkami. Trvajú na zapojení do týchto procesov, aby bola zaručená transparentnosť. Roky sa snažili apelovať na bulharskú vládu, teraz sa rozhodli osloviť priamo Európsku komisiu a Európsky parlament.
<P>
Viac než milión Bulharov trpí chronickými chorobami a títo občania nemajú dostatočnú zdravotnú starostlivosť. Problémy farmaceutickej politiky majú navyše dosah na záujmy viac než 80 európskych farmaceutických výrobcov, ktorí sa tiež usilujú o väčšiu transparentnosť. Preto z tohto miesta apelujem na bulharské orgány a orgány EÚ, aby podporili požiadavku organizácií pacientov na väčšiu transparentnosť.
<SPEAKER ID="062" NAME="Edit Bauer" AFFILIATION="PPE-DE">
(SK) Vážený pán predseda, chcem hovoriť o menšinovom rozhlasovom vysielaní na Slovensku, ktoré momentálne je pred zánikom.
<P>
Slovenský verejnoprávny rozhlas má zo zákona povinnosť vysielať v jazykoch národnostných menšín. Minulý týždeň však riaditeľstvo rozhlasu sa rozhodlo, že pre nedostatok financií ruší vysielanie Rádia Pátria v jazykoch menšín na stredných vlnách, čo by znamenalo, že sa končí vysielanie v maďarskom, rusínskom i ukrajinskom jazyku.
<P>
Keďže Slovenský parlament pri schvaľovaní rozpočtu na budúci rok nevyčlenil prostriedky na vysielanie na stredných vlnách, vysielanie v jazykoch menšín 1. januárom sa prakticky končí, pričom takéto vysielanie má na Slovensku osemdesiatročnú tradíciu. Rozhodnutie je také, že sa vysielať bude cez internet, pričom podľa odhadu asi jedno percento poslucháčov vlastní počítač, na ktorom v pozadí počúva vysielanie rádia. Existujú síce náhradné riešenia...
<SPEAKER ID="063" NAME="Tunne Kelam" AFFILIATION="PPE-DE">
Pán predsedajúci, počas tohto víkendu sa bude Európska rada zaoberať aj energetickými problémami, ktoré sa stali otázkou spoločnej bezpečnosti.
<P>
V tejto súvislosti by som sa rád obrátil na Európsku radu a vyjadril tri želania.
<P>
Po prvé: bol by som rád, ak by Rada podporila návrhy Komisie týkajúce sa oddeleného vlastníctva a obmedzenia väčšinového podielu kapitálu troch krajín na trhoch s elektrinou a plynom. Je to kľúčová otázka na zabezpečenie spravodlivej hospodárskej súťaže a zabránenie nepriehľadnému konaniu medzi štátnymi monopolmi.
<P>
Po druhé: želal by som si, aby členské štáty mali možnosť obmedziť dovoz elektrickej energie z tretích krajín v prípadoch, keď to môže podstatne ohroziť dlhodobú bezpečnosť dodávok.
<P>
Po tretie: dovoľte, aby som Rade pripomenul uznesenie Európskeho parlamentu o energetickej bezpečnosti zo septembra tohto roku, v ktorom sa navrhuje zriadenie pozície vonkajšieho úradníka pre energetickú bezpečnosť.
<SPEAKER ID="064" NAME="Czesław Adam Siekierski" AFFILIATION="PPE-DE">
- (PL) Pán predsedajúci, v súčasnosti, na začiatku tretieho tisícročia, čelí svet doposiaľ nevyriešeným problémom z minulosti, ktoré sú sprevádzané novými výzvami. Môžeme byť pyšní na to, že Európska únia je strojcom zmeny a že našimi najvýznamnejšími hodnotami sú ľudské práva, sloboda, demokracia, tolerancia, voľný trh, lepšie životné podmienky a starostlivosť o prirodzené životné prostredie.
<P>
Ak máme konať účinne s cieľom zrealizovať tieto myšlienky a ciele, naša Únia musí fungovať ako podnik a musí byť rovnako účinná. Dostávame sa ku konci jedného významného štádia v našej činnosti: prijímame reformnú - Lisabonskú zmluvu. To je určite dobre, no život nám prináša nové výzvy. Pri vykonávaní všetkých ustanovení Zmluvy, pri modernizácii fungovaní EÚ a ich orgánov musíme - a chceme - hovoriť o budúcnosti, o lepšej budúcnosti pre Európu, pre naše členské štáty...
<P>
(predsedajúci prerušil rečníka.)
<SPEAKER ID="065" NAME="Eluned Morgan" AFFILIATION="PSE">
Pán predsedajúci, rada by som pokračovala vo svojej štrasburskej tradícií vymenovania a pranierovania členských štátov, ktoré neplnia lisabonské ciele.
<P>
V roku 2005 odsúhlasilo všetkých 27 členských štátov, že budú dodržiavať rámec pre stanovenie požiadaviek na ekologické konštrukčné zásady v prípade výrobkov, ktoré používajú elektrinu. Do augusta 2007 oznámilo len šesť členských štátov, že túto smernicu v plnej miere transponovali do vnútroštátneho práva. Komisia začala konanie vo veci porušenia právnych predpisov voči 21 členským štátom a k dnešnému dňu ešte stále 15 členských štátov nedosiahlo zhodu s týmito právnymi predpismi.
<P>
Medzi previnilcov teda patria: Nemecko, Taliansko, Luxembursko (znovu), Portugalsko, Malta, Cyprus, Poľsko, Česká republika, Slovensko, Slovinsko, Maďarsko, Fínsko, Dánsko, Estónsko a Grécko.
<P>
Počas tohto týždňa sa na Bali koná konferencia. Je hanba, že členské štáty nedodržiavajú opatrenia, ktoré už odsúhlasili a ktoré by mohli mať značný vplyv na riešenie problému zmeny klímy.
<SPEAKER ID="066" NAME="Csaba Sándor Tabajdi" AFFILIATION="PSE">
(HU) Dámy a páni, dnešný deň je zlomovým dňom pre Balkán, ako aj pre život celej Európskej únie. Dnes totiž vyprší lehota OSN, počas ktorej mali Srbi a Albánci dosiahnuť dohodu. Mali by sme vopred vedieť, že úsilie Trojky o dosiahnutie tejto dohody bolo odsúdené na neúspech. Kosovo s veľkou pravdepodobnosťou vyhlási do dvoch mesiacov nezávislosť a ešte stále je ťažké posúdiť, aký to bude mať vplyv na región západného Balkánu. Kosovo bude protektorátom Únie. Usporiadanie Kosova bude rozhodujúcou skúškou spoločnej zahraničnej a bezpečnostnej politiky. Podarí sa nám dosiahnuť jednotný postoj, alebo budeme obeťou hádok medzi Amerikou a Ruskom? Pokiaľ nebude Únia jednotná, predstavuje to významné nebezpečenstvo pre harmonizáciu a pre európsku integráciu tohto regiónu. Preto je veľmi dôležité, aby existovalo správne a spravodlivé usporiadanie Kosova. Je to zodpovednosťou Únie.
<SPEAKER ID="067" NAME="Jacky Hénin" AFFILIATION="GUE/NGL">
(FR) Pán predsedajúci, 6. decembra vydal priemyselný tribunál v Štrasburgu rozhodnutie v prípade Európsky parlament v. niekoľko jeho zamestnancov. Citujem: "Považuje povereneckú zmluvu medzi spoločnosťou Manpower a Európskym parlamentom za neplatnú; považuje dohodu o vykonaní práce medzi spoločnosťou Manpower a zamestnancami za neplatnú; konštatuje a rozhoduje, že zmluvný vzťah medzi zamestnancami navrhovateľa a Európskym parlamentom by mal byť založený na trvalom zmluvnom základe".
<P>
Vyjadrujem obdiv odvahe krátkodobých úradníkov, ktorí neberú ohľad na donucovanie a ďalšie provokácie, aby dosiahli uznanie svojich práv. Rád by som veril, pán predsedajúci, že administratíva čím skôr dostane pokyn, aby tento prípad ukončila, pretože toto všetko diskredituje náš orgán v očiach pracujúcich ľudí.
<SPEAKER ID="068" NAME="Ioan Mircea Paşcu" AFFILIATION="PSE">
Pán predsedajúci, rád by som sa dnes zaoberal otázkou rovnováhy medzi bojom proti korupcii a demokraciou. Medzinárodná predstava o korupcii v niektorých krajinách vrátane Rumunska je taká silná, že zrejme vytvára dojem, že boji proti korupcii musí ustúpiť aj demokracia. V dôsledku toho Brusel trvalo vyžaduje posilňovanie nástrojov na boj proti korupcii a nahlas mu aplauduje, väčšinou však mlčí, keď sa tieto nástroje zneužívajú, pretože boli primárne vytvorené na použitie vo vnútornej politike.
<P>
Ak zostane boj proti korupcii prioritou - a mal by ňou zostať - mala by súčasne s chválou od strážcov demokracie zaznievať aj kritika zveličovania a porušovania základných občianskych práv. Inak bude pod zámienkou boja proti korupcii postupne podrývaná samotná demokracia a otvorene hovorím, že bude prinajmenšom v rovnakej miere aj ničená.
<SPEAKER ID="069" NAME="Manolis Mavrommatis" AFFILIATION="PPE-DE">
(EL) Pán predsedajúci, 1. decembra sme si pripomenuli svetový deň boja proti AIDS. Pripomína nám všetky obete choroby, ktorá i naďalej trápi našu planétu. Podľa posledného výskumu Svetovej zdravotníckej organizácie percento nositeľov vírusu zostáva rovnaké, počet nových prípadov však klesol. Aj napriek tomu sú tieto čísla stále príliš vysoké.
<P>
V otázke, ktorú som predložil Európskej komisii, som navrhol, aby sa vydala séria poštových známok s cieľom posilniť povedomie verejnosti o AIDS. Tento nápad následne podporil aj Markos Kyprianou, komisár zodpovedný za zdravotnú problematiku. Kostis Hatzidakis, ktorý bol ešte pred niekoľkými mesiacmi naším kolegom a ktorý je teraz gréckym ministrom dopravy a spojov, môj návrh schválil a Grécko vytlačilo a vydalo sériu známok pripomínajúcich AIDS. Zisk z predaja sa využije na nákup liekov pre tých, ktorí sú postihnutí týmto vírusom. Komisia vyzvala všetkých 27 členských štátov, aby sa tejto myšlienky chopili. Prvý krok už urobilo Grécko!
<SPEAKER ID="070" NAME="Predsedajúci">
Týmto sa končia jednominútové vystúpenia.
