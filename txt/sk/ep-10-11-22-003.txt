<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
S veľkým uspokojením som prijal správu o prepustení vodkyne mjanmarskej opozície Aun Schan Su Ťijovej z domáceho väzenia. Pani Su Ťijová bola jednou z prvých laureátov Sacharovovej ceny, ktorú od roku 1988 udeľuje Európsky parlament. Pred 20 rokmi si ju však nemohla vyzdvihnúť osobne. Rád by som vás informoval, že som už pani Su Ťijovej poslal pozvanie, aby navštívila Európsky parlament a predniesla prejav na jednom z našich plenárnych zasadnutí.
<P>
25. novembra je Medzinárodný deň za odstránenie násilia páchaného na ženách, ktorý pred 11 rokmi zaviedla OSN. Každý deň sa na celom svete mnohé ženy stávajú obeťami znásilnenia, poníženia a domáceho násilia. Mimoriadne krutým postupom, ktorý sa praktizuje v mnohých oblastiach sveta, je obriezka mladých žien. Odhaduje sa, že jej obeťou sa každý deň stáva až 8 000 dievčat. Chcem vás všetkých vyzvať, aby ste si dnes na prejav solidarity s kampaňou za zastavenie tohto barbarského rituálu pripli ružový lupienok ako symbol nášho odporu proti tejto praktike. Rád by som tiež zdôraznil, že Európsky parlament už mnoho rokov pokračuje vo svojom úsilí vyzývať za úplné skončenie fyzického a duševného násilia páchaného na ženách.
