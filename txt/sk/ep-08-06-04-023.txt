<CHAPTER ID="023">
Práca Spoločného parlamentného zhromaždenia AKT - EÚ v roku 2007 (rozprava) 
<SPEAKER ID="194" NAME="Predsedajúci">
Ďalším bodom je správa Alaina Hutchinsona, v mene Výboru pre rozvoj, o Práci Spoločného parlamentného zhromaždenia AKT - EÚ v roku 2007.
<SPEAKER ID="195" NAME="Alain Hutchinson" LANGUAGE="FR">
Pán predsedajúci, pani komisárka, dámy a páni, správa, ktorú som pripravil pre Výbor pre rozvoj, hodnotí prácu Spoločného parlamentného zhromaždenia (JPA) AKT - EÚ v roku 2007. Tí z vás, ktorí ste sa aktívne zúčastňovali na tejto práci alebo sa o ňu jednoducho zaujímate, viete, že nemá čisto formálnu alebo symbolickú štruktúru, ale presne naopak, pretože funguje ako skutočné parlamentné zhromaždenie. Jeho členovia sa na ňom zúčastňujú v rastúcej miere, sú tu dôležité údaje a výsledkom je jeho rastúci politický význam. Toto je prvé hľadisko, ktoré som chcel zdôrazniť.
<P>
Rastúci politický význam tohto zhromaždenia sa odvíja od skutočnosti, že vedľa základných tém, ktoré sa týkajú spolupráce medzi AKT a krajinami EÚ, sa takisto zaoberá témami, ktoré sú dôležité pre Európanov, ako aj pre krajiny AKT. To je prípad napríklad dohôd o hospodárskom partnerstve uzavretých medzi Úniou a krajinami AKT. Čo sa týka tejto témy, JPA súhlasilo s Deklaráciou z Kigali, že vedúci predstavitelia jasne chcú, aby Európska komisia poskytla krajinám AKT dostatok času na prerokovanie regionálnych rozvojových dohôd. Kigali nie je iba príležitosťou, ako ukázať, že existujú skutočné prekážky týchto dohôd, ale tiež, že sa tieto prekážky týkajú záujmov, ktoré sú celkom oprávnené a ktoré sa ako sa patrí musia vziať do úvahy.
<P>
Rovnako tak jedine prostredníctvom účasti na zhromaždení pochopilo mnoho poslancov krajín AKT dôvod existencie strategických dokumentov krajín, ktoré definujú oblasti spolupráce medzi EÚ a ich vlastnými krajinami. Toto mnohým členom parlamentov krajín AKT slúži ako pripomienka toho, že zhromaždenie je niekedy jediným možným fórom pre demokratické vyjadrenie.
<P>
Rád by som tu takisto zdôraznil, že sme v roku 2007 boli svedkami zvýšeného zapojenia občianskej spoločnosti krajín AKT, výborných schôdzok a iniciatív organizovaných vedľa každého zasadania JPA. V boji za rozvoj občianskej spoločnosti v krajinách AKT zhromaždenie takisto predstavuje mimoriadnu príležitosť na výmenu a stretnutia. V tomto ohľade Únia musí byť schopná podporovať technicky a finančne prítomnosť týchto združení a mimovládnych organizácií pri práci JPA.
<P>
Napokon by som rád zdôraznil, že v tejto našej správe podporujeme JPA, aby posilnilo úlohu svojho Výboru pre politické záležitosti. Myšlienka spočíva vo vytvorení skutočného fóra pre prevenciu a urovnanie konfliktov a v podpore úzkej spolupráce medzi činnosťami parlamentov krajín AKT a EÚ ako volenými pozorovateľmi v rámci volebného pozorovania EÚ.
<P>
Mali by ste vedieť, že sa v roku 2007 zhromaždenie stretlo vo Wiesbadene a potom v Kigali. Bolo prijatých deväť uznesení. Stále výbory sa stretli štyrikrát: dvakrát mimo zasadnutia a dvakrát medzi týmito zasadnutiami v Bruseli. Tieto výbory, ktoré sú zodpovedné za sledovanie týchto uznesení, od roku 2007 zorganizovali vypočutie členov zodpovedných výborov v príslušných oblastiach.
<P>
Okrem týchto niekoľkých správ bolo na stretnutí vo Wiesbadene takisto prijaté uznesenie o situácii v Dárfúre. Uskutočnila sa veľmi konštruktívna naliehavá rozprava o situácii v Zimbabwe. Semináre o prisťahovalectve, zmene klímy a liekoch na zanedbávané choroby, to všetko pritiahlo veľký počet zúčastnených a obrovský záujem. Na stretnutí v Kigali boli prijaté tri uznesenia obsahujúce správu stálych výborov a dve naliehavé uznesenia o prírodných katastrofách v krajinách AKT a o situácii v Demokratickej republike Kongo.
<P>
Pán predsedajúci, pani komisárka, to by bolo všetko . Stručne som zhrnul formálnu správu, ktorej som chcel dať politický obsah, aby som pomohol objasniť a efektívnejšie podporil prácu Spoločného parlamentného zhromaždenia AKT - EÚ.
<SPEAKER ID="196" NAME="Neelie Kroes">
členka Komisie. Pán predsedajúci, veľmi Vám ďakujem, ale môžem Vás ubezpečiť, že som skutočne veľmi rada, že som tu a že viem, že môjho drahého kolegu veľmi mrzí, že tu nie je priestor na ďalšiu diskusiu. Táto výmena názorov je veľmi blízka jeho srdcu, ale môžem Vás uistiť, že neplytvá časom: cestuje na dôležitú schôdzku mimo Bruselu.
<P>
Spoločné parlamentné zhromaždenie je jedinečnou inštitúciou. Pán Michel je môj sused na univerzitnom stretnutí a dnes ráno mi vysvetlil, ako zhromaždenie funguje, takže teraz o ňom viem o čosi viac.
<P>
Zmienil sa o tom, v čom spočíva duch partnerstva JPA, ktoré je, ako môžeme byť svedkami, založené na dohode z Cotonou, keď 156 volených zástupcov z Európskej únie a z krajín Afriky, Karibiku a Tichomoria spoločne diskutuje o hlavných témach svojej spolupráce. Je to skutočný dialóg severu a juhu, dialóg založený na rovnosti a vzájomnom rešpekte, ktorý presahuje rámec tradičných vzťahov v zmysle obdarovaný - darca. Je to parlamentné stelesnenie vlastníctva a kontroly.
<P>
V posledných rokoch Spoločné parlamentné zhromaždenie získalo na význame, pokiaľ ide o jeho veľkosť a činnosť, ktoré odrážajú vyspelosť spolupráce medzi Európskou úniou a krajinami Afriky, Karibiku a Tichomoria. Tieto rozpravy sú omnoho otvorenejšie a regionálne konflikty sa menej vyskytujú. To je vskutku cenný úspech.
<P>
Zhromaždenie sa skutočne stalo rámcom politického dialógu, vyjadrujúcim schopnosť diskutovať o veľmi citlivých témach a o politicky významných témach, ako je riadna správa, prístup k zdravotnej starostlivosti a vplyv priamych zahraničných investícii, migrácia odborných pracovníkov a dohody o hospodárskom partnerstve.
<P>
Vynikajúca správa pána Hutchinsona a Výboru pre rozvoj veľmi výrečne predstavuje tento vývoj a v mene pána Michela a vo svojom mene by som rada spravodajcovi zablahoželala k jeho práci. Predstavuje úspechy a výzvy a skúma možnosti budúceho rozvoja.
<P>
Jedným z úspechov bola vedúca úloha, ktorú hralo Spoločné parlamentné zhromaždenie v procese monitorovania vyjednávania dohôd o hospodárskom partnerstve, zaisťujúca dvojstranný tok informácií, a to vďaka diskusiám s vedúcim rokujúcich strán a mojím milým kolegom pánom Michelom o tejto záležitosti v priebehu roku.
<P>
Ďalším dôležitým skokom bolo, že Komisia odovzdala zhromaždeniu štátne a regionálne strategické dokumenty. To dokazuje, že zhromaždenie je schopné a oprávnené hrať politickejšiu úlohu a poskytuje mu príležitosť preukázať ďalšie znaky jeho vyspelosti.
<P>
Aby sa zlepšila kontrola Parlamentu, požiadal komisár Michel delegáciu Komisie, aby prostredníctvom vnútroštátnej schvaľujúcej osoby Európskeho rozvojového fondu (ERF) odovzdala tieto strategické dokumenty takisto hovorcom vnútroštátnych parlamentov vo zvýhodnených krajinách. Ako viete, Komisia ich nemôže preniesť priamo, pretože podľa dohody z Cotonou je naším oficiálnym kontaktným bodom pre všetky otázky programov a realizácie ERF vnútroštátna schvaľujúca osoba.
<P>
Sekretariát JPA zároveň odovzdáva tieto dokumenty zástupcom, respektíve krajinám JPA. Preto sa môžeme právom domnievať, že vnútroštátne parlamenty sú informované a môžu sa zúčastniť na monitorovaní a kontrole rozvojových programov.
<P>
Je pravda, že schopnosť národných parlamentov celkom plniť svoju úlohu pri príprave a realizovaní ERF je často obmedzená. Preto ERF financuje inštitucionálnu podporu v mnohých krajinách AKT.
<P>
Okrem kontroly strategických dokumentov krajín je najlepším spôsobom zaistenia parlamentnej kontroly fondov ERF predloženie všeobecných alebo odvetvových rozpočtových programov. V tomto ohľade sú externé fondy kompletne integrované do procesu národných rozpočtov, kde parlamenty hrajú kľúčovú úlohu. To je jedným z dôvodov na rozhodnutie Komisie prispievať 45 % z 10. ERF na podporu rozpočtu v 44 krajinách v porovnaní s 25 na začiatku 9. ERF, takže je tu vzostupný trend.
<P>
Na záver mi dovoľte využiť príležitosť, aby som pripojila svoje blahoželania vláde a parlamentu Rwandy a nemeckému predsedníctvu za ich výbornú organizáciu minuloročného zasadnutia zhromaždenia.
<SPEAKER ID="198" NAME="Filip Kaczmarek" LANGUAGE="PL">
Pán predsedajúci, rád by som sa poďakoval pánovi Hutchinsonovi a zablahoželal mu k jeho správe, ktorá je veľmi dobrá. Zdieľam spravodajcove názory, poznámky a uspokojenie, čo sa týka tém, ako je užšie zapojenie členov zhromaždenia do práce, úrovne rozpráv a omnoho vecnejšej povahy týchto rozpráv. Súhlasím s tým, že väčšie zapojenie mimovládnych organizácií do práce zhromaždenia je veľmi pozitívnym fenoménom.
<P>
Pritom sa nemôžem nezmieniť o niekoľkých smutnejších aspektoch, ktoré vyplývajú zo skúmania práce Spoločného parlamentného zhromaždenia. Domnievam sa, že je veľká hanba, že v priebehu diskusií, rozpráv a rokovaní o spoločných projektoch medzi AKT a zástupcami Európskeho parlamentu sa nie všetky oblasti riešili prostredníctvom rovnakého hlbokého dialógu a s úsilím o nájdenie spoločného stanoviska. Môj dojem je, že strana AKT sa sústredí skôr na ekonomické záležitosti, pričom venuje menej pozornosti a účasti politickým záležitostiam.
<P>
V roku 2007 sa v diskusiách ekonomickej povahy, predovšetkým pri rokovaniach, ktoré sa týkali dohôd o hospodárskom partnerstve, ukázal neobvyklý entuziazmus a odhodlanie, na čom samozrejme nie je nič zlé. No ťažko bolo možné zaznamenať rovnako silnú motiváciu na riešenie ťažkých, ale dôležitých politických problémov. Pán Hutchinson pripomenul, že sme viedli rozpravu o Zimbabwe, ale dosiaľ nemáme žiadne uznesenie. Tento trend neprijímania uznesení má však pokračujúcu tendenciu. V tomto roku sme viedli rozpravu o Čade; kompromisný text uznesenia bol prijatý, ale uznesenie samotné bolo zamietnuté našimi partnermi z krajín AKT.
<P>
Domnievam sa, že by naším cieľom malo byť dosiahnutie väčšej rovnováhy medzi ekonomickými a politickými cieľmi. Uznávam, že je niekedy jednoduchšie zamerať sa na ekonomické záležitosti, lebo sa zdajú byť dôležitejšie a jednoduchšie, než rozvíjať tie politické. Naša európska strana by sa predsa len mala zamerať na dokázanie toho, že nemožno pokračovať v rozvoji bez mieru, stabilizácie, ľudských práv, zákonnosti a lepšieho riadenia.
<SPEAKER ID="199" NAME="Marie-Arlette Carlotti" LANGUAGE="FR">
Pán predsedajúci, najskôr by som rada zablahoželala pánovi Hutchinsonovi k jeho vynikajúcej správe.
<P>
V roku 2007 sme potvrdili vzostup, ako aj dôležitosť úlohy JPA v najdôležitejších výzvach dialógu medzi severom a juhom. Vzhľadom na situáciu politickej krízy naše naliehavé rozpravy umožnili napríklad podrobný konštruktívny dialóg bez tabuizovaných tém, ako je Haiti, Zimbabwe a Etiópia. Verím, že zavedenie regionálnych schôdzí JPA, pričom prvá z nich by sa mala konať v Namíbii, pomôže tento politický dialóg ďalej prehĺbiť.
<P>
Čo sa týka realizácie ERF, štátne a regionálne strategické dokumenty boli predkladané vládam krajín AKT od konca roku 2007. JPA teraz musí prijať stratégiu a pracovnú metódu na zaistenie najlepšieho následného dozoru nad využívaním týchto prostriedkov.
<P>
Čo sa týka dohôd o hospodárskom partnerstve, prostredníctvom diskusií a schôdzok s ekonomickými vedúcimi predstaviteľmi a členmi občianskej spoločnosti, prostredníctvom otvoreného politického dialógu s našimi parlamentnými kolegami na juhu, urobilo JPA v roku 2007 z dohôd o hospodárskom partnerstve politickú prioritu. Deklarácia z Kigali, o ktorej sa už pán Hutchinson prv zmienil, je toho príkladom.
<P>
Je mi ľúto, že Európsky parlament zamietol túto deklaráciu, aj keď sa o nej rokovalo a zástupcovia rôznych tu prítomných politických skupín o nej hlasovali jednomyseľne. Mohlo by sa zdať, že pre niektorých je stanovisko prijaté v Afrike niekedy ťažšie realizovať, keď sa dostaneme naspäť do Európy.
<P>
Takisto ma mrzí, že Európska komisia ignoruje názory členov parlamentov krajín AKT v rámci JPA a že uprednostňuje prístup buldozéru, keď odmieta zvážiť akékoľvek opätovné prerokovanie alebo presmerovanie dohôd o hospodárskom partnerstve. Návrh na vytvorenie nového parlamentného orgánu v rámci Karibskej dohody jednoducho prispieva k tomuto neporiadku.
<P>
Nakoniec sa nemôžem nezmieniť o fakte, že v roku 2007 oficiálna rozvojová pomoc z celej EÚ po prvý raz od roku 2000 upadla. Som presvedčená, že v rámci medzinárodnej solidarity, ktorá spôsobuje, že väčšina dodržiava svoje slovo, niekoľko členských štátov - vrátane toho môjho - ho nedodržiava. V roku 2008 by malo JPA bdelo a rezolútne pokračovať vo svojom boji za dohody o hospodárskom partnerstve, vystupovať za riadnu obnovu rokovaní o prechodných dohodách - pre tých, ktorí si to želajú - v súlade so sľubom daným komisárom Barrosom, a pre 10. ERF, ktorý teraz vstupuje do svojej aktívnej realizačnej fázy, ale ktorý riskuje, že sa na jeho rozpočtové prostriedky bude hľadieť ako na odchýlené od financovania dohôd o hospodárskom partnerstve.
<P>
Spoločné parlamentné zhromaždenie je jedinečné fórum a nástroj dialógu medzi severom a juhom. Je to príležitosť na spravodlivý, udržateľný a spoločný rozvoj. Môj kolega pán Hutchinson to už všetko povedal a ja by som mu rada ešte raz zablahoželala.
<SPEAKER ID="200" NAME="Juan Fraile Cantón" AFFILIATION="PSE">
(ES) Pán predsedajúci, začnem blahoželaním pánovi Hutchinsonovi k jeho správe, kde jasne vysvetlil prácu, ktorú vykonalo Spoločné parlamentné zhromaždenie (JPA) v roku 2007.
<P>
Toto zhromaždenie sa stáva silným pilierom spolupráce medzi Európskou úniou a krajinami Afriky, Karibiku a Tichomoria. Rád by som zdôraznil, že je to iba medzinárodné zhromaždenie, ktoré pravidelne združuje volených zástupcov rôznych štátov, aby podporovali prepojenosť severu a juhu.
<P>
JPA šlo cestou dohôd o hospodárskom partnerstve, ktoré sú nástrojom na regionálny rozvoj a integračnú politiku krajín AKT a prostriedkom ich progresívneho začleňovania do celosvetového hospodárstva udržateľným spôsobom.
<P>
Dohody o hospodárskom partnerstve však nemožno vyrokovať tak jednoducho ako dohody o voľnom obchode. Moja skupina trvá na možnosti opätovného prorokovania tém obsiahnutých v týchto dohodách, ako sú služby, intelektuálna chudoba a tzv. singapurské témy: investície, trhy energií a verejné trhy, rovnako ako nezamestnanosť a sociálna regulácia a ďalšie témy v súvislosti s udržateľným rozvojom.
<SPEAKER ID="201" NAME="Alessandro Battilocchio" AFFILIATION="PSE">
(IT) Pán predsedajúci, dámy a páni, stotožňujem sa s blahoželaniami vzhľadom na práce pána Hutchinsona a jeho politického prístupu pri vypracovaní správy. Vítam voľbu cesty dialógu a spolupráce.
<P>
Rád by som zdôraznil jeden z bodov. Aby sme reagovali na potreby ľudí z krajín AKT a dosiahli ambiciózne rozvojové ciele milénia, je na vyrokovanie dohôd o hospodárskom partnerstve na vnútroštátnej a regionálnej úrovni nevyhnutné, aby boli otvorenejšie voči demokratickej participácii a monitorovaniu. Môžem teda potvrdiť, že záväzky, ktoré sme urobili v Kigali na 14. zasadnutí Spoločného parlamentného zhromaždenia, sú ústredným bodom našich činností.
<P>
Takisto vítam zmienku o potrebe, aby pri rokovaniach a napĺňaní nových dohôd bola zohľadnená aj ochrana demokratických orgánov a ľudských práv. Naše úsilie sa nemôže a nesmie obmedziť iba na ekonomickú pomoc.
<SPEAKER ID="202" NAME="Ewa Tomaszewska" AFFILIATION="UEN">
(PL) Pán predsedajúci, rada by som takisto zablahoželala pánovi Hutchinsonovi k jeho vynikajúcej správe.
<P>
Považujem za dôležité pre nás pre všetkých, aby sme sa zamerali na význam kontaktov tohto druhu medzi parlamentmi, medzi skupinami parlamentov a medzi Európskym parlamentom a ako krajinami AKT, tak i krajinami EuroLat v kontexte svetového dialógu. Cítim, že je to forma, ktorá by mohla v našich kontaktoch prevažovať. Čo je stanovené medzi vládami, to je skôr inej povahy. Dialóg, ktorý sa uplatní medzi parlamentmi, je omnoho širším typom dialógu; zahŕňa širšie rozpravy a pripadá mi, že lepšie odráža záujmy krajín, ktoré sa na takom dialógu zúčastňujú, takže mi tento druh dialógu pripadá zvlášť cenný. Rovnako tak dôležité sú politické hľadiská, ktoré by som rada podporila, najmä záležitosť udržania mieru, dodržiavania ľudských práv a fungovania občianskej spoločnosti.
<SPEAKER ID="203" NAME="Neelie Kroes">
členka Komisie. - Pán predsedajúci, s veľkým záujmom som si vypočula prejavy, ktoré tu predniesli vážení poslanci. Nemyslím si, že je patričné pre Komisiu, aby reagovala alebo sa miešala do vášho programu a vašich priorít, takže ešte nevyjadrím naše názory. Je to na vás.
<P>
Čo sa týka opätovného otvorenia rokovaní, musí byť celkom jasné, že doterajšie dohody sú jediným spôsobom, ako zachovať obchodné toky po termíne 1. januára 2008, a nemožno ich znovu otvárať. No diskusia, a teda aj rokovanie týkajúce sa úplných dohôd o hospodárskom partnerstve - s regionálnym a plným pokrytím - pokračujú.
<SPEAKER ID="204" NAME="Alain Hutchinson" LANGUAGE="FR">
Pán predsedajúci, pani komisárka, ďakujem Vám za Vaše odpovede a komentáre. Rád by som ešte poukázal na to, že JPA je záležitosťou pre poslancov Parlamentu, ale že Komisia tu hrá samozrejme dôležitú úlohu v rozvoji politik na európskej úrovni, a na tomto základe spočíva moje želanie, aby sa Komisia nepozerala na prácu tohto zhromaždenia - a myslím si, že už vôbec nie komisár Michel - ako na neoficiálnu prácu. Komisia by nemala považovať toto zhromaždenie za akýsi bezpečný ventil, kde sa diskutuje o napätí medzi nami, ale skôr brať do úvahy tu vyjadrené názory, pretože pre mnoho z našich kolegov z AKT je to bohužiaľ jediné fórum, kde sa môžu sami vyjadriť.
<P>
V tejto súvislosti by som rád zdôraznil, že, ako ste videli, v parlamentoch krajín AKT sa neviedla diskusia o dohodách o hospodárskom partnerstve ani o štátnych strategických dokumentoch. I keď podporujeme ľuďmi volených zástupcov - financovanie volieb zľava, sprava a stredu, pokúšajúce sa exportovať náš demokratický model -, nemáme čas na konzultácie s týmito volenými parlamentmi a niektorí vaši kolegovia, ako povedala pani Carlottiová, majú k všetkému prístup buldozéru. Dúfam teda, že Komisia skutočne zohľadní túto prácu a uzná, aká je vynikajúca.
<P>
Ľudia mi blahoželali k mojej správe. Rád by som poďakoval svoji kolegom, ďalej pani Kinnockovej, ktorá tu nie je prítomná, pretože ako spolupredsedníčka zhromaždenia je niekde v Karibiku. Rád by som jej zablahoželal k jej mimoriadnej práci, ktorú vykonáva ako spolupredsedníčka tohto Spoločného zhromaždenia.
<SPEAKER ID="205" NAME="Predsedajúci">
Rozprava sa skončila .
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="206" NAME="Richard Seeber  " LANGUAGE="DE">
Dobré vzťahy medzi Európskou úniou a krajinami AKT sú môjmu srdci veľmi blízke, a preto som rád, že Spoločné parlamentné zhromaždenie AKT - EÚ získava politickejšiu formu a kvalitu.
<P>
V rokovaniach o dohodách o hospodárskom partnerstve a veľmi všeobecne v spolupráci medzi krajinami EÚ a krajinami AKT musia byť definitívne na programe rokovaní témy ako udržateľný rozvoj, ľudské práva, demokracia a vytváranie fungujúcich ústavných systémov .
<P>
V žiadnom prípade by sme nemali ignorovať ochranu životného prostredia a najmä boj proti klimatickej zmene. Takisto v oblastiach krajín AKT by sa mohli dopady klimatickej zmeny prejaviť a byť katastrofálne.
<P>
EÚ tu musí byť dobrým príkladom a dodržať ciele a záväzky z roku 2007. Iba vtedy to môžeme očakávať takisto od krajín AKT.
<P>
Ďalšou témou, s ktorou sa musíme definitívne vyrovnať, je voda. Nedostatok vody a suchá sú v krajinách AKT hlavným problémom, ktorý je potrebné riešiť tak, aby nedošlo k migrácii z environmentálnych dôvodov.
