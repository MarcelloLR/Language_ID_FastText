<CHAPTER ID="016">
Jednominútové vystúpenia k otázkam politického významu
<SPEAKER ID="025" NAME="Predseda">
Teraz prechádzame k jednominútovým vystúpeniam k otázkam politického významu.
<SPEAKER ID="026" NAME="Tunne Kelam" AFFILIATION="PPE-DE">
Vážený pán predseda, počas peninskej olympiády sa bohužiaľ potvrdilo, že autoritárske režimy nie sú schopné ani ochotné napĺňať olympijské ideály úcty k ľudským právam a mieru.
<P>
Ruské orgány symbolicky poznamenali začiatok pekinskej olympiády ozbrojeným napadnutím susednej krajiny. Všetko sa odohralo v bezprostrednej blízkosti miesta konania budúcej zimnej olympiády v Soči.
<P>
Som presvedčený, že týmto bezprecedentným porušením územnej celistvosti susednej krajiny a pripojením časti jej územia Ruská federácia stratila z morálneho a politického hľadiska právo usporiadať v roku 2014 olympiádu v Soči.
<P>
Vyzývam Medzinárodný olympijský výbor, aby pokiaľ možno čo najskôr vybral na konanie zimnej olympiády iné mesto.
<SPEAKER ID="027" NAME="Manuel Medina Ortega" AFFILIATION="PSE">
(ES) Vážený pán predseda, ako španielsky poslanec žijúci na Kanárskych ostrovoch vám chcem poďakovať za to, že ste si spomenuli na obete nešťastia, ku ktorému došlo 20 augusta. Chcem sa tiež pripojiť k vyjadreniu sústrasti. Dúfam, že podobné nešťastia sa nebudú opakovať a že Európska únia dokáže zaistiť leteckú bezpečnosť.
<SPEAKER ID="028" NAME="Jelko Kacin" AFFILIATION="ALDE">
(SL) Vážený pán predseda, problémy ochrany životného prostredia a zvýšená potreba energie v spojení so zmenou klímy sú výzvou vyžadujúcou svedomitý prístup všetkých politikov. Presahujú štátne hranice a národné záujmy. Ešte citlivejším problémom je výstavba morských plynových terminálov v uzavretých moriach, napríklad v Jadranskom mori.
<P>
Plánuje sa výstavba pozemných a námorných plynových terminálov v Terstskom zálive, len osem kilometrov od slovinského pobrežia, priamo oproti najväčšej turistickej oblasti Piran. Ak by sa na to talianska vláda odvážila, mohla by terminál umiestniť aj do Benátskej lagúny, ale to by sa nepodarilo, pretože by sa proti tomu postavil celý civilizovaný svet.
<P>
Občania majú právo proti takejto výstavbe protestovať a politici musia ich želanie rešpektovať a kompenzovať demokratický deficit v Európskej únii. Veľmi často sme na životné prostredie nebrali ohľad, a preto si to nemôžeme dovoliť urobiť znova. Talianska vláda by o tom mala poslať Európskemu parlamentu jasný odkaz.
<SPEAKER ID="029" NAME="Jean Lambert" AFFILIATION="Verts/ALE">
Vážený pán predseda, chcela by som vás oboznámiť s veľmi závažným prípadom jedného novinára zo Srí Lanky, pána J. S. Tissainayagama, ktorý sme predniesli po našej nedávnej n ávšteve Srí Lanky. Ide o veľmi známeho spisovateľa a novinára, ktorý okrem iného prevádzkuje webové stránky financované nemeckou vládou pod názvom "Dosah", presadzujúce mier a spravodlivosť. V tom čase bol bez obvinenia štyri mesiace zadržiavaný v zlých podmienkach a na základe tamojšieho zákona o predchádzaní terorizmu bol nakoniec minulý týždeň obvinený a je vo väzení, pričom obvinenia sa týkajú znevažovania vlády a šírenia nepokoja v spoločnosti.
<P>
Pán predseda, žiadame vás, aby ste v rámci Rady a Komisie sprostredkovali sledovanie tohto závažného prípadu, minimálne aby sa dotyčný mohol stretnúť so svojimi právnikmi medzi štyrmi očami, čo dosiaľ nemohol, a aby bol oboznámený so všetkými dôkazmi proti nemu.
<SPEAKER ID="030" NAME="Predseda">
Naši úradníci budú ten prípad sledovať.
<SPEAKER ID="031" NAME="Andrzej Tomasz Zapałowski" AFFILIATION="UEN">
(PL) Vážený pán predseda, Rusko je jedným z našich hlavných politických a hospodárskych partnerov. V posledných dňoch však Rusko vydalo zastrašujúce vyhlásenia namierené proti Únii, v ktorých sa vyhráža ruskou hospodárskou a vojenskou silou. Podobné hrozby dostali aj krajiny zapojené do európskej susedskej politiky. Dámy a páni, je v rámci partnerstva normálne, aby sa jeden z partnerov uchyľoval k takémuto konaniu? Mám na mysli najmä naše spoločné záujmy, predovšetkým výstavbu ropovodov a plynovodov.
<P>
Európske spoločenstvo je domovom 500 miliónov občanov a je to najväčšia ekonomika sveta. Skutočnosť, že nejaká krajina s výrazne nižším potenciálom sa môže Únii bezohľadne vyhrážať, naznačuje, že sme považovaní za slabého partnera, ktorý nie je schopný prijímať závažné politické rozhodnutia. Je len dobre, že neplatí Lisabonská zmluva, pretože keby platila, aj jednotlivé členské štáty Únie by boli zbavené možnosti čestne reagovať.
<SPEAKER ID="032" NAME="Predseda">
Ďakujem vám. Lisabonská zmluva hovorí jednoznačne: chcel by som vás požiadať, aby ste so mnou mali trpezlivosť, pretože to isté som zdôratňoval vo svojom prejave k Európskej rade. Solidarita medzi členskými štátmi v oblasti energetiky je zásadou, ktorá je zakotvená v Lisabonskej zmluve. To znamená, že keby jednému členskému štátu hrozilo, že mu budú zastavené dodávky energie, všetky ostatné členské štáty by mali povinnosť mu pomôcť. Z tohto dôvodu je obzvlášť dôležité, aby bola Lisabonská zmluva ratifikovaná. Ospravedlňujem sa, že to znovu opakujem, ale tá zmluva je veľmi dôležitá, najmä pre oblasť energetiky.
<SPEAKER ID="033" NAME="Kathy Sinnott" AFFILIATION="IND/DEM">
Vážený pán predseda, chcela by som vo vymedzenom čase poukázať na následky, aké bude mať uplatňovanie smernice o výrobkoch závislých od energie na jednu spoločnosť v mojom volebnom obvode, ktorá sa špecializuje a oblasť vykurovania. Dozvedela som sa, že súčasný návrh na vykonávanie smernice, pokiaľ ide o kotle, postihne v Írsku závažným spôsobom a zbytočne odvetvie ústredného vykurovania, ktoré v mojom volebnom obvode zamestnáva veľa ľudí.
<P>
Podľa súčasných návrhov, ktoré sa týkajú kotlov, výrobcovia budú musieť označovať kotle energetickým štítkom, rovnako ako regulátory ohrevu, čerpadlá a niektoré vymeniteľné časti. Tieto návrhy na používanie štítkov neberú do úvahy kľúčovú úlohu inštalatéra. Inštalatéri sú veľmi dôležitou súčasťou systému zabezpečujúceho dodávky tepla a tento prístup Komisie bude znamenať, že ich odbornosť začne byť do značnej miery zanedbávaná alebo zostane nevyužitá.
<P>
Návrhy Komisie od základu zmení celý írsky domáci trh s teplom a budú mať širšie dôsledky v podobe obmedzeného výberu, zavádzajúcich informácií pre spotrebiteľov, vyšších nákladov a menej pružného a konkurencieschopného trhu a straty zamestnania.
<P>
Uvítala by som, keby si Komisia ešte pred svojím konzultačným fórom pri posudzovaní účinkov tejto smernice na Írsko vypočula názory odborníkov.
<SPEAKER ID="034" NAME="Willy Meyer Pleite" AFFILIATION="GUE/NGL">
(ES) Vážený pán predseda, chcem sa tiež pripojiť k poďakovaniu za oficiálne vyhlásenie vydané Parlamentom k vážnemu nešťastiu, ku ktorému došlo 20. augusta na letisku Barajas a pri ktorom zahynulo 155 osôb. Zároveň si však myslím, že je možno načase, dámy a páni, aby sme si položili otázku, či všetky letecké spoločnosti dôsledne uplatňujú všetky európske nariadenia týkajúce sa bezpečnosti a údržby.
<P>
Myslím si, že nastal čas, a túto požiadavku predkladám na pôde tohto Parlamentu, aby Európska komisia kriticky preskúmala dodržiavanie leteckej bezpečnosti, najmä v oblasti údržby lietadiel.
<P>
Domnieva sa preto, že práve teraz je čas nielen na smútok a na solidaritu, čo je samozrejmé, ale aj na kritické zhodnotenie, do akej miery sú dodržiavané európske smernice o leteckej bezpečnosti a údržbe európskych lietadiel.
<SPEAKER ID="035" NAME="Jim Allister" AFFILIATION="NI">
Vážený pán predseda, v mojom volebnom obvode Severné Írsko dáva EÚ s dobrým úmyslom často najavo svoj záujem. Chcem ju však varovať pred financovaním projektu, ktorý má nesmierny rozvratný potenciál. Mám na mysli to, že pracovná skupina EÚ pochabo, na žiadosť predstaviteľov výkonnej moci Severného Írska z Demokratickej unionistickej strany a strany Sinn Fein, uvítala možnosť podporiť "stredisko pre riešenie konfliktov" na mieste bývalého väzenia Maze.
<P>
Akokoľvek sa to prikrášľuje, zachovaný Blok H vrátane nemocničného krídla by sa stal akousi svätyňou teroristov, ktorí vo väzení Maze spáchali v 80. rokoch samovraždu. To by pre veľkú väčšinu ľudí bolo veľmi urážlivé a Unionisti, ktorých zastupujem, by s tým nesúhlasili.
<P>
Varujem preto Komisiu, aby sa do tejto výbušnej záležitosti nezamiešala a nenechala sa zneužiť tými, ktorí sa úzkostlivo schovávajú za EÚ a snažia sa dosiahnuť niečo, čo vážne naruší priaznivý vývoj vzťahov v Severnom Írsku.
<SPEAKER ID="036" NAME="Petru Filip" AFFILIATION="PPE-DE">
(RO) Potom, ako ruský parlament uznal nezávislosť Južného Osetska a Abcházska, vstúpilo urovnanie konfliktu na ľavom brehu Dnestra týkajúceho sa otázky Podnesterska do novej fázy. Každému z nás je jasné, že zahraničná politika Ruska sa po rozhodnutí ruského parlamentu zmenila, a teda je potrebné vziať túto realitu do úvahy a zmeniť stratégiu v celej Únii. Ak vezmeme do úvahy, že problematika Podnesterska, oblasti v blízkosti východnej hranice Európskej únie, je predmetom veľkého záujmu členských štátov, najmä Rumunska, považujem za nutné, aby sa Spoločenstvo v tejto veci presvedčivým spôsobom angažovalo, a nedochádzalo tak ku zbytočnému zhoršovaniu vzťahov medzi krajinami a subjektmi, ktoré deklarovali svoje záujmy v tomto regiónu.
<P>
Ak vezmeme do úvahy, že Natalia Timakova, hovorkyňa Dimitrija Medvedeva, oznámila, že sa uskutoční niekoľko rokovaní za prítomnosti všetkých zúčastnených strán vrátane zástupcov Tiraspolu, mohlo by byť dôležité preskúmať možnosť zriadenia výboru, ktorý by určoval a odovzdával stanovisko Spoločenstva v tejto veci.
<P>
Z nedávnej štúdie Európskej rady o zahraničných vzťahoch vyplýva, že po udalostiach v Gruzínsku budú rokovania o dohode medzi Moldavskom a Podnesterskom oveľa ťažšie.
<SPEAKER ID="037" NAME="Ioan Mircea Paşcu" AFFILIATION="PSE">
. - Vážený pán predseda, Gruzínsko nie je len ďalšou medzinárodnou krízou, na ktorú EÚ reaguje. Signalizuje vojenský návrat Ruska ohlasovaný jeho výbojnou energetickou politikou, ktorú začalo v roku 2006.
<P>
EÚ sa zmieta medzi zásadami a hospodárskymi záujmami. Podpora tých prvých by znamenala ochotu obetovať tie druhé. A naopak, uprednostňovanie tých druhých by znamenalo významnú stratu tváre. Takisto aj Rusko sa zmieta medzi ziskami zo svojho predaja energií Západu a rešpektovaním medzinárodnej zákonnosti. Tá nemôže byť beztrestne znevažovaná. Naší vedúci predstavitelia by mali toto nahlas a jasne odkázať do Moskvy.
<P>
Bola by to obrovská strata pre celé medzinárodné spoločenstvo, keby sa Rusko rozhodlo investovať svoje novozískané energie do márneho pokusu o obnovenie bipolárneho sveta, namiesto toho, aby sa zapojilo do vytvárania sveta nového, multipolárneho a globalizovaného.
<SPEAKER ID="038" NAME="Maria Petre" AFFILIATION="PPE-DE">
(RO) Budem hovoriť o zablokovaní platieb z programu Sapard pre Rumunsko a jeho krátkodobých a strednodobých vplyvoch.
<P>
V júni 2008 navštívila misia Európskej komisie Bulharsko a Rumunsko a nariadila pozastavenie platieb pre projekty Sapard. Bolo potrebné prijať opatrenia pre nápravu postupov považovaných za nevyhovujúce a priamo zúčastnené a zodpovedné orgány v Rumunsku navrhli akčný plán na nápravu problémov, ktorý bol prijatý.
<P>
To bol však len začiatok problémov. Platby príslušným štátom budú obnovené pravdepodobne v septembri zavedením postupov pre uskutočňovania platieb a zároveň bude prebiehať nezávislý audit, ktorý môže trvať celý rok a zaručí, že postupy budú vyhovovať, avšak s veľkým rizikom nenávratnej straty finančných prostriedkov, nanešťastie pre región, ktorý bol tohto roku v lete vážne postihnutý záplavami.
<P>
Ak pri dvanástich predchádzajúcich auditoch neboli zistené žiadne nezrovnalosti, ak nedostatky nie sú zásadné, zaujímalo by ma a pýtam sa Európskej komisie, či úspory z poľnohospodárskeho rozpočtu nie sú niekedy dôležitejšie než projekty Sapard a ich výsledky.
<P>
Vidím len jedno riešenie, a to zmieriť sa s predĺžením lehoty o ďalší rok.
<SPEAKER ID="039" NAME="Katalin Lévai" AFFILIATION="PSE">
Vážený pán predsedajúci, v mnohých krajinách EÚ možno pozorovať hrozivé známky toho, že znovu ožíva rasizmus, homofóbia a antisemitizmus. Na pokojný Pride Festival v Budapešti tento rok v lete brutálne zaútočili extrémne pravicové skupiny a na účastníkov hádzali kamene a vajíčka naplnené kyselinou. Mnohí z nich boli zranení. Po tejto zahanbujúcej udalosti maďarský predseda vlády inicioval vznik Maďarskej charty a ja by som tu na pôde Európskeho parlamentu spolu so svojimi kolegami Michaelom Cashmanom a Edit Bauerovou chcela založiť Európsku chartu.
<P>
Odsudzujeme všetky druhy násilia. Nemôžeme pripustiť vznik extrémistických organizácií, ktoré chcú presadzovať svoju vlastnú ideu spravodlivosti. Odmietame znovuoživenie fašistických myšlienok a predsudkov voči akýmkoľvek menšinám a dôrazne odmietame všetky formy rasizmu. Proti násiliu a zastrašovaniu by sme mali vystupovať spoločne pomocou zákonov ako aj tým, že vo svojom každodennom živote pôjdeme dobrým príkladom. Preto by som vás tu v Parlamente chcela požiadať o podporu Európskej charty.
<SPEAKER ID="040" NAME="Marco Pannella" AFFILIATION="ALDE">
(IT) Vážený pán predseda, dámy a páni, Európa bola založená na presvedčení, že už ďalej nie je možné zaistiť blaho, slobodu, demokraciu a mier na základe národnej suverenity. Napriek tomu však odsudzujeme Gruzíncov, ktorí odvrhli dusiace jarmo diktatúry v mene Európy a s nádejami Európy, odsudzujeme ich k národnej závislosti, zatiaľ čo veľká časť Európy v súčasnosti poklonkuje Moskve a Putinovej politike tým najzbabelejším spôsobom a je ochotná podobne pristupovať k Číne.
<P>
Naším dnešným problémom je to, že naďalej nemôžeme odmietať Gruzínsko, Turecko, Izrael a Maroko - ktorého kráľ požiadal o pripojenie k Európskej únii v roku 1985 - určite ich nemôžeme odsudzovať k niečomu, čo sme my sami odmietli na ceste ku svojej záchrane!
<SPEAKER ID="041" NAME="Milan Horáček" AFFILIATION="Verts/ALE">
(DE) Vážený pán predseda, dámy a páni, napriek značnému úsiliu a celosvetovým iniciatívam zaistiť spravodlivosť pre bývalého šéfa spoločnosti Jukos Michaila Chodorkovského a jeho obchodného partnera Paltona Lebedeva, ich osud zostáva nezmenený. "Sloboda je lepšia než nesloboda", vyhlásil novo zvolený prezident Medvedev. To by malo byť základom pre budúcnosť Ruska, spoločne s reformou súdneho systému a veľmi potrebného zlepšenia podmienok vo väzeniach. Bohužiaľ posledný rozsudok v prípade Chodorkovskij ukazuje, že nádeje na väčšiu vládu práva v Rusku sa nenaplňujú. Nedávne rozhodnutia o vojenskej stratégii voči Gruzínsku a NATO takisto naznačujú, že s novým duom Putin-Medvedev pri moci začala nová doba ľadová, a to nielen na domácej, ale aj na zahraničnej politickej scéne. Voči tomu musíme byť skutočne ostražití.
<SPEAKER ID="042" NAME="Janusz Wojciechowski" AFFILIATION="UEN">
(PL) Vážený pán predseda, chcel by som upozorniť na incident, ktorý sa značne dotkol mojich spoluobčanov. Počas rozpravy o kriminalite v jednom výbore britskej dolnej snnemovne vyhlásil vysoký predstaviteľ britskej polície, že všetci Poliaci nosia nôž, pretože nosiť nôž je súčasťou ich kultúry, a že je nutné ich prevychovať. Rád by som objasnil, že hoci som Poliak, sám nôž nenosím, a v mojej kultúre sa nôž zvyčajne používa spolu s vidličkou pri jedle.
<P>
Je poľutovaniahodné, že toto zaznelo, najmä keď veľký počet mojich spoluobčanov, ktorí žijú na britských ostrovoch, sa s väčšou pravdepodobnosťou stane obeťou trestnej činnosti než jej páchateľom. Okrem toho všetky zovšeobecňujúce tvrdenia prisudzujúce ktorémukoľvek národu akékoľvek negatívne vlastnosti sú výrazom netolerancie. Niečo také by v členskom štáte Európskej únie nemalo nikdy zaznieť.
<SPEAKER ID="043" NAME="Ilda Figueiredo" AFFILIATION="GUE/NGL">
(PT) Oznamovacie prostriedky v Portugalsku nedávno oznámili, že spoločnosť Yasaki v Ovare prepustila ďalších 312 zamestnancov. Spolu s týmto posledným kolom prepúšťania v priebehu posledného roka a pol Yasaki Saltano prepustila takmer 1 200 ľudí v závodoch v Ovare a vo Vila Nova de Gaia.
<P>
To spôsobuje závažný sociálny problém v oblasti, kde je málo iných pracovných príležitostí a kde neustále stúpa nezamestnanosť. Zároveň je však skutočne škandalózne, keď si uvedomíme, že táto nadnárodná spoločnosť získala milióny eur z prostriedkov Spoločenstva, ktoré mala investovať v Portugalsku. Ľudia, na ktorých dopadá zmena obchodnej stratégie, sú robotníci a obyvatelia oblastí, kde sa továrne nachádzajú.
<P>
Musíme zabrániť tomu, aby sa takáto situácia neustále opakovala.
<SPEAKER ID="044" NAME="Christa Klaß" AFFILIATION="PPE-DE">
(DE) Vážený pán predseda, dámy a páni, po včerajšej nedeľnej bohoslužbe v mojom bydlisku nám náš indický kňaz porozprával, aké zverstvá sa páchajú v jeho rodnej krajine. Minulý týždeň došlo v štáte Orissa vo východnej Indii k ťaženiu proti kresťanom, ktorí boli prenasledovaní, ponižovaní, týraní a vraždení. Do konca minulého týždňa tu zahynulo 26 osôb, bolo zničených 41 kostolov, zapálené štyri kláštory a zbúraných mnoho kresťanských domov. Ľudia hľadajú útočisko v lesoch a zúfalo prosia o ochranu pred hinduistickými fanatikmi.
<P>
Toto nie je prvý útok na kresťanov, a preto teraz asi 60 000 kresťanov v Orisse opustilo svoje domovy. Súčasný konflikt spustilo zavraždenie duchovného vodcu a člena Svetovej hinduistickej rady 23. augusta. Otec Saji z mojej dediny vyzval našu farnosť, aby sa modlila za obete, ale my môžeme urobiť viac než len to. Plne odsudzujem tieto zločiny proti ľudskosti. Európsky parlament musí naliehať na indickú vládu, aby kresťanom v Orisse zaručila právo na život a slobodu.
<SPEAKER ID="045" NAME="Marianne Mikko" AFFILIATION="PSE">
(ET) Dámy a páni, Podnestersko uznalo nezávislosť Južného Osetska a Abcházska. Pokiaľ ide o separatistickú oblasť Moldavska Podnestersko, toto prehriatie do značnej miery súvisí so zmrazeným konfliktom.
<P>
Južné Osetsko, Abcházsko a Podnestersko sú v podobnej situácii - celé roky Rusko odmietalo stiahnuť odtiaľ svoje sily. Prezident Moldavska prirovnal Podnestersko ku sopke, ktorá by mohla, rovnako ako udalosti v Gruzínsku, kedykoľvek explodovať.
<P>
Rusko povedalo prezidentovi Voroninovi, že má záujem o uzatvorenie dohody, na základe ktorej by sa Podnestersko považovalo za autonómnu oblasť Moldavska. Ako taká by sa oblasť Podnesterska mohla v prípade potreby legitímne oddeliť od Moldavska na základe referenda.
<P>
Je dôležité prinútiť partnerov 5+2, aby si sadli za rokovací stôl; nemôžeme pripustiť, aby Medvedev a Voronin riešili tento konflikt medzi sebou. Ako vedúci moldavskej delegácie vytrvalo nalieham, aby boli prijaté preventívne opatrenia týkajúce sa Podnesterska.
<P>
V Podnestersku by mali pôsobiť medzinárodné mierové jednotky, Moldavsku by sme mali ponúknuť plán užšieho partnerstva a Moldavčanom umožniť vstup do Európskej únie bez víz.
<SPEAKER ID="046" NAME="Toomas Savi" AFFILIATION="ALDE">
Vážený pán predseda, v júli 2007 Medzinárodný olympijský výbor (MOV) rozhodol, že usporiadanie zimných olympijských hier v roku 2014 pridelí ruskému Soči. Po ruskej agresii voči Gruzínsku poslanci amerického Kongresu Allyson Schwartz a Bill Shuster vydali vyhlásenie, že len čo sa členovia amerického Kongresu vrátia z letných prázdnin, Kongres Spojených štátov prijme uznesenie vyžadujúce, aby MOV určil pre olympijské hry v roku 2014 nové miesto konania.
<P>
Je celkom jasné, že ak by sa olympijské hry mali konať v Soči, krajiny by túto akciu bojkotovali, rovnako ako v Moskve v roku 1980 po sovietskej invázii do Afganistanu. To by olympijské hnutie poškodilo oveľa viac než súčasná voľba nového usporiadateľa olympijských hier v roku 2014. Je preto načase, aby Európsky parlament začal konať. Inak by sme znovu mohl čeliť myšlienke na usporiadanie olympiády v autoritárskej a agresívnej krajine, ktorá nerešpektuje ľudské práva a občianske slobody, ani olympijskú chartu.
<SPEAKER ID="047" NAME="László Tőkés" AFFILIATION="Verts/ALE">
(HU) Vážený pán predseda, v súvislosti s nezávislosťou Južného Osetska a Abcházska rumunský prezident Traian Băsescu ostro zaútočil na kolektívne práva menšín, pretože podľa jeho názoru viedli ku zrúteniu niektorých štátov. Obavy Európskeho spoločenstva z krízy na Kaukaze, z imperialistickej agresie a hrozieb Ruska a z nebezpečenstva, ktoré hrozí Ukrajine a Moldavsku, sú oprávnené. Mimo akýchkoľvek záujmov veľkých mocností a napriek snahám všetkých separatistov by však skutočné mierové riešenie mohlo zaistiť kolektívne ľudské práva a národné práva a zároveň úplnú autonómiu. Podľa spravodajcu Rady Európy Andreasa Grossa je najúčinnejším liekon na separatizmus autonómia. Prezident Băsescu by sa nemal znepokojovať, pretože Maďari v Transylvánii sa nechcú oddeliť od Rumunska, rovnako ako sa Tibet nechce oddeliť od Číny; len sa snažia dosiahnuť svoje kolektívne práva a autonómiu.
<SPEAKER ID="048" NAME="James Nicholson" AFFILIATION="PPE-DE">
Vážený pán predseda, v augusto počas letnej prestávky postihli Severné Írsko, oblasť, odkiaľ pochádzam, silné dažde. Bolo zasiahnutých mnoho oblastí, v ktorých povodne odplavili ornicu a zničili mnohohektárové lány zemiakov a poľahli obilie.
<P>
Navštívil som niektoré najviac postihnuté oblasti a bol som svedkom toho, aký žalostný pohľad sa v tom čase naskytoval ľuďom, ktorí ťažko pracovali, aby si zaistili obživu - zničené cesty, strhnuté mosty a časť dobytka stratená.
<P>
V súčasnosti sú farmári zvyknutí bojovať s počasím o prežitie, ale v tomto prípade by týmto malým oblastiam mohla a mala byť poskytnutá pomoc. V Európe máme Fond solidarity, z ktorého by Komisia mohla uvoľniť prostriedky pre vládu Severného Írska, a chcel by som vás požiadať, aby ste napísali predsedovi Komisie, aby sa obrátil na predsedu vlády Severného Írska a zistil, ako najlepšie pomôcť.
<SPEAKER ID="049" NAME="Hanna Foltyn-Kubicka" AFFILIATION="UEN">
(PL) Vážený pán predseda, dnes je výročie vypuknutia druhej svetovej vojny. Domnievam sa, že je to vhodná príležitosť na to, aby som vás a všetkých poslancov Európskeho parlamentu vyzvala, aby ste podporili vyhlásenie 25. mája za medzinárodný deň na počesť tých, ktorí hrdinsky bojovali proti totalite.
<P>
Voľba nepadla na 25. máj náhodne. Dňa 25. mája 1948 komunisti zavraždili kapitána Witolda Pileckého. Kapitán bol jediným človekom, ktorý išiel dobrovoľne do koncentračného tábora, aby tu organizoval vnútorný odpor a zhromažďoval informácie o hromadných vraždách, ku ktorým tu dochádzalo. Po viac ako dvojročnom pobyte v Osvienčime utiekol a potom bojoval vo Varšavskom povstaní. Po porážke nacistov zostal v Poľsku, aby sa postavil ďalšiemu totalitnému režimu, a to sovietskemu. Toto rozhodnutie ho nakoniec stálo život.
<P>
Ľudia ako Witold Pilecki si zaslúžia, aby sa na nich nezabudlo. Ako demokraticky zvolení zástupcovia Európy máme možnosť stanoviť niektorý deň na uctenie ich pamiatky. Dúfajme, že keď bude 25. máj vyhradený na tento účel, budeme si môcť iba pripomínať minulé boje proti genocíde a že tragédia totality sa nikdy nebude opakovať.
<SPEAKER ID="050" NAME="Nickolay Mladenov" AFFILIATION="PPE-DE">
(BG) Vážený pán predseda, vážení kolegovia, začiatkom júla odišiel z politiky Filip Dimitrov, náš prvý demokraticky zvolený predseda vlády Bulharska.
<P>
Filip Dimitrov patril medzi zakladateľov demokratickej opozície v Bulharsku, po rozpade komunistického režimu prevzal na začiatku 90. rokov vedenie štátu, bol zástupcom v Európskom parlamente a nakoniec podpredsedom Národného zhromaždenia Bulharskej republiky.
<P>
Po celé osemdesiate roky, kedy pán Dimitrov pôsobil v politike, pre všetkých z nás, ktorí sme ho poznali, bol príkladom svojou čestnosťou a otvorenosťou, bol človekom, ktorý do hĺbky duše veril v európsku, euroatlantickú voľbu našej krajiny, v slobodu prejavu, v demokraciu a ľudské práva.
<P>
Som presvedčený, že aj keď sa z politiky stiahol, že nám všetkým bude aj naďalej pomáhať svojimi radami a svojimi skúsenosťami, aby sme nášmu štátu vrátili imidž, ktorý si zaslúži vzhľadom na úsilie ľudí, ako je Filip Dimitrov.
<SPEAKER ID="051" NAME="Luis Yañez-Barnuevo García" AFFILIATION="PSE">
(ES) Vážený pán predseda, môj prejav sa týka otázky, o ktorej sa zatiaľ ešte nehovorilo.
<P>
Disidenti a ľudia na Kube, ktorí nesúhlasia s diktatúrou, sú často svojvoľne zadržiavaní. Naposledy bol zadržaný vedúci rockovej skupiny Gorki Águila, ktorý bol už našťastie prepustený. Chcem však pána predsedu upozorniť na to, že o týchto svojvoľných činoch kubánskej diktatúry je nutné informovať a je potrebné ich uverejňovať, aby sa zabránilo ich opakovaniu. Vyzývam preto pána predsedu, že keď bude mať možnosť, aby tlmočil kubánskej vláde a kubánskemu veľvyslanectvu v Európskej únii našu nespokojnosť a nesúhlas s takýmito činmi.
<SPEAKER ID="052" NAME="Avril Doyle" AFFILIATION="PPE-DE">
Vážený pán predseda, zákaznícke práva cestujúcich v leteckej doprave, ktorí prilietajú z tretích krajín a prechádzajú centrálnymi letiskami EÚ, sú porušované. Tisícom občanov EÚ sú naďalej zabavované bezcolne nakúpené tekutiny, pretože Komisii sa nepodarilo rýchlo zaviesť nariadenie ES) č. 915/2007, ktorým sa mení a dopĺňa nariadenie (ES) č. 622/2003 o ustanovení opatrení na vykonávanie spoločných základných noriem bezpečnostnej ochrany civilného letectva. Trinásť krajín, ktoré nie sú členmi EÚ, požiadali o uznanie na základe tohto nariadenia, ale vyhovelo sa len v jednom prípade.
<P>
Vašim prostredníctvom, pán predseda, znovu vyzývam nášho nového komisára pána Antonia Tajaniho, aby čo najrýchlejšie tento problém vyriešil a toto nariadenie zaviedol.
<P>
Mnohým športovcom na olympijských hrách v Pekingu - a samozrejme aj ich priaznivcom a rodinám - boli pri návrate domov na ústredných letiskách v Európe zabavené ich veci. Opäť prichádzali desiatky sťažností. Prosím vás, aby ste to vyriešili. Je to v rozpore so zákazníckymi právami a je smiešne, ak uvádzame bezpečnostné dôvody.
<SPEAKER ID="054" NAME="Jörg Leichtfried" AFFILIATION="PSE">
(DE) Vážená pani predsedajúca, dňa 14. augusta 2008 bol odložený štart jedného letu spoločnosti Ryanair z Rakúska do Spojeného kráľovstva na nasledujúci deň. Letecká spoločnosť sa vtedy zaručila, že uhradí cestujúcim náklady na hotel a presun a v súlade s nariadením (ES) č. 261/2004 bol rozdaný informačný leták upozorňujúci na práva cestujúcich v prípade oneskorenia alebo zrušenia letu.
<P>
Keď jeden cestujúci žiadal spoločnosť Ryanair o preplatenie dodatočných výdavkov, letecká spoločnosť odmietla zaplatiť a svoje rozhodnutie nijako konkrétne nezdôvodnila. Odmietnutie spoločnosti Ryanair zaplatiť je jasné porušenie nariadenia (ES) č. 261/2004, ktoré definuje, aká pomoc má byť poskytnutá cestujúcim v leteckej doprave v rámci EÚ. Ak dôjde k meškaniu alebo k odloženiu letu na nasledujúci deň, cestujúci majú nárok na kompenzáciu, ktorá sa riadi zákonom. Nízkonákladové letecké spoločnosti ako Ryanair musia takisto postupovať podľa zákona a dodržiavať príslušné nariadenia. K takejto situácii dochádza čoraz častejšie, na úkor európskych cestujúcich v leteckej doprave, a je naozaj načase, aby Európska komisia prijala nejaké opatrenie.
<SPEAKER ID="055" NAME="Ryszard Czarnecki" AFFILIATION="UEN">
(PL) Vážená pani predsedajúca, pre 87 rokmi vtedajší vodca svetového komunizmu a Sovietskeho zväzu Lenin rozhodol, že od Gruzínska budú oddelené tri regióny. Dva z týchto regiónov boli Južné Osetsko a Abcházsko. Takmer o 90 rokov neskôr platia Gruzínsko a Európa za toto rozhodnutie vysokú daň. Dnešné zasadnutie Európskeho parlamentu sa náhodou koná súčasne so zasadnutím Európskej rady. Máme preto príležitosť hlasno a jasne odkázať predstaviteľom Únie, že v mene slobody národov a ľudských práv nemôžeme pred ruskou agresiou voči Gruzínsku zatvárať oči.
<P>
Rovnako ako sovietsky útok na Maďarsko v roku 1956 a neskôr útok na Československo v roku 1968, aj toto je ukážkový prípad, kedy veľký štát napadol malý v období po druhej svetovej vojne. Je to však prvý prípad za posledných 60 rokov, keď si veľká krajina prisvojila časť územia malej krajiny s použitím vojenskej sily. Nakoniec aj vyhlásenie takzvanej nezávislosti Abcházska a Južného Osetska je len politické divadlo v réžii pána Putina. Európsky parlament by mal vyjadriť svoju solidaritu s Gruzínskom a všeobecnejšie so všetkými národmi Kaukazu.
<SPEAKER ID="056" NAME="György Schöpflin" AFFILIATION="PPE-DE">
(HU) Ďakujem vám za slovo, pani predsedajúca. Maďarská verejná mienka sa stala svedkom pozoruhodnej manifestácie priamo uprostred gruzínskej krízy. Ruský veľvyslanec v Budapešti vydal značne nediplomatické vyhlásenie namierené proti vodcovi opozície Viktorovi Orbánovi, pretože Orbán sa zastal Gruzínska. Ruský veľvyslanec - a to nemožno opísať inými slovami - pohrozil maďarskej opozícii, a tým väčšine maďarskej spoločnosti, že zo strany ruského štátu nemožno čakať dobrú vôľu. Nie je ťažké rozlúštiť zakódovaný odkaz: ktokoľvek volí FIDESZ, vystavuje sa nevôli Rusov. Odkaz Jeho Excelencie je neskrývanie miešanie sa do maďarských vnútorných záležitostí, a teda do demokratického systému jedného z členských štátov Európskej únie. Maďarsko v tom samozrejme nie je samé, pretože takmer všetkým bývalým komunistickým štátom sa dostalo podobných vyhrážok, ktoré ohrozujú celú Európu.
<SPEAKER ID="057" NAME="Proinsias De Rossa" AFFILIATION="PSE">
. - Vážená pani predsedajúca, napriek svojej vojenskej neutraline nezaujíma Írsko ku kríze, ktorá vypukla v Gruzínsku, neutrálny či nezúčastnený postoj. Verejnosť je hlboko znepokojená, pretože to vyzerá, ako by mocní na všetkých stranách chceli novú studenú vojnu, a má obavy zo samodeštruktívnych rozhovorov o sankciách voči Rusku. Impulzívne reakcie nevytvoria ani nezaručia mier a spravodlivosť ľuďom v regióne, a napokon ani nikde inde.
<P>
Rusko na nás v podstate vypálilo varovný výstrel. Vo svojej reakcii musí EÚ využiť svoje zdroje na vytvorenie nových inštitúcií EÚ schopných rokovaním dosiahnuť záväzné mnohostranné dohody. Musíme sa snažiť budovať nový mierový svet v partnerstve s Ruskom, a nie v opozícii voči nemu.
<SPEAKER ID="058" NAME="Predsedajúca">
Tento bod sa týmto skončil.
