<CHAPTER ID="017">
REACH (návrh nariadenia, ktorým sa stanovujú skúšobné metódy) (rozprava) 
<SPEAKER ID="459" NAME="Predsedajúci">
Ďalším bodom je rozprava o otázke na ústne zodpovedanie, ktorú predložil pán Sacconi v mene Výboru pre životné prostredie, verejné zdravie a bezpečnosť potravín Komisii: Návrh nariadenia, ktorým sa stanovujú skúšobné metódy na účely REACH (B6-0158/2008).
<SPEAKER ID="460" NAME="Guido Sacconi">
autor. - (IT) Vážený pán predsedajúci, dámy a páni, pán komisár, všetci určite dobre viete, že o niekoľko dní, o desať dní, aby som bol presný, sa začne prvá fáza vykonávania nariadenia REACH. Ide o fázu predbežnej registrácie chemických látok. Vzhľadom na túto, dovolím si povedať, slávnostnú chvíľu, sme boli, ako si iste spomínate, pobúrení vymedzením testovania uvedeným vo vykonávacom nariadení REACH. A to z toho dôvodu, že jedným z cieľov predpisov REACH, ktorý sme zabezpečili neľahkým spôsobom v rámci legislatívneho procesu a medziinštitucionálnych rokovaní, bolo konkrétne presadzovanie alternatívnych metód týkajúcich sa testov na zvieratách.
<P>
Keď sme zistili, že v návrhu vykonávacieho nariadenia nefiguruje séria testov, ktoré vedecky schválilo Európske centrum pre legalizáciu alternatívnych metód (ECVAM), pretože v prvom rade ešte neboli schválené na účely regulácie a v druhom rade niektoré z nich, tri z piatich, boli odporučené na schválenie v OECD, boli sme, opakujem, veľmi pobúrení. Je samozrejme správne, že s predpismi REACH by sa malo napredovať tak, ako bolo plánované, ale rovnako je správne, aby mali správny základ, pokiaľ ide o súlad s duchom a účelom tohto najdôležitejšieho nariadenia.
<P>
Ako viete, medzičasom sme viedli medzi sebou rozhovory a 5. mája dostal Parlament list podpísaný komisárom Dimasom v jeho mene a v mene komisára pre výskum, v ktorom nám boli poskytnuté zaujímavé a záväzné odpovede na naše otázky a náš teoretický nesúhlas s týmto nariadením. Musíme uznať, že sa stanovuje riadny spôsob urýchlenia, racionalizácie a tam, kde je to potrebné, sprehľadňovanie procesov schvaľovania alternatívnych metód.
<P>
Naša diskusia dnes večer bude formálnejšia. Som si istý, že tieto záväzky potvrdíte, a tým nám umožníte zajtra prijať naše uznesenie, ktoré bude medzičasom zmenené a doplnené. Po tom, ako tak urobíte, vzhľadom na záväzok, o ktorého potvrdenie vás žiadam, stiahneme naše nesúhlasné stanovisko k nariadeniu. Namiesto toho si poznamenáme tieto záväzky, ale budeme naďalej vyzývať na potvrdenie týchto záväzkov v čo najkratšom čase a na urýchlenú zmenu a doplnenie nariadenia, aby do neho boli pri najbližšej možnej príležitosti zahrnuté alternatívne testy, ktoré boli medzičasom v plnej miere schválené.
<P>
Ďakujem vám, mám pocit, že som skončil ešte skôr, ako uplynul čas na príspevok, čo nám umožní rýchlejšie pracovať.
<SPEAKER ID="461" NAME="Günter Verheugen">
podpredseda Komisie. - (DE) Vážený pán predsedajúci, dámy a páni, pán Sacconi ma dostal do mierne zvláštnej situácie. Ako viete, pán Sacconi, to, čo kritizujete nie je súčasťou mojich právomocí, keďže o celkovú zodpovednosť za projekt REACH sa delím s pánom Dimasom. Preto sa domnievam, že je vhodné, že tu dnes večer som, aby som potvrdil záležitosti, ktoré ste nastolili.
<P>
Komisia poskytne potrebné vysvetlenia postupu, a zdôrazňujem slovo "potrebné", a som vám nesmierne zaviazaný za to, že ste tieto problémy a otázky nastolili, a som vám vďačný za váš veľmi osobný a významný príspevok, ktorý nám pomohol tieto problémy vyriešiť.
<P>
Ako teda budeme postupovať? Interné postupy Komisie uplatňované na schvaľovanie a prijatie nových alternatívnych testovacích metód na účely právnej úpravy budú významným spôsobom zjednodušené a zrýchlené. Na tieto účely začne Komisia zavedením predbežnej analýzy regulačnej relevantnosti, ktorá nám pomôže zamerať sa na proces vedeckého schvaľovania tých testovacích metód, ktoré sú najvhodnejšie ako základ na následné prijatie metódy na účely právnej úpravy.
<P>
V druhom rade obmedzíme počet procedurálnych krokov a zavedieme jasné časové lehoty, s cieľom zjednodušiť a urýchliť súčasný proces. Vzťahuje sa to najmä na prácu poradných výborov a na konzultácie s členskými štátmi.
<P>
Po tretie, všetky dôležité procesné rozhodnutia, ktoré má prijať Komisia, budú prijaté samotnými generálnymi riaditeľmi.
<P>
Po štvrté, zabezpečíme, že nová séria postupov bude transparentnejšia. Internetová stránka, ktorá bude vytvorená v spolupráci so Spoločným výskumným centrom bude neustále poskytovať informácie o danom stave navrhovaných alternatívnych metód. Rozhodnutia o zamietnutí, inými slovami rozhodnutia o prerušení analýzy konkrétnej testovacej metódy, budú na internetovej stránke tiež odôvodnené. Komukoľvek to umožní podrobne sledovať pokrok v prípade každej metódy.
<P>
Komisia tiež príjme opatrenia zamerané na optimalizáciu inštitúcií zapojených do procesu schvaľovania a prijateľnosti na účely právnej úpravy. V prvom rade to znamená skvalitnenie účasti a interakcie agentúr, akými sú Európska agentúra pre chemické látky a Európska agentúra pre lieky, ktoré sa v súčasnosti snažíme prepojiť v rámci jednej siete.
<P>
Okrem toho spoluprácu s OECD je možné takisto skvalitniť v mnohých ohľadoch a mali by sme sa na to zamerať. Nezahŕňa to len vyslanie zamestnancov, aby pracovali v rámci programu OECD Test Guidelines Programme, ale aj poskytovanie finančných prostriedkov pre sekretariát tohto programu.
<P>
Hlavnou prioritou je, a naďalej bude, prijatie alternatívnych metód testovania na účely právnej úpravy. Zároveň budeme monitorovať pokrok v rámci OECD vzhľadom na proces prijatia na účely právnej úpravy v Spoločenstve v prípade neprimeraných časových lehôt na medzinárodnej úrovni.
<P>
Pán Sacconi, sám viete zo svojej skúsenosti na našej spoločnej práci na predpisoch REACH, aký veľký význam ja, osobne, pripisujem veľmi rýchlemu pokroku v oblasti alternatívnych metód. Skutočne sme sa obaja zhodli na tom, že najpokrokovejšie svetové právne predpisy v oblasti chemických látok, ktoré sme prijali v rámci nariadenia REACH nesmú viesť k takému prudkému nárastu počtu zvierat využívaných na skúšobné ciele. Môžete preto počítať s mojim stálym osobným záväzkom v tejto oblasti.
<SPEAKER ID="462" NAME="Thomas Ulmer">
v mene skupiny PPE-DE. - (DE) Vážený pán predsedajúci, pán komisár, pán Sacconi, dámy a páni, moja skupina podporuje návrh uznesenia. Zároveň by som chcel pánovi Sacconimu poďakovať za jeho prácu. Cieľom predpisov REACH, ako ste práve povedali, je byť najlepšími, najdynamickejšími a najpokrokovejšími právnymi predpismi v oblasti chemických látok vo svete. Presne tak to stanovujeme v našom lisabonskom procese. Z tohto dôvodu je tiež teraz dôležité, aby vykonávanie pokračovalo s rovnakou dynamikou a v rovnakom tempe. Rovnako môžeme pomôcť odstrániť veľké množstvo administratívneho zaťaženia prostredníctvom zjednodušovania štruktúr a urýchľovania postupov. Prianím všetkých strán je, aby testovanie na zvieratách bolo posledným východiskom a aby sa počet testov na zvieratách výrazne znížil.
<P>
Na stavovce a primáty sa vzťahuje osobitná ochrana. Je nevyhnutné, aby sa schvaľovanie alternatívnych testov a testov, ktoré sa nevykonávajú na zvieratách, urýchlilo a zjednodušilo. S cieľom ušetriť čas, musí existovať napríklad rámec pre rozhodnutia v jednotlivých prípadoch. V súlade s tým musí vykonávanie zahŕňať predbežný výber testovacích metód, usporiadaných podľa kvality, inými slovami metóda, pri ktorej sa predpokladá najväčšia úspešnosť, sa má schváliť ako prvá. Je dôležité, aby sa prechodné obdobia skrátili a aby sa znížil počet fáz v rámci prechodného procesu, aby sa do rozhodovacieho procesu zapojili generálni riaditelia, aby boli naše agentúry užšie prepojené, aby boli postupy transparentné a aby boli informácie vrátane informácií pre Parlament bezodkladne poskytované.
<P>
V tejto chvíli veľmi dúfam, čiastočne pre obsah listu, ktorý ste nám, pán Verheugen, spolu s pánom komisárom Dimasom a Potočnikom, napísali, že dokážeme rýchlo napredovať v tejto oblasti a že nariadenie REACH v praxi potvrdí, že je najdynamickejším právnym predpisom v oblasti chemických látok vo svete.
<SPEAKER ID="463" NAME="Satu Hassi">
v mene skupiny Verts/ALE. - (FI) Vážený pán predsedajúci, chcela by som veľmi poďakovať pánovi Sacconimu za dosiahnutie dobrých výsledkov v rokovaniach o tejto záležitosti, v ktorých ako spravodajca zastupoval Výbor pre životné prostredie, verejné zdravie a bezpečnosť potravín.
<P>
Keď sa diskutovalo o nových právnych predpisoch EÚ v oblasti chemických látok, REACH, jednou z najväčších obáv verejnosti bolo, že povedie k zvýšeniu množstva testov na zvieratách. V rámci politických skupín v Európskom parlamente sa dospelo k dohode na tom, aby boli právne predpisy nastavené tak, aby sa urobilo všetko pre minimalizáciu počtu testov na zvieratách vrátane zavedenia iných, alternatívnych metód testovania, v čo najväčšej možnej miere.
<P>
Veľmi nás potešili správy od Európskeho centra pre legalizáciu alternatívnych metód (ECVAM) o tom, že množstvo metód, ktoré boli navrhnuté ako alternatívy k testom na zvieratách, bolo vedecky schválených. Preto sme boli zarazení, keď Komisia svoj administratívny súhlas s tými istými alternatívnymi metódami testovania udeľovala tak dlho. Z rozhovorov medzi Výborom pre životné prostredie a Komisiou vyplynulo, že Komisia plánuje čakať, kým tieto testy schváli Organizácia pre hospodársku spoluprácu a rozvoj ako celok, kde rozhodnutie jednej krajiny môže zastaviť celý rozhodovací proces. Výbor pre životné prostredie dal Komisii veľmi jasne najavo, že takéto oddialenie nie je prijateľné a že sme pripravení na uplatnenie nášho práva veta v rámci nového komitologického postupu.
<P>
Veľmi ma teší, že rozhovory, ktoré pokračovali medzi spravodajcom, ktorého výbor vymenoval, pánom Sacconim, a Komisiou viedli k uspokojivému výsledku a že Komisia je teraz zaviazaná k urýchleniu zavedenia alternatívnych metód, s cieľom znížiť počet testov na zvieratách a utrpenie, ktoré je s nimi spojené. List, ktorý poslala Komisia a ktorý podpísali komisári Dimas, Verheugen a Potočnik, bol začlenený do návrhu rozhodnutia, ktoré by mal Parlament zajtra prijať.
<P>
Je veľmi dôležité, aby bola EÚ pripravená prijať rozhodnutia samostatne v prípade, že OECD procesy spomaľuje. Napriek tomu, že sme sa stretli s prekážkami, bude končený výsledok uspokojivý.
<SPEAKER ID="464" NAME="Marios Matsakis" AFFILIATION="ALDE">
Vážený pán predsedajúci, chcel by som len dodať, že pán Sacconi získal reputáciu dôveryhodného, efektívneho a váženého človeka v rámci všetkých činností súvisiacich s predpismi REACH. Preto si zasluhuje našu plnú podporu, ktorú mu aj prejavíme, pokiaľ ide o súčasný návrh nariadenia, ktorým sa stanovujú skúšobné metódy REACH. Chcel by som mu poďakovať za náročnú prácu, ktorú v tejto oblasti vykonáva.
<SPEAKER ID="465" NAME="Predsedajúci">
Dostal som jeden návrh uznesenia podľa článku 108 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok.
