<CHAPTER ID="007-08">
8. Biela kniha Komisie s názvom Adaptácia na zmenu klímy: Európsky rámec opatrení (
<SPEAKER ID="093" NAME="Vittorio Prodi">
spravodajca. - (IT) Vážený pán predsedajúci, dámy a páni, zmena klímy je skutočnou hrozbou, ktorej musíme byť pripravení čeliť aj napriek rôznemu dosahu, ktorý bude mať na naše krajiny. Zhoršovanie ekosystémov zasadí tvrdú ranu zdraviu našich hospodárstiev a európskych občanov. Už v minulosti sme vyzývali na diplomaciu a spravodlivosť v oblasti zmeny klímy; teraz ju musíme budovať, vystupujúc jednotne.
<P>
Som presvedčený, že Európska únia musí aj naďalej stáť v čele boja proti zmene klímy a že akékoľvek omeškanie pri realizácii týchto opatrení neprimerane zvýši environmentálne, sociálne a hospodárske náklady. V prvom rade si musíme uvedomiť ústrednú úlohu miestnych a regionálnych orgánov a potrebu spolupracovať s nimi s cieľom koordinovať ekologické a hospodárske inovácie, ktoré umožnil technologický pokrok.
<P>
Prijatím bielej knihy vyzývame Komisiu a členské štáty, aby rozvíjali verejno-súkromné partnerstvá s cieľom pomôcť pri financovaní všetkých iniciatív, ktoré súvisia s politikami na prispôsobenie sa zmene klímy. Je nevyhnutné starať sa o každý štvorcový meter nášho územia a chrániť tak pôdu a zachytávať vodu, aby sa predišlo erózii. Je tiež potrebné zásobiť vodonosné vrstvy vodou vrátane priamej injektáže povrchových vôd. Na to, aby bolo prispôsobenie sa zmene klímy možné, je potrebný systematický prístup, ktorý zahŕňa energiu z obnoviteľných zdrojov.
<P>
Chcel by som sa tiež srdečne poďakovať všetkým svojim kolegom, ktorí prispeli k úspešnému vypracovaniu tejto správy.
<P>
(potlesk)
