<CHAPTER ID="012">
Príprava zasadnutia Európskej rady (11. - 12. december 2008) (rozprava) 
<SPEAKER ID="027" NAME="Predseda">
Ďalším bodom programu sú vyhlásenia Rady a Komisie o prípravách zasadnutia Európskej rady, ktoré sa uskutoční 11. a 12. decembra 2008.
<SPEAKER ID="028" NAME="Jean-Pierre Jouyet">
úradujúci predseda Rady. - (FR)Vážený pán predseda, pán predseda Komisie, dámy a páni, v prvom rade by som sa, pán predseda, chcel pripojiť k vám a vyjadriť svoju sústrasť, porozumenie a solidaritu s obeťami týchto barbarských činov v Bombaji, ako aj indickému ľudu, ktorý je tiež obeťou týchto tragických udalostí.
<P>
Tiež by som chcel povedať, že po privítaní pána Guardansa po jeho prílete na letisko Roissy na európskej úrovni sa všetci musíme poučiť z našej spolupráce medzi rôznymi konzulátmi a, opakujem vaše slová, pán predseda, určite musíme zlepšiť koordináciu v tejto oblasti na európskej úrovni ešte pred nadviazaním diplomatických stykov.
<P>
Na záver by som sa chcel pripojiť k vyjadreniu sústrasti s obeťou zo Španielska a v mene Rady prejaviť solidaritu s našimi španielskymi priateľmi a španielskymi úradmi.
<P>
Vážený pán predseda, pán predseda Komisie, dámy a páni, nadchádzajúce zasadnutie Európskej rady, ktoré sa uskutoční 11. a 12. decembra - ospravedlňujem sa, nespomenul som pani podpredsedníčku Európskej komisie, pani Wallströmovú - je veľmi dôležité. Má veľmi vyčerpávajúci program: má sa prerokovať budúcnosť Lisabonskej zmluvy, reakcia Európy na medzinárodnú hospodársku a finančnú situáciu, boj proti zmene klímy a energetický balík.
<P>
Pokiaľ ide o Lisabonskú zmluvu, sme v kontakte s Komisiou, s našimi írskymi priateľmi. Za posledných niekoľko dní sa v Írsku vykonala nadstranícka práca, na ktorej ste sa, pán predseda, zúčastnili ako zástupca Európskeho parlamentu. Írsky parlament vám tiež položil túto otázku. Domnievam sa, že práca tejto skupiny vedie k dosiahnutiu troch výsledkov.
<P>
Prvý je, že írski poslanci si myslia, že Írsko riskuje, že bude do určitej miery odsunuté na okraj Európskej únie a následne bude znášať strednodobé a krátkodobé dôsledky.
<P>
Druhým prvkom je to, že plnohodnotná a úplná účasť Írska v Európskej únii podľa ich názoru ešte zostáva celkom žiaduca.
<P>
Napokon tretí spočíva v tom, že Írsko musí navrhnúť také riešenie, aby mohlo ostať kľúčovým účastníkom na európskom projekte a reagovať na obavy vyjadrené 12. júna, kedy sa konalo referendum.
<P>
Ako viete, írska vláda zatiaľ nezaujala oficiálne stanovisko a neuviedla, či schvaľuje alebo neschvaľuje tieto odporúčania a či ich chce alebo nechce vykonávať, alebo akú metódu chce použiť. Sme v kontakte a do konca týždňa sa uskutoční ďalší kontakt s predsedníctvom Rady medzi predsedom vlády Cohenom a prezidentom Sarkozym.
<P>
Pochopíte, že nemôžem hovoriť v mene írskych úradov. Pokiaľ však ide o predsedníctvo Rady, veľmi radi pomôžeme našim írskym priateľom, pochopíme ich možné požiadavky v rôznych oblastiach a právne záruky, ktoré potrebujú, samozrejme, pri súčasnom rešpektovaní a zvážení skutočnosti, že dvadsaťpäť parlamentov už túto Zmluvu ratifikovalo, že začiatkom roka 2009 očakávame 26. ratifikáciu a že si želáme vyslať jasný a pozitívny signál, pokiaľ ide o aktuálne nadobudnutie platnosti Lisabonskej zmluvy. Toto je kompletný orientačný plán Komisie, ktorý navrhneme a o ktorom budeme rokovať na zasadnutí Európskej rady.
<P>
Pokiaľ ide o hospodársku a finančnú situáciu, na túto tému sme už mali v tomto Parlamente niekoľko rozpráv. Keďže Európa je vážne zasiahnutá spomalením hospodárskeho rastu, rád by som zdôraznil hlavné problémy. V tejto výnimočnej situácii, ktorej čelíme, musíme ukázať, že sme schopní reagovať. Musíme preukázať jednotu a rovnakú efektívnosť rozhodovacieho procesu, akú sme preukázali vlani v októbri, keď bolo potrebné nájsť koordinovaný postup v súvislosti s nebezpečenstvom kolapsu celého finančného sektora. Predsedníctvo bude v tomto duchu usmerňovať prácu na zasadnutí Rady 11. a 12. decembra.
<P>
Predseda Komisie pán Barroso to dokáže vyjadriť lepšie ako ja. Komisia prijala návrhy Plánu hospodárskej obnovy Európy 26. novembra. Návrhy boli preskúmané v pondelok na zasadnutí Rady pre konkurencieschopnosť a Rady ministrov hospodárstva a financií. Týmto sa vytvára koordinovaný európsky postup v reakcii na hospodársku krízu, ktorý sprístupňuje nástroje Spoločenstva a umožňuje členským štátom prijať opatrenia, ktoré sú pre ich situáciu najvhodnejšie, vo vzájomnej tesnej koordinácii a pri súčasnom dodržiavaní určitých zásad.
<P>
Pokiaľ ide o predsedníctvo Rady, rád by som povedal, že návrhy Komisie predstavujú posun správnym smerom. Musíme sa snažiť uvoľniť vedľajšie finančné prostriedky z rozpočtu Spoločenstva, kdekoľvek sú k dispozícii v rámci Európskeho sociálneho fondu, Európskeho fondu pre prispôsobenie sa globalizácii a štrukturálnych fondov. Podľa návrhu Komisie musíme tiež využiť viac prostriedkov z Európskej investičnej banky a spoliehame sa na to, že váš Parlament sa v plnom rozsahu zúčastní na mobilizácii inštitúcií Spoločenstva a bude tak reagovať na túto krízu.
<P>
V nasledujúcom roku zodpovedajú najmä členské štáty za zapojenie všetkých dostupných prostriedkov na podporu hospodárskych aktivít, pričom zohľadnia predpovede vypracované Komisiou, ako aj inými inštitúciami. Komisia navrhuje zapojiť spoločné úsilie do aktivít, ktoré sa môžu vykonať na úrovni Spoločenstva, a aktivít, ktoré sa vykonávajú v členských štátoch až do výšky 200 miliárd EUR, to znamená 1,5 % HDP Spoločenstva. Viem, že uvedené hodnoty vyvolávajú určitú obavu. Ako predsedníctvu sa nám zdá, že úsilie navrhnuté Komisiou je reakciou na problémy, ktorým musíme čeliť, ako aj na potrebné stimuly.
<P>
Všetci si uvedomujeme, že orgány Spoločenstva nemôžu zaručiť všetko, pretože ich nástroje sú obmedzené najmä z hľadiska rozpočtu, a to najmä v súvislosti s prideľovaním rozpočtových prostriedkov, a že nie všetko sa môže vykonať na úrovni Spoločenstva. Úrady však musia zaručiť, že opatrenia zamerané na národnú obnovu budú konzistentné a koordinované, aby sa dosiahol čo najväčší celkový účinok hospodárskej obnovy v prospech Únie.
<P>
Spolu s Komisiou sa domnievame, že potrebujeme cielené sektorové a prechodné podporné opatrenia. Tieto opatrenia musia byť zlučiteľné s dlhodobými prioritami Únie a lisabonskej stratégie a musia sa rýchlo vykonať. Sme toho názoru, že prioritné opatrenia musia byť zamerané na európsku priemyselnú základňu, najmä na "nosné" priemyselné odvetvia ako automobilový priemysel, ktorý, ako viete, je veľmi vážne ovplyvnený spomalením hospodárskeho rastu. Členským štátom by sa malo umožniť, aby v spojení s Európskou investičnou bankou poskytovali podporu svojim priemyselným výrobcom s cieľom podporiť ich úsilie rozvíjať nové technológie, najmä ekologické automobily.
<P>
Musíme tiež získať, ako bolo zdôraznené na zasadnutí Rady pre konkurencieschopnosť, viac manévrovacieho priestoru na podporu malých a stredných podnikov, ktoré táto kríza najviac negatívne ovplyvnila a ktoré sú ohrozené najmä obmedzením úverov, ak zoberieme do úvahy pretrvávajúci stav európskeho finančného odvetvia. Sme odhodlaní dosiahnuť podľa možnosti čo najambicióznejší celkový plán počas tohto zasadnutia i na nadchádzajúcich zasadnutiach Rady, ktoré sa uskutočnia 11. a 12. decembra.
<P>
Vážený pán predseda, v súvislosti s klimatickým a energetickým balíkom sa bude zajtra v tomto Parlamente konať rozprava. V mene Rady by som sa chcel znova poďakovať Parlamentu za jeho mimoriadne konštruktívny postoj v rámci dialógu, ktorý sme mali o klimatickom a energetickom balíku. Naším cieľom aj naďalej zostáva dosiahnutie dohody v prvom čítaní do konca mesiaca. Nie je to len márnomyseľný projekt francúzskeho predsedníctva a nie je to ani otázka zisťovania, či to bude ďalší úspech, ktorý si predsedníctvo pripíše k dobru. To nie je problém. Problém spočíva v tom, že, opakujem, Európa musí byť pripravená dodržať stanovené medzinárodné časové rámce a zohľadniť plán na rok 2009 a musí byť pripravená prevziať iniciatívy požadované na konferencii v Poznani, ktorá sa práve začala, a na konferencii v Kodani, ktorá sa uskutoční budúci rok v novembri.
<P>
Vaši spravodajcovia si to veľmi dobre uvedomujú. Medzi vaším Parlamentom a Jeanom-Louisom Borloom sa uskutočnilo veľké množstvo významných výmen názorov s cieľom úspešne ukončiť toto rokovanie. Cieľ predsedníctva, ktorý chceme dosiahnuť, je jasný: mať ciele a konzistenciu v balíku, ktorý navrhla Komisia. Tieto ciele a táto konzistencia sa musia chrániť. Nesmieme sa odchýliť od argumentov, ktoré na začiatku navrhla Európska komisia.
<P>
Musíme začleniť dve zložky: prvá obsahuje dostatočnú flexibilitu vo vzťahu k tým krajinám, ktoré s ohľadom na ich zemepisnú polohu a hospodársky rozvoj musia vynaložiť úsilie v oblasti zníženia emisií skleníkových plynov, a mám na mysli najmä strednú a východnú Európu. Druhá zložka obsahuje zisťovanie flexibility potrebnej pre priemyselné odvetvia, ktoré boli týmito problémami energetickej spotreby najvážnejšie zasiahnuté. V tomto duchu veľmi úzko spolupracujeme s Komisiou a s ostatnými členskými štátmi a musíme byť všetci jednotní, aby sme mohli dosiahnuť konkrétne výsledky a aby sa tento balík mohol prijať do konca roka.
<P>
Takže, vážený pán predseda, pán Barroso, dámy a páni, táto Rada má rozhodujúci význam. Európa sa teraz nachádza na križovatke v niekoľkých oblastiach, konkrétne v inštitucionálnej, hospodárskej a energetickej oblasti. Toto zasadnutie Rady bude zložité. Musí byť schopné riešiť situáciu v Európskej únii. Preto musíme urobiť v Rade, Komisii aj v Parlamente naozaj všetko, čo je v našich silách, aby sme úspešne dosiahli ciele, ktoré sme si stanovili v rôznych oblastiach. Samozrejme, uvedomujeme si, že naša úloha je zložitá.
<SPEAKER ID="029" NAME="José Manuel Barroso" LANGUAGE="FR">
Vážený pán predseda, pán Jouyet, dámy a páni, predovšetkým chcem povedať, že súhlasím so všetkým, čo ste, pán Pöttering, povedali v súvislosti s tragédiou, ktorá sa odohrala v Bombaji, a že sa stotožňujem s vašimi názormi v súvislosti s potrebou ducha európskej solidarity, ako aj s tým, čo je potrebné urobiť, aby sa myšlienka skutočného európskeho občianstva zaviedla do praxe.
<P>
Domnievam sa, že budeme schopní poučiť sa z týchto udalostí a demonštrovať reálnosť týchto skvelých myšlienok európskeho občianstva a európskej solidarity.
<P>
V priebehu niekoľkých uplynulých mesiacov, pán predseda, vážené poslankyne, vážení poslanci, Európska únia skutočne čelila celému radu vážnych problémov: konflikt v Gruzínsku, nebývalá finančná kríza a neočakávaná recesia.
<P>
Európska únia doteraz správne posúdila tieto mimoriadne udalosti a som absolútne presvedčený o tom, že si počínala so cťou. Vďaka spoločnému odhodlaniu a úzkej spolupráci našich troch inštitúcií, a musím dodať, že aj vďaka energii a skúsenostiam francúzskeho predsedníctva, sa vyjasnila užitočnosť a dôležitosť európskej dimenzie. Dokázali sme najmä Európanom, ale aj svetu všeobecne, že Európska únia túto úlohu zvládla: ukázala schopnosť zabezpečiť rýchly a koordinovaný postup a pripravenosť spolupracovať s partnermi na svetovej scéne.
<P>
V jednej veci by sme však mali mať absolútne jasno a mali by sme byť k sebe úprimní: bude ešte potrebné vykonať kľúčovú prácu. Z dôvodu veľkého množstva úloh, ktoré pred nami stoja, najmä troch veľkých úloh, ktoré možno vyriešiť len vtedy, ak tri hlavné európske inštitúcie - Parlament, Rada a Komisia - budú naďalej navzájom spolupracovať a ak si každá z nich bude plniť svoje poslanie v snahe dosiahnuť spoločné ciele. Predovšetkým je potrebné prijať rozhodujúce opatrenia, ktoré sa musia okamžite zaviesť, s cieľom priviesť Európu na cestu hospodárskej obnovy a reagovať na krízu v reálnom hospodárstve; po druhé ukázať, že Európa sa vybavuje zdrojmi s cieľom stať sa popredným svetovým hospodárstvom s nízkymi emisiami uhlíka, ako aj to, že sme schopní udržať si pozíciu svetovej vedúcej mocnosti v boji proti zmene klímy; a po tretie vypracovať strategický plán realizácie Lisabonskej zmluvy.
<P>
Som presvedčený, že existuje mnoho ďalších oblastí, ktoré by som mohol uviesť, najmä oblasť vonkajších vzťahov, a chcel by som povedať, že my v Komisii sme hrdí na to, že sme schválili komuniké, ktoré pre politiku Východného partnerstva vymedzuje veľmi ambiciózne ciele, ale keďže času je málo, teraz sa sústredím na tie tri úlohy, o ktorých si myslím, že sú najväčšími úlohami, ktoré čakajú Európsku radu v decembri.
<P>
Pozrime sa predovšetkým na plán hospodárskej obnovy Európy. V priebehu rozhovorov, ktoré sa uskutočnili pred zasadnutím Európskej rady v októbri tohto roku, mali problémy reťazový účinok a finančná kríza sa už rozširovala do reálnej ekonomiky.
<P>
O týždeň neskôr v schválenom komuniké Komisia navrhla politický rámec opatrení na úrovni EÚ. Povedali sme, že na finančnú krízu je potrebná ekonomická odpoveď, ktorá sa musí poskytnúť koordinovaným spôsobom. Dosiahla sa všeobecná zhoda k tomuto politickému rámcu, ktorý schválila Európska rada na svojom poslednom neformálnom zasadnutí a ktorý minulý mesiac na svojej prvej schôdzi schválil aj Parlament. Tento politický rámec bol však zapracovaný aj do globálnej stratégie vymedzenej na samite G20, kde sa použil ako podklad pre rokovanie. Napokon prístup, ktorý odporúča tento referenčný politický rámec, prijali členské štáty pri vymedzovaní vlastného postupu činnosti.
<P>
Plán hospodárskej obnovy Európy, ktorý som minulý týždeň predložil, okrem poskytnutia podrobných metód vykonávania povýšil túto koordináciu na novú úroveň ambícií.
<P>
Chcel by som oceniť podporu, ktorú Parlament poskytuje plánu obnovy vo forme diskusií vo svojich parlamentných výboroch a rozpráv na plenárnych schôdzach, a najmä diskusiu, ktorá sa uskutočnila v rámci konferencie predsedov. Chcel by som tiež poďakovať predsedovi Parlamentu a predsedom rôznych skupín za príspevky, ktoré umožnili túto rozpravu. Pri vykonávaní tohto plánu musí prebiehať rovnaký udržateľný dialóg ako pri jeho príprave.
<P>
Náš plán obnovy, ktorý obsahuje desať podrobných priorít, tým, že navrhuje poskytnutie 200 miliárd EUR na posilnenie rozbehu nášho hospodárstva, ukazuje vysoký stupeň súčinnosti, ktorý nemá na európskej úrovni obdobu. Táto úloha bola náročná a riziko, že zlyhá, bolo tiež veľmi veľké, keďže sa musel stanoviť ambiciózny plán v rovnakom rozsahu ako potreba. Plán nevychádza z najmenšieho spoločného menovateľa, neignoruje však ani rozpočtové a ekonomické situácie, ktoré sú v rôznych členských štátoch veľmi odlišné aj napriek tomu, že všetky členské štáty sú súčasťou spoločného trhu a väčšina z nich má spoločnú menu. Musíme preto priznať, že to nie je jednoduchá úloha a že z intelektuálneho a zrejme aj z politického hľadiska je skutočne veľmi ťažké nájsť ekonomickú odpoveď pre 27 krajín s takými rozdielnymi východiskovými bodmi.
<P>
Z tohto dôvodu sme nevymedzili jednotný plán pre všetkých, ale stanovili sme koordinovaný plán založený na nástrojoch, ktoré už máme v Európe k dispozícii: Pakt stability a rastu a lisabonskú stratégiu pre rast a zamestnanosť, avšak s vymedzením spoločných cieľov, ktoré sa majú koordinovane presadzovať na účely obnovy hospodárstva.
<P>
Tento plán sa teraz musí preniesť do reálneho života. Koncepcia koordinácie sa nesmie uplatňovať len v dobe uzatvorenia dohody, ale aj v priebehu jej realizácie, pretože cena za nečinnosť sa nedá akceptovať. Sami to môžeme dosvedčiť: k zániku pracovných miest dochádza každý deň. Nemôžeme čakať, až sa hospodársky pokles ešte väčšmi prehĺbi a prerastie do vážnej krízy.
<P>
Domnievam sa, že všetci vidíme zmenu postoja, aj keď sa táto zmena postoja ešte celkom nepremietla do konkrétnych rozhodnutí. Každý si veľmi dobre uvedomuje, že nejde o bežný pokles hospodárskej činnosti. Nachádzame sa v úplne odlišnej situácii, ktorá nie je bežným poklesom hospodárskej činnosti; opakujem, nachádzame sa vo výnimočnej situácii a nastal čas konať.
<P>
Každá inštitúcia si musí splniť svoje záväzky. Komisia to urobila tak, že predložila tento plán, a bude v tom naďalej pokračovať s cieľom zabezpečiť jeho vykonávanie. Spolieham sa na Parlament, že bude ostražitý a každej inštitúcii pripomenie jej záväzok. Tento plán obnovy poskytuje politický rámec potrebný pre rozhodné a ambiciózne kroky. Verím, že plán je ambiciózny a zároveň aj realistický; nemalo by zmysel predkladať návrhy, ktoré nemajú šancu byť schválené. Zároveň si však musíme túto ambíciu zachovať.
<P>
Tento plán dokazuje, že základné zásady zavedené Paktom stability a rastu a lisabonskou stratégiou nám umožnili poskytnúť skutočné európske riešenie.
<P>
Je to veľká príležitosť, ktorej sa Európa musí chopiť. Domnievam sa, že je to skutočná skúška Európy. Je to nielen skúška ekonomickej odpovede Európy, ktorá je dosť náročná, ale aj samotnej myšlienky Európy. V čom spočíva naša myšlienka Európy? Chceme alebo nechceme mať európsku odpoveď na európske a celosvetové ekonomické problémy?
<P>
Európa zjednotená v postupe môže dokázať, že je schopná: zabezpečiť potrebnú koordináciu, aby každý mohol zapojiť do boja všetky svoje sily; v závislosti od individuálnych potrieb poskytnúť požadované rozpočtové stimuly s cieľom zaručiť skutočný vplyv a pritom zabezpečiť krátkodobú a dlhodobú životnosť úrovne verejných výdavkov; zabezpečiť inteligentné využitie krátkodobých nástrojov na podporu dlhodobej konkurencieschopnosti zabitím dvoch múch jednou ranou: stimul musí krátkodobo obmedziť vplyv krízy na domácnosti, pracovníkov a podnikateľov, pričom súčasne uľahčí prechod k hospodárstvu s nižšou energetickou náročnosťou a zároveň podporí reformy európskej konkurencieschopnosti v strednodobom a dlhodobom výhľade. Zabezpečí, aby všetky naše opatrenia obsahovali kľúčové požiadavky solidarity a sociálnej spravodlivosti, ktoré sa v tejto krízovej dobe musia primárne zamerať na najzraniteľnejších.
<P>
Preto sme si stanovili tri jasné priority, tri základné kamene stratégie, ktorej základnou prioritou vo všetkých oblastiach sú potreby najzraniteľnejších odvetví spoločnosti.
<P>
Toto nie je doba na obmedzovanie činností na národnú úroveň. Mali by sme si to uvedomiť. Rád by som tento odkaz poslal Európskej rade a viem, že sa môžem na Parlament spoľahnúť, že môj odkaz odovzdá. Jedine riešenie na európskej úrovni bude dostatočné na to, aby zmenilo veci k lepšiemu a v prospech každého.
<P>
Dôležitá je podpora Parlamentu. Preto by som vás chcel požiadať, aby ste preskúmali nové návrhy, urýchlili postupy a prispôsobili európsky rozpočtový rámec. Aj tu sa musíme jasne vyjadriť. Myslím si, že by si to celkom protirečilo, keby sme teraz chceli požiadať členské štáty, aby vyvinuli ďalšie úsilie v súvislosti s ich rozpočtami, s oživením rozpočtov, zatiaľ čo my na európskej úrovni sme neboli schopní využiť všetky prostriedky, ktoré sme mali k dispozícii v rozpočte Spoločenstva.
<P>
Komisia preto podľa môjho názoru vypracovala dobrý návrh, v ktorom sa uvádza, že všetky nevyužité rozpočtové prostriedky by sa mali použiť na podporu určitých programov a na začatie určitých európskych aktivít buď na prepojenia, inováciu, energie ohľaduplné z klimatického hľadiska, alebo na stratégiu hospodárskej obnovy, ktorá má plný potenciál aj zo strednodobého hľadiska. Som presvedčený, že minimálne toto by sa malo urobiť.
<P>
Predovšetkým vás však vyzývam, aby ste vysvetlili našim spoluobčanom, akým spôsobom Európska únia poskytuje ochranu. Nie prijímaním opatrení v mene štátov, ale práve naopak, zvyšovaním efektívnosti opatrení, ktoré štáty prijali, a nášho úsilia s cieľom stimulovať dopyt a obnoviť dôveru v prospech všetkých našich občanov.
<P>
predseda Komisie.- Druhým bodom programu Európskej rady je zmena klímy. Viem, koľko času a pozornosti venoval tento Parlament klimatickému a energetickému balíku. Dokázali ste, že je to skutočne jeden z najdôležitejších politických, hospodárskych a "civilizačných" projektov našej doby. Ak zhodnotíme to, čo bude historickým rozhodnutím, vaša podpora cieľa a váš prínos k spôsobu, akým by sa mal tento cieľ dosiahnuť, budú dôkazom toho, že boli neoceniteľné.
<P>
Už uplynul takmer rok odvtedy, čo Komisia predložila svoje návrhy. Vtedy sme boli svedkami veľkého hospodárskeho úpadku. V časoch silného tlaku boli pochopiteľné obavy zo strany priemyselných podnikov.
<P>
Záväzok voči základnému cieľu však nezoslabol: splniť ciele 20 - 20 - 20 do roku 2020; ukázať spôsob, ako budúci rok dosiahnuť globálnu dohodu v Kodani; dokázať, že to myslíme vážne, a keď hovoríme o týchto otázkach, máme na mysli prácu.
<P>
Samozrejme, že sa veľa musí vykonať pred tým, než Rada a Parlament dosiahnu konečnú dohodu. Tak by to malo byť. Sú to veľmi dôležité rozhodnutia ovplyvňujúce život každého Európana. Zaslúžia si, aby sa k nim pristupovalo vážne. Musí sa nám to podariť.
<P>
Zasadnutie Európskej rady na budúci týždeň bude kľúčové pre dosiahnutie dohody medzi hlavami štátov a predsedami vlád 27 štátov. Aj keď je zhoda 27 štátov nevyhnutnou podmienkou pre dosiahnutie dohody, sama osebe nestačí. Verte mi, nik nepozná lepšie dôležitú úlohu, ktorú zohráva Parlament ako spoločný zákonodarca, než Komisia. Čas znova potvrdil, že vaša úloha je nenahraditeľná nielen z dôvodu demokratickej legitímnosti európskych právnych predpisov, ale aj pre svoju účinnosť.
<P>
Vaša práca je veľmi dôležitá pri budovaní širokého konsenzu na úrovni strán a štátov v dôležitých právnych predpisoch. Budeme od vás požadovať, aby ste zohrali kľúčovú úlohu aj v súvislosti s klimatickým a energetickým balíkom. Veľa sa už dosiahlo na nedávnych trojstranných rokovaniach. Som presvedčený, že aj zostávajúcu časť cesty môžeme prejsť spoločne. Skutočne verím, že na zasadnutí Európskej rady môžeme a mali by sme dosiahnuť dohodu, a vítam úsilie francúzskeho predsedníctva Rady, ktoré pracuje veľmi usilovne a s ktorým Komisia aktívne spolupracuje. Z tohto dôvodu navrhujem, aby sa hneď po skončení zasadnutia Európskej rady prijal tento výsledok trojstranného rokovania s Európskym parlamentom s cieľom vyriešiť zostávajúce rozdiely a preniesť politickú dohodu do právnych textov.
<P>
Som presvedčený, že budeme schopní dokončiť prácu načas a dokázať, že opatrenia týkajúce sa zmeny klímy, energetickej bezpečnosti a hospodárskeho rastu sa môžu a musia realizovať vzájomne sa podporujúcim spôsobom. To je najlepší odkaz, ktorý môžeme vyslať pred európskymi voľbami, ale aj pred nástupom prezidenta Spojených štátov do úradu a v súvislosti s kodanským stretnutím. Zaväzujem sa, že Európska komisia bude s vami neúnavne spolupracovať na tom, aby sa to podarilo dosiahnuť.
<P>
Nepochybne budú i takí, ktorí budú tvrdiť, že rokovanie o Lisabonskej zmluve v súčasnej dobe odvracia pozornosť od problémov. Mýlia sa. V súčasnosti sa potvrdzuje, že Európska únia je z hľadiska podpory dobrých hospodárskych a sociálnych životných podmienok svojich obyvateľov dôležitejšia ako kedykoľvek predtým. To, že jej poskytujeme nástroje na plnenie tejto úlohy efektívnejším a demokratickejším spôsobom, neznamená odvracanie pozornosti od problémov. To je nevyhnutnosť. Kríza, v ktorej sa nachádzame, len zdôrazňuje túto potrebu.
<P>
Verím, že Európska únia preukázala dostatočnú vyspelosť, keď na hlasovanie v Írsku proti Zmluve reagovala rešpektovaním tohto výsledku a tým, že poskytla írskym úradom čas na preskúmanie a analýzu tohto výsledku, ako aj na hľadanie spôsobu, ako riešiť túto situáciu.
<P>
Európa okrem toho ukázala svoje odhodlanie pokračovať v práci na dosiahnutí novej Zmluvy. Členské štáty pokračujú v procese jej ratifikácie. Komisia, ako aj tento Parlament naďalej podporujú túto Zmluvu. Nepostavili sme sa proti Írsku, ale sme s ním spolupracovali na hľadaní správneho postupu.
<P>
Potreba dosiahnuť platnosť Zmluvy je naďalej naliehavá. Je potrebné rešpektovať rozhodnutie 25 národných parlamentov, ktoré Zmluvu ratifikovali. Najdôležitejším cieľom Európskej rady musí byť určenie spoľahlivého postupu, ktorý Írsku umožní, aby tiež ratifikovalo Zmluvu. S cieľom nájsť východisko z tejto patovej situácie musíme do konca budúceho týždňa vypracovať strategický plán.
<P>
Rok 2008 sa zapíše do historických kníh ako rok, v ktorom Európska únia stála pred jednou zo svojich najťažších skúšok. Tiež si však myslím, že to bol rok, v ktorom preukázala dostatok odhodlania, rozhodnosti a odvahy pri riešení problémov. Využime niekoľko nasledujúcich týždňov na to, aby sme pre budúcnosť zanechali dedičstvo silnejšej a ambicióznejšej Európskej únie.
<P>
(potlesk)
<SPEAKER ID="031" NAME="Joseph Daul">
v mene skupiny PPE-DE. - (FR) Vážený pán predseda, vážený pán Jouyet, vážený pán predseda Komisie, dámy a páni, zasadnutie Európskej rady, ktoré sa uskutoční na budúci týždeň, bude skúmať najmä odpoveď na súčasnú hospodársku krízu. V prvom rade by som chcel vzdať hold práci Európskej komisie. Od začiatku finančnej krízy Komisia predložila veľké množstvo dokumentov s cieľom zmeniť globálnu finančnú architektúru. Okrem týchto opatrení bol minulý týždeň predložený plán obnovy, ktorý všetci vítame a ktorý predstavuje vhodný nástroj na riešenie súčasných problémov.
<P>
Podobne ako Komisia sa domnievame, že plán obnovy sa musí čo najrýchlejšie zaviesť, a podobne ako Komisia si myslíme, že kľúčom k úspechu je koordinácia týchto opatrení na obnovu hospodárstva. Hospodárstvo a sociálna súdržnosť sú v našich krajinách základnou prioritou. Na vyriešenie problémov z dlhodobého hľadiska však musíme preukázať odhodlanie aj zodpovedný prístup. Návrhy Komisie, ktorých cieľom je spojiť všetky politické nástroje dostupné na európskej a národnej úrovni na boj proti kríze, predstavujú vynikajúci prístup.
<P>
Našou prioritou musí byť urobiť všetko, čo sa dá a čo môže zabrániť tomu, aby zhoršujúca sa situácia prerástla do recesie. Musíme obnoviť dôveru spotrebiteľov, pretože len to dokáže rýchlo zvrátiť túto situáciu. Je mi veľmi ľúto, že niektoré politické skupiny nepostupujú rovnako a chcú využiť krízu na získanie politických výhod. Cieľom stredopravicových strán, teda naším cieľom, nie je chrliť slogany, ale obnoviť stabilitu, rast a pracovné miesta. Bodka.
<P>
Naším cieľom je aj ukázať Európanom, čo je potrebné brániť za každú cenu: náš model sociálneho trhového hospodárstva, ktorý nám závidí celý svet a za ktorý musíme bojovať, pretože len on môže zaistiť našu sociálnu súdržnosť a byť jej zárukou. Keby som bol kapitalista, každý by to vedel.
<P>
Niektorí ľudia pri riešení krízy, ktorá vyžaduje naliehavé, realistické a pragmatické opatrenia, radšej obviňujú opozíciu, aby zakryli vlastné hriechy. Veľmi dobre si uvedomujeme vážnosť tejto krízy, ale uvedomujeme si aj svoju povinnosť prijať opatrenia na základe svojich hodnôt a pragmatických postupov, akými pristupujeme k riešeniu vecí s cieľom nájsť správnu vyváženosť medzi krátkodobým a dlhodobým hľadiskom.
<P>
Opatrenia, ktoré sa stali nevyhnutné na riešenie súčasných problémov, nesmú ohroziť našu budúcnosť. Z tohto dôvodu podporujeme prístup Komisie, na základe ktorého sa jej opatrenia začleňujú do rámca lisabonskej stratégie pre rast a zamestnanosť. Táto stratégia je skutočne najlepšou zárukou zachovania nášho sociálneho modelu; akákoľvek iná stratégia by bola nezodpovedná. Prijatie opatrení na obnovu však neznamená, že členské štáty sa môžu zriecť štrukturálnych reforiem, ktoré sú dôležité pre prispôsobenie ich hospodárstva.
<P>
Dámy a páni, Európska rada sa bude venovať aj klimatickému a energetickému balíku, ktorým sa francúzske predsedníctvo celkom správne zaoberalo ako jednou zo svojich kľúčových priorít. Rokovania o väčšine dokumentov z tohto balíka stále pokračujú a vyzývam všetkých, ktorí sú do rokovaní zapojení, aby urobili všetko, čo je v ich silách, pre dosiahnutie uspokojivej dohody.
<P>
Globálne otepľovanie je realita, na ktorej nič nemení finančná kríza ani súčasná hospodárska kríza. Európska únia musí svojim partnerom vo svete ukázať cestu prijatím zodpovedného politického postoja, ktorý bude pre súčasnú situáciu primeraný. Jej boj proti zmene klímy však musí pokračovať.
<P>
Skutočnosť, že sa dosiahol pokrok v jednom z dokumentov týkajúcich sa klimatického a energetického balíka, je veľmi pozitívnym znamením a dôkazom toho, že existuje reálna snaha posunúť sa v týchto textoch, a ja ju len vítam. Vzdávam hold odhodlaniu francúzskeho predsedníctva, ktoré vynaložilo všetko úsilie na dosiahnutie dohody. Tiež by som chcel vyjadriť svoje želanie, aby naši írski priatelia predložili Európskej rade strategický plán, ktorý bude reálny a ambiciózny a ktorý poskytne časový plán na ukončenie tejto patovej inštitucionálnej situácie.
<P>
Táto kríza nám znova ukázala, že Európa musí byť schopná rozhodovať efektívnejšie a demokratickejšie. Na záver by som sa chcel Komisii poďakovať za projekt Východného partnerstva, ktorý plánuje predložiť Rade.
<SPEAKER ID="032" NAME="Predseda">
Ak by som mal teraz povedať, že vždy idete príkladom, mohlo by sa to považovať za zaujatosť.
<SPEAKER ID="033" NAME="Poul Nyrup Rasmussen">
v mene skupiny PSE. - Vážený pán predseda, v Európe teraz máme 17 miliónov nezamestnaných ľudí. Ak niečo neurobíme, v priebehu roka budeme mať v Európe 21 miliónov nezamestnaných a začiatkom roka 2010 tu bude 25 miliónov nezamestnaných.
<P>
Naša skupina 14. novembra povedala, že potrebujeme jasný cieľ a Socialistická a Sociálno-demokratická strana povedali cez víkend to isté. Naším cieľom musí byť zabrániť ďalšiemu poklesu úrovne zamestnanosti. Náš finančný stimul bude vymedzený týmto jasným cieľom udržať ľudí v zamestnaní. Prídeme o pracovné miesta, ale vytvoríme nové, aby sme ľudí udržali v zamestnaní. V programe Komisie mi nechýba smerovanie, ale ambicióznosť a skutočná koordinácia.
<P>
Viem, je to zložité. Prosím, nehovorte, že jednoduché spojenie úsilia - čo vlády vždy robili - je koordinácia, pretože to koordinácia nie je. Súhlasím s vašou ambíciou koordinácie, ale spojme sily - tento Parlament, vy a predseda Rady - a konečne požiadajme vlády, aby sa pokúsili pochopiť, koľko pridanej hodnoty je možné získať koordinovaným prístupom. Viete to vy a viem to aj ja, že v členských štátoch dosiahnete dvojnásobný efekt.
<P>
Nasleduje moja druhá poznámka. Ak to urobíte, mohli by ste na zasadnutí Rady spolu s predsedom Rady položiť svojim kolegom, hlavám štátov a predsedom vlád túto otázku: ak chceme zabezpečiť úroveň zamestnanosti, koľko potrebujeme? Urobil som makroekonomické výpočty, ktoré ukázali, že potrebujeme investovať - ako to urobila španielska vláda - jedno percento HDP nielen v budúcom roku, ale aj v rokoch 2010 a 2011. Inak túto úroveň neudržíme.
<P>
Ako to môžeme urobiť? Navrhoval by som, pán predseda Komisie, aby ste vypracovali zoznam priorít, ktoré vymedzuje naša stratégia inteligentného ekologického rastu a lisabonské ciele, pričom na tomto zozname sa s vami a s Komisiou zhodne 27 členských štátov. Potom ukážte Nemecku, Francúzsku, Taliansku - nám všetkým - koľko pridanej hodnoty získame, ak budeme veci robiť spoločne. Potom vypracujte časový harmonogram, ktorý bude uvádzať napríklad toto: ak dospejete k rozhodnutiam pred Vianocami, stretneme sa znova vo februári, pred jarou, aby sme zhodnotili dosiahnuté výsledky. Potom budeme na jar pripravení vypracovať druhý balík a na jeseň tretí balík, ktoré budú súčasťou dlhodobej stratégie dosahovania našich cieľov.
<P>
Nehovorím, že to bude ľahké. Hovorím, že sa stotožňujem s vašou ambíciou, ale nevidím, že by sa ciele uskutočňovali v praxi. Spojme svoje sily a pokúsme sa o to.
<SPEAKER ID="034" NAME="Graham Watson">
v mene skupiny ALDE. - Vážený pán predseda, na našom poslednom stretnutí sme chválili rýchlu reakciu Komisie na finančnú krízu. Ale zdá sa, že pre túto Európsku radu už nie je rýchlosť podstatná. Mala by však byť. Úlohy, pred ktorými stojí Únia, sú skutočné. Recesia tlmí činnosť podnikov a zmena klímy je čoraz zreteľnejšia.
<P>
Je potrebné, aby Rada a Komisia uznali to, čo Martin Luther King nazval "pálčivou naliehavosťou prítomnosti". Včera naši ministri financií nepochopili naliehavosť plánu obnovy. So stimulačným impulzom to ide od desiatich k piatim. Predsedníctvo by nám malo povedať, ktoré členské štáty nesúhlasili. Musíme ostať v rámci Paktu stability a rastu, zachovať úroveň konkurencie a pravidlá štátnej pomoci a splniť úlohy lisabonskej stratégie, ale musíme konať rýchlo.
<P>
Samozrejme, Rada bude hľadať právne záväzný rámec na zníženie emisií uhlíka. Pokročili sme. Limity a obchodovanie, nie regulácia a zaťaženie, výnimky pre malých emitentov, citlivý prístup v závislosti od špecifických podmienok v jednotlivých štátoch a pohyblivé rozpätie pre obchodovanie s emisiami - to všetko je primerané. Nerozumné by bolo, keby sa nejaký členský štát pokúsil odmietnuť dlhodobý plán pre vlastný krátkodobý záujem. Ak nebudeme riešiť zmenu klímy hneď, bude nás to stáť veľmi veľa. Dohovor o CO2 produkovanom automobilmi z minulého týždňa ukazuje, aké ľahké je ísť cestou najmenšieho odporu a uprednostniť vlastné záujmy pred globálnymi záujmami. Realizácia dohovoru o zmene klímy nebude jednoduchá, bude však zároveň ponúkať aj nové možnosti. Európa môže globálne zohrávať vedúcu úlohu v ekologických inováciách. Odvážnemu šťastie praje a Európa musí mať odvahu v tom, o čom je presvedčená.
<P>
Minulý týždeň Íri zverejnili obsažnú správu o možnostiach v súvislosti s Lisabonskou zmluvou. Teraz musí írsky predseda vlády predložiť konkrétny plán a jasný časový rámec napredovania, pretože občania Európy chcú efektívnu Európsku úniu. Nikdy nikoho nepresvedčíte, aby viac dôveroval našej Únii, ak nefunguje. Minulý týždeň sme však videli príklad Únie, ktorá nefunguje. Poslanci Parlamentu, ktorí minulý týždeň unikli bombovým útokom v Bombaji, sa stretli s konzulom EÚ, ktorý im povedal, že pomôže iba občanom svojej krajiny. Nič nesvedčí viac o naliehavej potrebe koordinovanej konzulárnej ochrany EÚ.
<P>
Naša Únia musí chrániť všetkých svojich občanov, ak sa ocitnú v núdzi. Predseda Komisie povedal, že "plávame a potápame sa spolu". Nuž, niektorí radšej mútia vodu, ale Európa to robila aj predtým a nefunguje to. Teraz potrebujeme činy zo strany Európskej rady.
<SPEAKER ID="035" NAME="Rebecca Harms" LANGUAGE="DE">
Vážený pán predseda, dámy a páni, týždeň pred odchodom delegácie Európskeho parlamentu do Poznane by bolo potrebné zhodnotiť, či to, čo teraz Komisia stále opakuje, je skutočne pravda, konkrétne, či je reakcia na krízu reálnej ekonomiky a krízu finančných trhov prepojená s ambicióznou stratégiou ochrany klímy. V tejto chvíli sa znova domnievam, že všetko, čo doteraz v tejto súvislosti povedala Komisia, popierajú súčasné trojstranné rokovania o klimatickom balíku. Signál, ktorý vyslal dohovor o automobiloch začiatkom tohto týždňa, je takýto: Európa skutočne sľúbila ambicióznu ochranu klímy a záchranu sveta. Európa chce zmeniť všetko, len nie svoje autá. Myslím si, že sme vyslali mimoriadne nešťastný signál.
<P>
Pokračujme v obchodovaní s emisiami. Vieme, že obchodovanie s emisiami je najdôležitejším nástrojom európskej politiky ochrany klímy, že verejná súťaž je podstatou celého jej fungovania. Teraz sa má dokonca rokovať o výnimke pre energetický a energeticky náročný priemysel, ktorá má platiť takmer celé nasledujúce desaťročie. Myslím si, že je to veľmi nešťastná správa, keď do Poznane odchádzame už o týždeň. Najmenej polovica ambiciózneho úsilia znížiť emisie CO2 by sa mala vynaložiť v rozvojových krajinách a nie v Európe. Tieto opatrenia však nechceme financovať ani v rozvojových krajinách.
<P>
Vážený pán Barroso, chcela by som vás úprimne požiadať, aby ste konečne sformulovali nový ekologický dohovor, o ktorom stále tak veľa hovorí aj pán Dimas. Chcela by som vám tiež povedať, že sa domnievam, že uznanie zo strany občanov Európskej únie by bolo oveľa väčšie a ešte by vzrástlo, keby sa posúdili chyby, ktoré sa urobili v starých hospodárskych stratégiách Európskej komisie, ako aj chyby týkajúce sa finančných trhov, a keby ste chceli priznať nesprávne odhady spred roka.
<P>
Potom by ľudia možno uverili novému začiatku, potom by tiež bolo možné počítať s väčším súhlasom s Lisabonskou zmluvou. V tejto chvíli, tak ako pred dvomi týždňami v Štrasburgu, vás naozaj prosím, aby ste boli v tejto veci úprimný. Existuje nový ekologický dohovor, alebo chcete naozaj pokračovať v stratégiách z minulého desaťročia?
<SPEAKER ID="036" NAME="Brian Crowley">
v mene skupiny UEN. - (DE) Vážený pán predseda, chcel by som poďakovať úradujúcemu predsedovi Rady pánovi Jouyetovi a predsedovi Komisie za ich dnešné prejavy v Parlamente.
<P>
Chcel by som sa stručne vyjadriť k otázke plánu hospodárskej obnovy, pretože sa v mnohých ohľadoch najviac týka občanov a ľudí v súvislosti so spôsobom našej reakcie na bezprecedentné globálne problémy, ktoré nás postihli v posledných mesiacoch. Vítam plán obnovy Komisie a jeho návrh. Dobre zapadá do opatrení, ktoré prijímajú členské štáty, aj do opatrení, s prijatím ktorých členské štáty súhlasili v rámci koordinovaného plánu počas francúzskeho predsedníctva.
<P>
Je celkom unikátne - a v istom zmysle celkom ironické -, že musela prísť kríza, aby britská vláda vstúpila do klubu a zistila, že dokážeme spoločne a koordinovane pracovať napriek mnohým rokom úsilia ostať mimo neho a ísť každý vlastnou cestou.
<P>
Táto otázka prináša viac ako čokoľvek iné uznanie, že, áno, máme nezávislosť, áno, môžeme robiť veci samostatne, ale keď budeme konať spoločne, keď sa spojíme a dáme dokopy rozum, inovácie, talent a energiu 27 členských štátov, potom je naozaj možné týmto individuálnym kolektívnym úsilím zmeniť svet. Blahoželám predsedovi Komisie pánovi Barrosovi a predsedovi Rady za to, že nám v roku 2008 umožnili dozrieť ako Európskej únii a reagovať ako dospelí na vážne krízy a kritiku v súvislosti so schopnosťou Európy reagovať.
<P>
To ma privádza k druhej veci, o ktorej budeme diskutovať v Rade, k otázke Lisabonskej zmluvy. Samozrejme, veľa ľudí má veľké obavy, pokiaľ ide o to, ako mienime vyriešiť problémy, ktorých riešenie bolo odložené, pretože Lisabonská zmluva nebola úspešne ratifikovaná v každom členskom štáte. Som si celkom istý, že írska vláda predloží plán o spôsobe ďalšieho postupu. Tento plán tiež bude vyzývať členské štáty, aby podnikli určité kroky. Nielen samotní Íri musia riešiť tento problém. Tento problém musí riešiť každý členský štát tak, že bude opäť konať kolektívne.
<P>
Chcel by som všetkým poslancom odporučiť správu, ktorú predložil zvláštny výbor národného írskeho parlamentu Oireachtas. Je zaujímavé, že jediní ľudia, ktorí namietali voči tejto správe, boli tí istí ľudia, ktorí namietali proti Lisabonskej zmluve a proti každej zmluve pred ňou. Ide o tie isté tieňové osoby, ktoré sa rady skrývajú v tme a tvrdia, že existuje lepší spôsob, ale nikdy nepovedia, aký je ten lepší spôsob; sú to tí istí ľudia, ktorí nikdy nepovedia, čo je najlepšie v írskom a európskom záujme, ale len to, čo je v prospech ich vlastného politického zisku. V skutočnosti môžeme kolektívne dosiahnuť väčšie a lepšie veci, ale vyžaduje si to aj kompromis, porozumenie a toleranciu rôznych stanovísk, ktoré sa budú predkladať.
<SPEAKER ID="038" NAME="Mary Lou McDonald">
v mene skupiny GUE/NGL. - Vážená pani predsedajúca, na budúci týždeň sa v Bruseli stretnú vedúci predstavitelia EÚ; ak si írsky predseda vlády Brian Cowan myslí, že podpora Lisabonskej zmluvy sa dá zabezpečiť dohodou o politických vyhláseniach alebo chlácholivými odpoveďami na vybrané otázky, tak nás iba zavádza. Írsky predseda vlády sa snažil odviesť pozornosť od hlbokej nespokojnosti so smerovaním Európskej únie, ktorú necítia iba obyvatelia Írska, ale ktorá je pociťovaná v oveľa väčšom rozsahu. Prieskumy verejnej mienky v Írsku a aj vlastný prieskum vlády v súvislosti s hlasovaním proti prijatiu Zmluvy ukázali obavy obyvateľov týkajúce sa práv pracovníkov, verejných služieb, militarizácie a demokracie. S týmito obavami sa stotožňujú milióny pracovníkov a rodín v celej Európskej únii.
<P>
Hospodárska kríza, ktorej čelíme, ukazuje, že teraz je viac ako kedykoľvek predtým potrebné chrániť verejné služby a práva pracovníkov pred nespútanými a neregulovanými trhovými silami. Vlády zápasia s krízou a pritom je čoraz jasnejšie, že Lisabonská zmluva je zastaraná. Vlády nanovo objavili potrebu štátnej intervencie vo verejnom záujme, potrebu flexibility a opatrnosti pri reakcii na potreby ľudí a dostali drahú lekciu. Zistili, že trh nie je všemocný. Nedokáže poskytnúť všetky riešenia, Lisabonská zmluva sa však ustavične snaží postaviť na piedestál neúspešnú koncepciu voľného trhu, ktorá spôsobila takúto katastrofu.
<P>
Potrebujeme nové smerovanie a je pravda, že Lisabonská zmluva ho neposkytuje. Írskej vláde sa nepodarilo zapojiť do diskusie iné vlády; nepodarilo sa jej nájsť lepšie riešenie ani pre Írsko, ani pre celú Úniu. Írska vláda by sa mala poučiť od svojich obyvateľov, mala by sa naučiť viesť. A musí dávať správne impulzy. Všetci európski vedúci predstavitelia však nesú zodpovednosť za riešenie, skutočné riešenie obáv ľudí.
<P>
Cynické politické manévrovanie a prázdne reči nezískajú potrebnú podporu od írskych občanov pre Lisabonskú zmluvu, nevyriešia vážne nedostatky v Lisabonskej zmluve a predovšetkým neposkytnú nové cesty, ktoré EÚ potrebuje. Vedúci predstavitelia majú na výber. Pri vedení sa môžu riadiť túžbami a želaniami svojich obyvateľov alebo sa môžu rozhodovať v prospech záujmov lobistov a byrokratov. Vedúcim predstaviteľom EÚ odkazujem: Rozhodnite sa správne, počúvajte hlas Írska a v ňom ozvenu Francúzska a Holandska, potrebu reformy, obnovy, potrebu zmeny.
<SPEAKER ID="039" NAME="Hanne Dahl">
v mene skupiny IND/DEM. - (DA) Vážená pani predsedajúca, začína sa rysovať obraz o spôsobe dosahovania mizerného kompromisu s Írskom s cieľom doviesť ho k prijatiu Lisabonskej zmluvy. Videla som už v tomto Parlamente všetko, od manipulácie po takmer otvorené vyhrážky, ako napríklad: "Čo si myslíte, kto príde o komisára, keď budeme musieť uplatniť znenie Zmluvy z Nice týkajúce sa menšieho počtu komisárov ako je počet členských štátov?" Počula som vyjadrenia od významných mienkotvorných ľudí o vylúčení Írska z Únie, dokonca aj od novinového redaktora z mojej krajiny. Na konferencii predsedov sa rozhodlo, že rozhodnutie o Írsku a Lisabonskej zmluve dosiahnuté vo Výbore pre ústavné veci nebude predložené na rozpravu a hlasovanie v pléne. Výbor napriek tomu dospel v pondelok na svojej schôdzi k záveru, že práve toto rozhodnutie bude tvoriť základ oficiálnej pozície predsedu, a teda aj Parlamentu. Parlament však nemôže mať v súvislosti s touto otázkou spoločnú pozíciu.
<P>
Pri hlasovaní o tomto rozhodnutí bolo 16 hlasov za a 6 proti. Tento výsledok so zreteľom na skutočnosť, že v Parlamente sa neuskutočnila rozprava, vytvára veľmi chabý základ pre dosiahnutie spoločnej pozície. Je hanebné vidieť, ako sa demokracia v tomto Parlamente odsúva bokom, v tom istom Parlamente, v ktorom tak radi dvíhame prsty a moralizujeme o krajinách bez demokracie a v ktorom vyznamenávame zástancov demokracie tým, čo si dovolíme nazývať Sacharovovou cenou. Cestou vpred pre demokratickú Európu nie sú mizerné kompromisy, bezcenné sľuby a nemorálne hrozby. Cestou vpred je spravodlivá a otvorená diskusia.
<P>
V tých niekoľkých členských štátoch, kde sa štát odvážil vypočuť si názory svojich obyvateľov, mu bolo odpoveďou jasné odmietnutie ústavy i Zmluvy - pri hlasovaní ich odmietli vo Francúzsku, Holandsku a v Írsku. Čo viac je potrebné, aby sa Parlament zobudil a uvedomil si, že nemáme žiadne kontakty s našimi voličmi? Kde sú všetci tí kohúti, ktorí sa nafukujú a vyhrážajú sa Írom a Čechom? Neodvážia sa stretnúť s voličmi a dovoliť im, aby mohli rozhodovať o tejto vízii pre Európu?
<SPEAKER ID="040" NAME="Jim Allister" AFFILIATION="NI">
Vážená pani predsedajúca, zatiaľ čo by sa tento samit mal zamerať na hospodársku krízu, ktorá nás všetkých postihla, žiaľ, veľa času sa bude venovať spôsobu, ako potlačiť demokraticky vyjadrenú vôľu írskych voličov.
<P>
Je zrejmé, že ide o nerešpektovanie právoplatne vyjadreného názoru malej krajiny na Lisabonskú zmluvu. Nikto by sa neodvážil vyskúšať takýto agresívny, Mugabeho prístup pri veľkej krajine. Voliči Írskej republiky sú však ľahkou korisťou, ktorú prenasleduje európska elita, pretože drahocenný lisabonský projekt je pre ňu dôležitejší ako demokracia národného štátu. Ide o veľkú aroganciu, jasný zámer zastrašovať tých, ktorí skrížili plány ich návrhu, ktorý spôsobil to, že EÚ sa odvrátila od svojich obyvateľov. Táto celá neslušná sága je skôr politikou prenasledovania ako politikou demokracie.
<SPEAKER ID="041" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán predseda Komisie, predsedovia skupín, dámy a páni, najprv by som chcel nadviazať na to, čo povedal pán Daul, a ako on by som chcel vzdať hold práci, ktorú vykonala Komisia predovšetkým v súvislosti s posilnením finančnej architektúry. Teraz vlastne existujú štyri hlavné smernice, ktoré dokázala predložiť Komisia a ktoré schválila Rada ministrov hospodárstva a financií vo veľmi krátkej dobe, ktorá uplynula od septembra.
<P>
Pán Joseph Daul mal úplnú pravdu, keď zdôraznil význam tejto práce a takmer úplnú pravdu, keď zdôraznil potrebu obnoviť dôveru a poskytnúť dôkaz istoty prostredníctvom nášho postoja. Túto dôveru dosiahneme v jednote a koordinácii, ako uviedlo niekoľko vážených poslankýň a poslancov.
<P>
Chcel by som uistiť pána Daula, že ho dobre poznám a viem, že má oveľa bližšie k hodnotám sociálneho trhového hospodárstva a že určite nie je bezuzdný kapitalista. Chcel by som každého uistiť, že to potvrdí aj veľmi krátky kontakt s ním. Preto by som mu chcel v tomto smere poďakovať a povedať, že sme skutočne iniciovali inštitucionálny strategický plán a že rozumiem obavám, ktoré vyjadril, ako aj obavám jeho skupiny v tejto oblasti.
<P>
Chcel by som tiež povedať pánovi Rasmussenovi, že pokiaľ ide o úroveň zamestnanosti, tento cieľ je, samozrejme, stredobodom záujmu francúzskeho predsedníctva. To, čo povedal a čo zdôraznili aj iné vážené poslankyne a vážení poslanci, že si uvedomujeme, že väčšou koordináciou zdvojnásobíme alebo dokonca viac ako zdvojnásobíme pridanú hodnotu, ktorú môžeme dosiahnuť, a že v súvislosti s touto metódou, inými slovami so zavedením špecifických projektov, praktických cieľov a časového rámca, súhlasíme s pripomienkami pána Rasmussena.
<P>
Chcel by som tiež ubezpečiť pána Grahama Watsona, ktorý má mimoriadne pragmatické a presné zmýšľanie; pán Watson celkom správne zdôraznil fakt, že stále potrebujeme konať rýchlo. Nemyslím si, že to musím úradujúcemu predsedovi Rady hovoriť znova, ale požiadam ho, aby konal ešte rýchlejšie. Naozaj si nemyslím, že zabudol na potrebu takéhoto rýchleho konania. Chcel by som pána Watsona uistiť, že naliehavosť sa nevytratila, plne si ju uvedomujeme. Podobne ako ste povedali, že najmä pokiaľ ide o boj proti zmene klímy a pani Doylovú, ktorá je v Parlamente, a ako zdôraznila pani Harmsová, nesmieme obetovať dlhodobé ciele v prospech krátkodobých záujmov ani podľahnúť sebectvu, ktoré niektorí ukázali namiesto toho, aby sme prejavili solidaritu, konkrétne s našimi priateľmi zo strednej a východnej Európy, najmä s Poľskom, pobaltskými a inými štátmi. O tejto téme sa tiež bude diskutovať na zasadnutí Európskej rady 11. a 12. decembra.
<P>
Povedal som pani Harmsovej, že od týchto cieľov nesmieme ustúpiť. Určite nie je zámerom predsedníctva ustúpiť od svojich cieľov. Povedal som, že balík, ktorý pripravila Komisia, je konzistentný, obsahuje niekoľko cieľov, ktoré boli v primeranom čase opravené, ale neopravilo ich francúzske predsedníctvo, a že tieto ciele budeme musieť rešpektovať. Je to morálna povinnosť v čase súčasnej krízy; nesmieme vstupovať do medzinárodných rokovaní s presvedčením, že všetku prácu za nás musia urobiť rozvojové krajiny. V tejto oblasti takisto dlhujeme rozvojovým krajinám záväzok solidarity.
<P>
V súvislosti s dohodou, ktorá bola dosiahnutá ako súčasť trojstranných rozhovorov s Európskym parlamentom, za ktorú vášmu Parlamentu ďakujem, sa domnievam, že ide o vyváženú dohodu, do ktorej bol zahrnutý veľmi presný dlhodobý cieľ vytvorený pre automobily, ďalej zavedenie progresívneho a úplne stimulujúceho systému pokút pre výrobcov a nakoniec podpora zelených inovácií.
<P>
Pokiaľ ide o finančné trhy, chcel by som pani Harmsovej pripomenúť, čo som povedal na podporu toho, čo práve zdôraznil pán Daul. Vítam, že pán Crowley spomenul potrebu koordinácie. Rozumiem tomu, čo hovoril v súvislosti s iniciatívami, ktoré začala írska vláda. V tejto veci úzko spolupracujeme a veľmi podrobne ju monitorujeme. Môžete sa na predsedníctvo spoľahnúť, že preukáže porozumenie a toleranciu, ako ste uviedli.
<P>
Pani McDonaldovej by som chcel povedať, že dobre poznáme volebnú a sociálnu situáciu v Írsku, že Írsko dokážeme rovnako pochopiť a že v ničom, ani v dialógu vedenom s írskymi úradmi, nie je zahrnuté žiadne cynické manévrovanie, že obidve strany sa snažia byť konštruktívne s cieľom, ako zdôraznil pán Barroso, pokračovať v tejto ceste, ktorá, ako ukazuje kríza, je stále absolútne nevyhnutná, pokiaľ ide o inštitucionálny kontext a Lisabonskú zmluvu.
<P>
Pani Dahlovej by som chcel povedať, že budeme konať spoločne s Írskom, ktorému musíme, samozrejme, prejaviť solidaritu, ale obidve strany musia preukázať zodpovednosť a tiež presvedčiť pána Allistera o skutočnosti, že v týchto rôznych oblastiach dokážeme podniknúť efektívne kroky.
<P>
Na záver svojho prejavu by som chcel povedať v súvislosti s tým, čo povedali rôzni rečníci a predseda Barroso, že pri počúvaní týchto rozpráv považujem za naozaj potrebné, aby sme ostali jednotní a preukázali solidaritu: solidaritu a koordináciu v hospodárskych a sociálnych veciach; solidaritu v súvislosti s nebezpečenstvom zmeny klímy; solidaritu s krajinami, ktoré majú najväčšie problémy v oblasti energetickej bezpečnosti; solidaritu vo všetkých obranných otázkach; solidaritu s rozvojovými krajinami a s juhom - smerovaním Únie k Stredomoriu; solidaritu s Írskom, ale aj zodpovednosť za nájdenie riešenia a konanie s cieľom uplatniť Lisabonskú zmluvu čo najskôr; solidaritu s Východom a susediacimi východnými krajinami vyplývajúcu z iniciatívy Komisie Východné partnerstvo, ktorá, o čom som si istý, bude schválená na nasledujúcom zasadnutí Európskej rady. To sa mi zdá dôležité pri našej reakcii na problémy, ktorým v súčasnosti čelíme.
<SPEAKER ID="042" NAME="José Manuel Barroso">
predseda Komisie. - Vážená pani predsedajúca, zameriam sa len na bod, ktorý bol najdôležitejší, pokiaľ ide o moje vyhlásenie - Plán hospodárskej obnovy Európy - chcel by som sa poďakovať za širokú podporu plánu, ktorý predložila Komisia, konkrétne za vyhlásenia pána Daula, pána Rasmussena, pána Watsona, pána Crowleyho - veľmi pekne vám ďakujem za podporu. Som si istý, že s aktívnym zapojením francúzskeho predsedníctva, a tu by som chcel zdôrazniť záväzok pána Jeana-Pierra Jouyeta, sa domnievam, že môžeme dosiahnuť skutočný pokrok.
<P>
Pán Rasmussen hovoril o ambíciách a na záver sa vyjadril, že máte rovnaké ambície ako my. Ďakujem mu za pripomienky. Predovšetkým súhlasím s tým, že hlavným bodom by mala byť zamestnanosť. Je to v plnom súlade s cieľmi lisabonskej stratégie pre rast a zamestnanosť. Súhlasím s tým, že na základe merania úrovne zamestnanosti môžeme po nejakom čase posúdiť, aká efektívna bola naša reakcia. Je to rozhodujúca a zložitá doba a pred nami stoja veľmi náročné úlohy. Pokiaľ ide o koordináciu, môžete sa spoľahnúť na Komisiu: chceme, podľa možnosti, čo najväčšiu koordináciu a máme na to niekoľko nástrojov. Ako sme sa vyjadrili vo svojom oznámení, v rámci Paktu stability a rastu požiadame o nový program konvergencie pre členské štáty a svoju úlohu máme aj v rámci európskej stratégie, to znamená v rámci lisabonskej stratégie pre rast a zamestnanosť. Takže s lisabonskými odporúčaniami, ktoré sú špecifické pre jednotlivé krajiny - a vrátime sa k tomu 18. decembra, hneď po skončení zasadnutia Európskej rady - a s novými programami stability a konvergencie si budeme istí, že aj členské štáty budú koordinovať spôsob, akými ich zavádzajú.
<P>
Teraz k vám budem ako vždy veľmi otvorený a úprimný. Hovoríte, že to podporujete. Prosím, aby ste podporili nás, rôzne politické skupiny, ako aj svoju politickú skupinu, keď hovoríte s niektorými ministrami financií našich vlád. To je veľmi dôležité. Ak chceme uspieť, je dôležité dosiahnuť s vládami dohodu medzi jednotlivými národmi aj medzi všetkými stranami.
<P>
Je to však problém, pretože ako viete, už tradične pretrváva zo strany členských štátov odpor práve voči myšlienke koordinácie. Keď sme po predložení správy pána Koka preskúmali lisabonskú stratégiu, niektoré členské štáty úplne zamietli práve myšlienku koordinácie. Prednedávnom, keď nastupovala kríza, niektorí veľmi významní politici odmietli myšlienku európskeho plánu, teda aj koordinácie.
<P>
Je celkom správne povedať, že už existuje konsenzus, pokiaľ ide o úroveň koordinácie plánu obnovy. Aby som k vám však bol úprimný, zatiaľ neexistuje úplná dohoda o potrebe mobilizovať napríklad nevyužité prostriedky z rozpočtu Európskeho spoločenstva. O tom sa včera diskutovalo na zasadnutí Rady pre hospodárske a finančné záležitosti, avšak dohoda sa doteraz nedosiahla. Dosiahla sa veľmi dôležitá dohoda, ale tá sa týkala nášho návrhu na zvýšenie kapitálu Európskej investičnej banky. Dospeli sme aj k ďalším veľmi dôležitým dohodám.
<P>
Na záver by som chcel povedať, že podporujeme posilnenie spolupráce, ale ako viete, tradične sa tu stretávame s istým odporom. Môj politický názor je takýto: ak nie sme schopní dohodnúť sa na zvýšenej úrovni koordinácie teraz, v čase krízy, kedy sa dohodneme? Preto som na úvod svojho vystúpenia povedal, že je to skúška pre Európu. Okrem dôležitého, konkrétneho ekonomického hľadiska tejto odpovede je to aj skúška Európy s cieľom zistiť, či Európa naozaj chce v budúcnosti túto úroveň obáv premietnuť do skutočnej koordinácie. Toto stanovisko Európskej komisie predložím na zasadnutí Európskej rady.
<P>
Jedna poznámka na záver, ktorá sa týka inteligentného ekologického rastu. Áno, zapracovali sme to do nášho návrhu. Ďakujem vám za pripomienky k tejto veci. Predložili sme veľmi konkrétne návrhy týkajúce sa energetickej efektívnosti, rýchleho zavádzania ekologických výrobkov, rozvoja čistých technológií pre automobily a odvetvie stavebníctva práve preto, lebo chceme zdôrazniť jednu vec: členským štátom nenavrhujeme, aby čerpali prostriedky len preto, aby ich čerpali.
<P>
Čerpanie prostriedkov len pre samotné čerpanie situáciu nevyrieši. Dôležité je, aby sa prostriedky čerpali rozumne: čerpanie, ktoré reaguje na okamžité krátkodobé potreby, na stimuláciu dopytu - z dôvodov, ktoré si nemyslím, že by bolo potrebné uvádzať - ale tiež čerpanie, ktoré je skutočnou investíciou do budúcnosti, do nášho ekologického programu, do boja proti zmene klímy, energetickej účinnosti, energetických prepojení a do inovácií. Práve to navrhujeme: čerpanie na krátkodobé účely nie je v rozpore s čerpaním na strednodobé a dlhodobé účely. Schválenie tohto návrhu sa budeme snažiť dosiahnuť na zasadnutí Európskej rady. Naozaj si myslím, že sme sa k nemu teraz oveľa viac priblížili a verím, že na nasledujúcom zasadnutí Európskej rady prijmeme historické rozhodnutia.
<SPEAKER ID="043" NAME="Timothy Kirkhope" AFFILIATION="PPE-DE">
Vážená pani predsedajúca, teší ma, že ako nedávno zvolený vedúci delegácie britských konzervatívcov môžem znova predstúpiť pred tento Parlament. Uisťujem vás, že počas prípravy volieb do Európskeho parlamentu budem intenzívne obhajovať takú Európu, akú ju chce vidieť moja strana, ako aj to, že budem naozaj kritický, pokiaľ ide o socialistickú Európu, akú chce vidieť pán Rasmussen - ktorý od nás práve odišiel - a jeho kolegovia podľa svojho volebného manifestu uverejneného tento týždeň. Je to určite veľmi deprimujúce čítanie.
<P>
Dvaja z mojich kolegov boli minulý týždeň s obchodnou delegáciou v Bombaji a ocitli sa vo veľkom nebezpečenstve. Chcem povedať, že nielen odsudzujeme tieto zverstvá, ale radi by sme vyjadrili vďaku francúzskemu predsedníctvu najmä za rýchly postup a ochranu, ktorú poskytlo poslancom Európskeho parlamentu, ktorí boli členmi tejto delegácie, vrátane mojich britských kolegov.
<P>
Európska rada má veľmi bohatý program: hospodárska a finančná kríza, Lisabonská zmluva, zmena klímy a budúcnosť spoločnej poľnohospodárskej politiky. Budem sa teraz zaoberať len hospodárskymi otázkami. Vláda v Spojenom kráľovstve oznámila najvyššiu úroveň pôžičiek v histórii krajiny. Náš premiér v priebehu nasledujúcich piatich rokov zdvojnásobí národný dlh na 1 bilión GBP. Oznámil tiež výdavky vo výške 20 miliárd GBP, pričom 40 miliárd GBP sa vráti vo forme zvýšených daní. Jeho takzvaný fiškálny stimul zabezpečí to, že naša recesia - ako správne povedala Komisia - bude tou najdlhšou a najhlbšou krízou zo všetkých kríz, ktoré postihli EÚ. Takýto druh stimulu môže pomôcť iba v krajinách so zdravými verejnými financiami. V prípade Spojeného kráľovstva budeme v najbližšej budúcnosti niesť bremeno obrovských pôžičiek.
<P>
Minulý týždeň sme dostali podrobné informácie o dôležitom pláne obnovy, ktorý vypracovala Komisia; domnievam sa, že tento plán obsahuje niektoré veľmi pozitívne prvky, obávam sa však, že samotná iniciatíva nemôže vyriešiť okamžité problémy. Úsilie by sa malo zamerať na dosiahnutie toho, aby si banky požičiavali navzájom, aby požičiavali podnikom a bežným ľuďom. V čase rastúcej nezamestnanosti musíme budovať dôveru a nie odkázať našim deťom a vnukom problémy s dedičstvom dlhov a vyšších daní.
<SPEAKER ID="044" NAME="Jo Leinen" AFFILIATION="PSE">
(DE) Vážená pani predsedajúca, na rozdiel od pána Kirkhopa by som chcel povedať, že volebný manifest z Madridu je dokument, ktorý dáva nádej a je signálom, že existujú spôsoby, ako sa dá z tejto krízy dostať, a my ich musíme zo všetkých síl podporiť.
<P>
Parlament podporí francúzske predsedníctvo na samite, ktorý sa uskutoční budúci týždeň, aby sa na ňom konečne vyjasnila situácia v súvislosti s ratifikáciou Lisabonskej zmluvy. Nemôžeme ísť do európskych volieb s neistotou v tom, či sa táto Zmluva prijme alebo neprijme. Bola by to výzva pre všetkých oponentov Európy, aby neprimerane využili tieto voľby a predviedli boj za Zmluvu a proti Zmluve, ktorú už ratifikovalo 25 štátov. Z tohto dôvodu Výbor pre ústavné veci vypracoval uznesenie, v ktorom nás vyzýva, aby sme vynaložili všetko úsilie na dosiahnutie ratifikácie možno ešte pred voľbami. Táto vec sa musí na samite konečne vyjasniť. Nesmie sa odkladať na budúci rok.
<P>
Vážená pani predsedajúca, v Írsku sa uskutoční druhé referendum. Naše vyhlásenie o komunikácii v partnerstve je skúškou toho, či dokážeme ľudí informovať. Nesmieme to prenechať oponentom Európy.
<SPEAKER ID="045" NAME="Andrew Duff" AFFILIATION="ALDE">
Vážená pani predsedajúca, pokiaľ ide o Zmluvu, domnievam sa, že konečne dosiahneme nejaký pokrok. Ústavný súd Českej republiky a írsky parlament úplne a rozhodne oslabili útok na Zmluvu zo strany nacionalistov a reakčných síl. Významní predstavitelia strany Sinn Féin, samozrejme, odišli, ale ja nehovorím o tejto otázke ako lobista alebo byrokrat, ale ako demokrat.
<P>
Zostáva teraz na českom parlamente a írskej vláde, aby podnikli ďalšie rozhodujúce kroky. Potrebujeme jasný záväzok od írskeho predsedu vlády, že v určitom termíne usporiada druhé referendum a potrebujeme profesionálnejší plán kampane. Parlament sa týmto odvoláva na skutočnú veľkorysosť írskeho národa a na jeho hlbokú múdrosť a žiada ho, aby si uvedomil vážne dôsledky druhého zamietnutia Zmluvy.
<SPEAKER ID="046" NAME="Konrad Szymański" AFFILIATION="UEN">
- (DE) Vážená pani predsedajúca, Poľsko urobilo veľmi veľa pri hľadaní kompromisu v súvislosti s balíkom opatrení v oblasti zmeny klímy. Navrhli sme zmenu východiskového roka a zahrnutie CO2 absorbovaného lesmi do bilancie. Dnes chceme navrhnúť systém založený na najlepších technologických kritériách a na vylúčení niektorých zraniteľných priemyselných odvetví zo systému obchodovania s emisiami.
<P>
Ďalší krok je na predsedníctve. Ak sme boli schopní nájsť riešenie pre nemecký automobilový priemysel, prečo nemôžeme nájsť riešenie pre krajiny strednej Európy? Naša krajina nemôže súhlasiť so zjavným kompromisom, ktorý jednoducho spomaľuje smerovanie Poľska k systému obchodovania s emisnými kvótami.
<P>
Nemôžeme odsúhlasiť dosahovanie hypotetických cieľov zmeny klímy na úkor zvyšovania cien energie presunom výroby energie, cementárskej, strojárskej a sklárskej výroby do podnikov mimo Únie. Dosahovanie cieľov týmto spôsobom by znamenalo spomalenie hospodárskeho rastu a hromadné prepúšťanie. Nik v Poľsku by s tým nemohol súhlasiť. Nemohla by s tým súhlasiť vláda ani opozícia.
<SPEAKER ID="047" NAME="Bernard Wojciechowski" AFFILIATION="IND/DEM">
Vážená pani predsedajúca, moderná svetová ekonomika je založená na obrovských pyramídach dlhov: dlhov štátov, bánk, veľkých spoločností a podnikov. Dlhy sú vzájomne prepojené. Štrukturálne nedostatky hospodárskeho systému, ktoré pociťujeme, a systém zdeformovaného trhového hospodárstva sú v zásade spojené s úverovým peňažným systémom.
<P>
Nesprávne fungovanie hospodárstva vyplýva z prepojenia systému tvorby peňazí a úverového systému. Maurice Allais to prirovnal k rakovine, ktorá neúnavne rozožiera kapitalistické hospodárstvo. Tento systém zabezpečuje vytváranie kúpnej sily bez skutočnej protihodnoty. Musia sa uskutočniť hĺbkové reformy bankového a finančného systému. Daňový systém si vyžaduje reformu a takisto sa musí zmeniť aj burzový systém.
<P>
Pokiaľ ide o plán, ako zaplátať diery vo finančnej kríze prostredníctvom peňažných injekcií - nepochybne sa v ňom pokračuje aj v mojej krajine - domnievam sa, že sa môže zaviesť tam, kde to nie je na očiach.
<SPEAKER ID="048" NAME="Jana Bobošíková" AFFILIATION="NI">
- (CS) Dámy a páni, dúfam, že predsedovia vlád viacerých štátov Európskej únie na budúci týždeň odmietnu návrh Komisie na jednotnú reakciu na finančnú krízu. Centrálne použitie finančných prostriedkov daňových poplatníkov vo výške 200 miliárd EUR na ekologické investície a inovácie nie je spôsob, ako vyliečiť rôzne úrovne hospodárstva 27 krajín. Nie je to ani liek na centrálne zvýšenie alebo zníženie daní a na regulovanie výšky rozpočtového deficitu a vládnych záruk. Som presvedčená, že členské štáty musia spolupracovať, ale podľa situácie, v akej sa nachádzajú, by si mali radšej určiť vlastné špecifické opatrenia, než aby si ich nechali diktovať z Bruselu.
<P>
Dámy a páni, Rada by tiež mala odmietnuť vyvíjanie tlaku na členské štáty, aby ratifikovali Lisabonskú zmluvu. Mala by uznať, že Zmluva nie je mŕtva, lebo ju Írsko odmietlo. Obávam sa, že Lisabonská zmluva by mohla zmeniť dnešnú Európu na miesto konfliktov, zrady a rozdelenia. Je to preto, lebo veľkým mocnostiam poskytuje právny obušok, s ktorým bijú menšie národy, a to môže viesť jedine k násiliu, vojne a chudobe. Lisabonská zmluva tak ohrozuje existenciu Európskej únie ako miesta slobody, prosperity a mieru.
<SPEAKER ID="049" NAME="Karl von Wogau" AFFILIATION="PPE-DE">
(DE) Vážená pani predsedajúca, dámy a páni, ťažkosti, ktoré sa vyskytli pri evakuácii Európanov z Bombaja, ukázali potrebu užšej koordinácie v otázkach bezpečnosti a obrany v Európskej únii. Spolupráca s Radou sa v posledných mesiacoch veľmi dobre vyvíjala. Spolupráca s francúzskym predsedníctvom a Radou bola veľmi prínosná.
<P>
Ústrednou udalosťou bola nepochybne kríza v Gruzínsku. V tomto prípade predsedníctvo Rady konalo veľmi rýchlo. Rokovalo o prímerí a zabezpečilo včasný príchod pozorovateľov do Gruzínska; Európska únia bola centrom udalostí. Pri tej istej príležitosti sa však odhalili aj nedostatky. Pri tejto príležitosti sme zistili, že naše bruselské nástroje na krízové riadenie už skutočne dosiahli hranicu svojich možností. Je celkom jasné, že musíme ďalej zlepšovať schopnosti Európskej únie v oblasti preventívnej analýzy, ako aj nástroje krízového riadenia.
<P>
Ako všetci vieme, Európska únia sa v súčasnosti zapojila do preskúmania bezpečnostnej stratégie, ktoré sa má uskutočniť do konca tohto roka. Táto bezpečnostná stratégia sa dobre osvedčila. Zásady sa musia zachovať. Jednotlivé body sa musia zmeniť a doplniť a prispôsobiť najnovším skutočnostiam. Ešte dôležitejšie než prispôsobenie bezpečnostnej stratégie je však jej vykonávanie. Preto v Európskom parlamente požadujeme prípravu bielej knihy o bezpečnosti a obrane EÚ. Možno ako model poslúži francúzska biela kniha, ktorá bola vypracovaná na túto tému, pretože potrebujeme veľmi širokú rozpravu o príprave tejto bielej knihy - potrebujeme verejnú rozpravu o otázkach európskej bezpečnosti. Pretože európska bezpečnosť nie je vec, o ktorej by sa malo rozhodovať za zatvorenými dverami - je to vec, ktorá sa týka všetkých obyvateľov.
<SPEAKER ID="050" NAME="Proinsias De Rossa" AFFILIATION="PSE">
Vážená pani predsedajúca, v Írsku prevláda túžba zostať v centre európskeho diania a zabezpečiť, aby Európa mohla účinne a transparentne konať v záujme členských štátov. Najmä v súčasnej finančnej a hospodárskej kríze je to ešte dôležitejšie než kedykoľvek predtým.
<P>
Írski občania však potrebujú mať istotu, že žiadne zavádzajúce tvrdenia v súvislosti s Lisabonskou zmluvou, ktoré sa týkajú Komisie, potratov, odvodov do armády, vojenskej neutrality, práv pracujúcich a verejných služieb, ktoré počúvajú zo strany tých, ktorí Zmluvu odmietli, sa nezakladajú na skutočnosti.
<P>
S cieľom výrazne zvýšiť možnosť ratifikácie Lisabonskej zmluvy musia hlavy štátov rozhodnúť o tom, že keď sa Zmluva prijme, jej mechanizmus sa použije na zaistenie toho, aby všetky členské štáty znovu získali neobmedzené právo menovať komisára. Jednoduché predĺženie tohto práva z roku 2014 na rok 2019 podľa môjho názoru nebude stačiť na zabezpečenie ratifikácie Zmluvy v Írsku.
<P>
Okrem toho záväzok doplniť sociálne ustanovenie o pracovných právach do smernice o vysielaní pracovníkov, podobné ako ustanovenie doplnené do smernice o službách, by musel prejsť ešte dlhú cestu, aby mohol riešiť nebezpečenstvá vyplývajúce z rozsudkov Súdneho dvora v prípadoch Viking, Laval a Ruffert, ktoré sú v Írsku tiež predmetom záujmu. Naliehavo vyzývam Radu a Komisiu, aby sa týmito vecami neodkladne zaoberali na nadchádzajúcom samite.
<SPEAKER ID="051" NAME="Janusz Onyszkiewicz" AFFILIATION="ALDE">
(PL) Vážená pani predsedajúca, balík protikrízových opatrení, ktorý prijala Komisia a viaceré členské štáty, zničí Pakt stability a rastu. Potešil ma návrh na jeho preskúmanie, ale dôležité je zabezpečiť, aby sa nový pakt rýchlo nestal ďalšou fikciou a ďalšou príčinou nepochybných ťažkostí.
<P>
Nemali by sme v priebehu zmeny a doplnenia Paktu stability zároveň preskúmať kritériá členstva v eurozóne? Niektoré štáty, ktoré sa obávajú zopakovania nedávnych špekulatívnych útokov na ich meny, zakladajú svoje nádeje na stabilitu meny na tomto opatrení. Ďalšia vec: ako máme chápať odmeraný postoj Európskej únie k problému poľských lodeníc v situácii, keď sa v rámci paktu schvaľuje poskytnutie pomoci rôznym priemyselným odvetviam?
<P>
A na záver: pokiaľ ide o emisie CO2, naozaj nie je možné nájsť riešenie, ktoré by zaistilo, že Poľsko nebude musieť dovážať lacnú elektrickú energiu z Ukrajiny a Ruska?
<SPEAKER ID="052" NAME="Inese Vaidere" AFFILIATION="UEN">
(LV) Dámy a páni, najprv mi dovoľte, aby som poďakovala Európskej komisii za plán hospodárskej obnovy a vyjadrila nádej, že sa nepoužije na podporu neúspešných bankárov a ich platy, ale že sa použije na skutočnú podporu podnikania. Naši podnikatelia pracujú azda za najzložitejších podmienok, pretože sa ocitli v zajatí veľkého množstva byrokracie. Súčasne s uskutočňovaním kontroly stavu spoločnej poľnohospodárskej politiky by sme mali teraz uskutočniť aj kontrolu stavu našich smerníc a nariadení, aby sme zistili, či neexistuje priveľa byrokratických prekážok pre našich podnikateľov a či sa vykonávanie týchto nariadení a smerníc v členských štátoch nestalo príliš byrokratickým. Jedine naši podnikatelia nás môžu dostať z tejto krízy. Preto by sa kontrola stavu mala vykonať veľmi dôkladne.
<P>
V súvislosti so zmenou klímy naozaj podporujem súperenie v pružnosti v oblasti emisnej politiky, pretože napríklad moja krajina prednedávnom dosiahla a presiahla cieľ využívať 20 % obnoviteľných zdrojov. Nechcela by som, aby sa mojej krajine, ktorá veľmi potrebuje hospodársky rozvoj, stavali ďalšie prekážky.
<SPEAKER ID="053" NAME="Irena Belohorská" AFFILIATION="NI">
(SK) Francúzi počas predsedníctva v Únii dokázali, že sú opodstatnene vedúcimi predstaviteľmi, lokomotívou Únie aj napriek tomu, že druhá polovica roka nie je najideálnejšia z časového hľadiska. Som poslankyňou Európskeho parlamentu 4,5 roka. Môžem jednoznačne prehlásiť, že Francúzsko malo najaktívnejší prístup k riešeniu problémov všetkých 27 členských štátov Únie.
<P>
Historická zmena, ktorá nastala zvolením charizmatického a veľmi aktívneho prezidenta pána Sarkozyho, je nesporne kladná. Jeho schopnosti sa ukázali aj v okamžitej reakcii na problém Ruska a Gruzínska. V tomto období sa prevalila aj finančná kríza, na ktorú promptne zareagovali proklamovaním potreby systémového riešenia a prehodnotenia kontrolných a finančných mechanizmov Únie aj z hľadiska globálneho sveta. Práve počas francúzskeho predsedníctva získala Európska únia pozitívne renomé aktívneho hráča v svetovej politike, keď na podnet francúzskeho prezidenta a predsedu Barrosa bolo zvolané stretnutie štátov G8 a G20.
<P>
Verím, že nastávajúce rokovanie Európskej rady bude úspešné a bude spoločným postupom všetkých európskych inštitúcií.
<SPEAKER ID="054" NAME="Jacek Saryusz-Wolski" AFFILIATION="PPE-DE">
Vážená pani predsedajúca, na žiadosť Rady a ako odpoveď na očakávania Parlamentu Komisia pripravila a dnes zverejnila dokument o Východnom partnerstve, ktorý bude predložený na samite, ako to uviedol pán minister Jouyet, úradujúci predseda Rady.
<P>
Chcem sa poďakovať Komisii a vysloviť jej pochvalu za tento dokument. Parlament sa už dlhší čas snaží presadiť a obhajuje myšlienku prehĺbenia vzťahov s našimi východnými susedmi. Je potrebná intenzívna účasť EÚ v projekte východného susedstva v súčinnosti s naším projektom susedstva pre oblasť Stredomoria. V záujme udržania stability na prahu EÚ by sme mali najbližším susedom ponúknuť konkrétne perspektívy. Preto by sme mali podporiť myšlienku vytvorenia posilneného partnerstva, ktoré by v podstate zahŕňalo päť oblastí: asociačné dohody, multilaterálny rámec spolupráce, komplexnú a rozsiahlu oblasť voľného obchodu, liberalizáciu vízového režimu, výsledkom ktorej bude bezvízové cestovanie, a v neposlednom rade energetickú bezpečnosť.
<P>
Osobitne vítam návrh na zvýšenie finančnej pomoci EÚ určenej pre európsku susedskú politiku (ESP) na Východe. Parlament pred dvomi rokmi navrhol posilnenie parlamentnej dimenzie ESP na Východe; zámerom nášho návrhu je vytvoriť spoločné parlamentné zhromaždenie, ktoré budú tvoriť poslanci Európskeho parlamentu a zástupcovia národných parlamentov zo šiestich krajín. Takéto fórum by nám poskytlo vynikajúcu platformu pre zapájanie našich partnerov, ale aj pre vzájomnú angažovanosť našich partnerov.
<P>
My v Únii potrebujeme mať okolo seba priateľov, ale aj to, aby si oni boli priateľmi navzájom. Preto ma veľmi teší myšlienka vytvoriť Euronest, zhromaždenie, ktoré, ak ho podporí Komisia, poskytne nástroj demokratickej a parlamentnej kontroly projektov Východného partnerstva.
<P>
Verím, že projekt Východného partnerstva predstavuje nielen nový, rozšírený formát, ale že tiež zvonka aj zvnútra posilní Úniu. Rozšírenie a zlepšenie politických a hospodárskych vzťahov s našimi východnými susedmi prispeje k dynamike nášho hospodárstva a k nášmu politickému a medzinárodnému vplyvu.
<SPEAKER ID="055" NAME="Jan Andersson" AFFILIATION="PSE">
(SV) Vážená pani predsedajúca, najdôležitejšia úloha, ktorú budú európski politici v nasledujúcich rokoch riešiť, je zabezpečenie zamestnanosti a dobrých životných podmienok. Dobré roky sa skončili a teraz vidíme, ako sa nezamestnanosť rýchlym tempom zvyšuje. Súhlasím s názorom Komisie o potrebe koordinovaného úsilia a spájania krátkodobých záväzkov a úsilia s dlhodobými záväzkami. Podporujem aj návrh pána Rasmussena o jasných cieľoch na účely udržania zamestnanosti.
<P>
Pokiaľ ide o krátkodobé ciele, je dôležité, aby spotrebitelia dôverovali hospodárstvu. Predovšetkým musíme chrániť tých, ktorí majú najnevýhodnejšie postavenie, aj ich spotrebu.
<P>
Pokiaľ ide o dlhodobé riešenia, dôležité je priniesť nielen investície, ktoré by sa v každom prípade uskutočnili do ekologicky vhodnejších infraštruktúr a ekologicky vhodnejšieho stavebníctva, ale aj také, ktoré rozvinú zručnosti pracujúcich, aby boli v budúcnosti dobre pripravení. Musíme spojiť nástroje na európskej úrovni s koordinovaným úsilím v členských štátoch. Nesmieme robiť tak, ako niektorí navrhujú - konkrétne robiť príliš málo - pretože potom riskujeme, že budeme mať vyšší rozpočtový deficit, ale aj vyššiu mieru nezamestnanosti a horšie životné podmienky. Musíme konať rýchlo a dostatočne razantne.
<SPEAKER ID="056" NAME="Mirosław Mariusz Piotrowski" AFFILIATION="UEN">
(PL) Vážená pani predsedajúca, témy, o ktorých sa má diskutovať na nadchádzajúcom zasadnutí Európskej rady, zahŕňajú balík opatrení týkajúcich sa zmeny klímy.
<P>
Emisie oxidu uhličitého a všetky otázky súvisiace s takzvaným globálnym otepľovaním sa čoraz viac stávajú akoby ideológiou. Všetkým nám záleží na čistote ovzdušia a prírodného prostredia. Výskum však ukázal, že vplyv človeka na zmenu klímy je nepatrný.
<P>
Je pravda, že ľudské činnosti sú zodpovedné prinajmenšom za 4 % globálnych emisií CO2 a že podiel Európskej únie na tomto množstve je 15 %. Znamenalo by to, že chceme investovať stovky miliárd eur na zníženie globálnych emisií CO2 o menej ako 0,5 %, zatiaľ čo krajiny ako India a Čína ich podiel zvyšujú.
<P>
Je ťažké uveriť, že subjekty Únie s rozhodovacou právomocou nie sú schopné pochopiť, čo to znamená. Pravdepodobne nie je náhoda, že niektoré krajiny, ako napríklad Francúzsko, budú predávať svoje emisné kvóty CO2 iným krajinám. Výsledok tohto postupu sa dá predpokladať: tí, ktorí predávajú, v skutočnosti v krátkej dobe prevezmú okrem iného poľské elektrárne.
<P>
V súvislosti s tým musíme nanovo definovať význam solidarity v Európe.
<SPEAKER ID="057" NAME="Avril Doyle" AFFILIATION="PPE-DE">
Vážená pani predsedajúca, nadchádzajúci samit sa bude zaoberať mnohými dôležitými otázkami; v neposlednom rade to bude otázka koordinovanej reakcie EÚ na globálny problém vážneho hospodárskeho poklesu. Spôsobuje to veľkú krízu dôvery v naše bankové systémy, ktoré neboli schopné zachovať prijateľnú úroveň likvidity na podporu každodenných komerčných a priemyselných obchodných operácií vo všetkých členských štátoch. Takže ako hovoríme, hrozí, že budú zrušené milióny životaschopných pracovných miest a skrachujú tisíce dobre zavedených podnikov. Áno, musíme zmobilizovať všetky európske inštitúcie, aby na krízu reagovali a - ako sa hovorí v pláne obnovy Komisie - táto kríza prichádza v predvečer veľkého štrukturálneho posunu k hospodárstvu s nízkou produkciou uhlíka, s veľkými novými hospodárskymi príležitosťami a so skutočnými výhodami pre tých, ktorí budú na trhu prví.
<P>
To ma vedie k diskusii o klimatickom a energetickom balíku, o ktorom budeme zajtra na samite dlho diskutovať, takže sa obmedzím len na jednu vec. Chcela by som vyzdvihnúť význam plného rešpektovania spolurozhodovacieho procesu medzi Radou a Parlamentom s cieľom zdôrazniť, že akákoľvek politická dohoda, ktorá sa dosiahne o významných otázkach - otázkach v hranatých zátvorkách -, o ktorých rokovali a rozhodli na samite hlavy štátov a predsedovia vlád, sa bude musieť predložiť ako kompromisný pozmeňujúci a doplňujúci návrh na nasledujúce trojstranné rokovania, ktoré zorganizuje veľmi intenzívne pracujúce francúzske predsedníctvo. S týmto návrhom Parlament môže, ale nemusí súhlasiť. Podpíšeme ho, ale aj napriek tomu, že plne podporujem cieľ dosiahnutia dohody na prvom čítaní, upozorňujem, že to nebude za každú cenu.
<P>
A teraz k bodu o Lisabonskej zmluve. Áno, mali sme čas na preskúmanie a analýzu volieb, ktoré sa konali 12. júna, ale, pán minister Jouyet, nebudeme - a ani aby sme sa nemali pokúsiť - znova ratifikovať Zmluvu začiatkom budúceho roka. Alebo budeme riskovať, že opäť neuspejeme s našou mimoriadne nepopulárnou vládou. Nemusíte zadržiavať dych v očakávaní, že strategický plán nášho premiéra - ak nejaký bude - oznámi dátum konania referenda. Sedela som tu dnes a počúvala cynické prednášky zástupcov strany Sinn Féin o nebezpečenstve militarizácie, ktoré sa skrýva v texte Lisabonskej zmluvy písanom malým písmom a o falošných obavách pána Allistera o írskych voličov - sú to ďalšie príklady úrovne intelektuálnej nečestnosti, ktorej podliehajú írski voliči. Stále je to volebný obvod, ktorý vzbudzuje skutočné obavy. Ďakujem francúzskemu predsedníctvu za jeho ponuku pomôcť všetkými právnymi zárukami a ubezpečeniami, ktoré sa môžu požadovať. Ďakujem všetkým poslancom a poslankyniam a vám, pani predsedajúca, za vaše pochopenie a trpezlivosť, ktorú stále skúšame.
<SPEAKER ID="058" NAME="Jan Tadeusz Masiel" AFFILIATION="UEN">
(PL) Vážená pani predsedajúca, pán komisár, ďakujem francúzskemu predsedníctvu za úspechy, ktoré dosiahlo, a želám mu veľa šťastia na rokovaniach počas samitu. Francúzsko na začiatku svojho predsedníctva nevedelo, že vypukne svetová finančná kríza a že táto kríza sa stane jeho najväčším problémom. Vážim si reakciu Francúzska a Európskej únie na túto krízu.
<P>
Pokiaľ ide o iné témy, o ktorých sa má rokovať na samite, konkrétne zmenu klímy, som rád, že francúzske predsedníctvo chápe, a dúfam, že zohľadní problémy, ktoré budú mať niektoré štáty s rýchlym ukončením používania uhlia na výrobu elektrickej energie. Skutočnosť, že svetová konferencia o zmene klímy sa koná v Poznani, svedčí o tom, že Poľsko má záujem zúčastniť sa na procese znižovania uhlíkových emisií. Potrebujeme však čas na zmenu riadenia našich energetických systémov a v tejto veci sa spoliehame na solidaritu celej Európskej únie.
<SPEAKER ID="059" NAME="Othmar Karas" AFFILIATION="PPE-DE">
(DE) Vážená pani predsedajúca, dámy a páni, chcel by som zaujať iný postoj. Samit sa uskutoční v etape zvyšovania dôvery obyvateľov v Európsku úniu. Viac ako dve tretiny obyvateľov Rakúska - aj keď nie sú sami - zastáva názor, že krízu môžeme zvládnuť jedine s pomocou Európskej únie - to znamená, že spolu.
<P>
Uvedomenie si dôležitosti spoločnej meny, eura, sa stále zvyšuje nielen v rámci eurozóny, ale aj mimo nej. Ľudia cítia, že Európa môže len ako celok zohrávať svoju úlohu a mať šancu vo svete. Zníženie energetickej závislosti, záväzok bojovať proti zmene klímy, zvládnutie finančnej krízy, vytvorenie dôveryhodnej obrannej bezpečnostnej a zahraničnej politiky si vyžadujú zvýšenú súdržnosť Európy, ako aj rozhodnosť a schopnosť konať.
<P>
Ak využijeme túto príležitosť, zodpovedne splníme očakávania občanov. Pokúsme sa nájsť spoločný strategický plán ratifikácie reformnej zmluvy. Pokúsme sa vytvoriť ucelené, efektívne a odborné právne predpisy ako odpoveď na finančnú krízu. Pokúsme sa nájsť európskych regulátorov na základe modelu Európskej centrálnej banky. Pokúsme sa ukázať, ako zodpovedne funguje sociálne trhové hospodárstvo ako európsky regulačný rámec v oblasti ochrany klímy.
<P>
Nemáme len krízu alebo veľa stavenísk, máme aj príležitosť. Pokúsme sa ju využiť a poučiť sa z chýb minulosti. Veľa sme vedeli, no konali sme málo a príliš neskoro. Nastal čas pokúsiť sa o nový začiatok s obyvateľmi Európy.
<SPEAKER ID="060" NAME="Umberto Pirilli" AFFILIATION="UEN">
- (IT) Vážená pani predsedajúca, dámy a páni, kríza, o ktorej diskutujeme, je ako tsunami: vážna a ničivá. Spôsobila zatiaľ zlyhanie finančných trhov a oslabila základy reálneho hospodárstva. Poskytnutie celkovej sumy 200 miliárd EUR, ktorá sa s konečnou platnosťou dohodla na samitoch EÚ, je podľa môjho skromného názoru celkom neprimerané. Táto suma je nižšia než straty na európskych burzách len za jeden z tých mnohých dní, keď zaznamenali výraznú stratu. Musíme byť smelší a odvážnejší, európskejší.
<P>
So súhlasom našej skupiny podporujem členské štáty, ktoré sa spoliehajú na vlastné rezervy a za to dostanú európske dlhopisy, s ktorými sa bude na trhoch obchodovať, a pán predseda Barroso už priamo získal oprávnenie to urobiť. Budú však povinné investovať rovnaké sumy do infraštruktúr a politík na podporu tých, ktorí majú sociálne problémy, ako aj do výrobných systémov. Tieto dlhopisy, ktorých hodnota bude závislá od hodnoty štátnych rezerv, by mali vzbudiť dôveru a pomôcť dosiahnuť požadovanú úroveň likvidity 2 - 5 percentuálnych bodov HDP - aby bolo možné vykonávať politiky, ktoré sú, ako sa všetci zhodujeme, veľmi potrebné. Všetko sa to uskutočňuje mimo Maastrichtskej zmluvy spolu s primeraným plánom obnovy.
<SPEAKER ID="062" NAME="Vito Bonsignore" AFFILIATION="PPE-DE">
(IT) Vážený pán predsedajúci, dámy a páni, táto finančná kríza určite nemá obdobu, podľa môjho názoru sa to však mohlo a malo predvídať a mohlo a malo sa tomu zabrániť. Ekonomická kríza, ako ju pred chvíľou opísal predseda Barroso, bola "náhla a neočakávaná." Dovoľte, pán Barroso, aby som s tým nesúhlasil. Hospodárska kríza bola náhla, ale bolo treba vnímať všetky signály, počnúc od informácií Medzinárodného menového fondu na jar roku 2007. Teraz je však rétorika, ktorú použil úradujúci predseda Rady a predseda Barroso, primeranejšia a podľa mojej skromnej mienky celkom vystihuje vážnosť situácie.
<P>
Súhlasím s pánom Karasom: európski občania sa na nás dívajú a my musíme konať. Musím povedať, že európsky plán na 200 miliárd EUR, ktorý ste, pán komisár, vypracovali, je neprimeraný. Musíme si to jasne povedať. Možno to bolo všetko, čo ste mohli urobiť, ale je to neprimerané. Domnievam sa, že otázka, ktorou sa musíte zaoberať, sa týka získania ďalších osobitných zdrojov v tejto výnimočnej dobe formou pôžičky priamo z trhu.
<P>
Spomeňme tiež na chvíľu Európsku centrálnu banku. Existuje veľa neochoty diskutovať o tejto inštitúcii, ale vyhnime sa analýze dôvodov bez toho, aby sme túto inštitúciu spomenuli. Podľa môjho názoru by Európska centrálna banka mala zajtra znížiť úrokové sadzby o jeden percentuálny bod. Ak ich zníži len o pol bodu, zajtra znova sklame trhy. Jej úloha - ako hovoríte vy v Komisii a ako hovorí každý - je udržať stabilné ceny. Ale viem si predstaviť, že tento výsledok sa dá dosiahnuť aj bez toho, aby opatrenia prijaté v súvislosti s úrokovými sadzbami nadväzovali na index inflácie; niekedy je potrebná väčšia pružnosť a predvídavosť prijatých opatrení.
<P>
Súhlasím s vyjadrením predsedu Barrosa, že je potrebné znižovať výdavky. V európskych inštitúciách vrátane nášho Európskeho parlamentu a aj v členských štátoch musíme kráčať týmto smerom. Možno sa potrebujeme pripraviť na poskytnutie väčšej podpory odvahe, ktorú Komisia v súčasnosti preukazuje.
<SPEAKER ID="063" NAME="Elmar Brok" AFFILIATION="PPE-DE">
(DE) Vážený pán predsedajúci, vážený pán komisár, dámy a páni, chcel by som poďakovať francúzskemu predsedníctvu Rady za to, že v minulých mesiacoch v ťažkých časoch poukázalo na mnohé problémy a vyriešilo ich. Vieme však, že schopnosť konať je veľmi závislá od Lisabonskej zmluvy. Zistili sme, že správa je od oboch írskych parlamentov. Vyjadrili ste sa, pán predsedajúci, že je to veľmi zodpovedná, prezieravá a rozumná správa, ktorá zahŕňa obavy, ale ukazuje aj spôsoby, akými môžeme my Európania spoločne riešiť tento problém.
<P>
Chcel by som vyzvať francúzske predsedníctvo, aby sa zaviazalo vypracovať strategický plán, ktorý umožní zahrnúť a brať vážne írske stanoviská a obavy, ktoré nemajú nič spoločné so Zmluvou, ako je otázka komisárov, ale aj spôsobov, ako riešiť demokratický deficit, ktorý sa sami snažia odstrániť prostredníctvom lepších vzťahov medzi Parlamentom a írskou vládou. Na tomto základe máme príležitosť ratifikovať túto Zmluvu, ak budeme kráčať cestou, ktorú celkom jasne naznačil írsky parlament. Myslím si, že by sme mali ísť touto cestou a povzbudiť našich írskych priateľov, pričom by sme mali dodržať časový plán, aby sme sa vyhli možnosti zaostať z dôvodu pripravovaných britských volieb. Finančná kríza jasne ukazuje, že stále viac občanov uznáva nenahraditeľnosť Európy, ako to dokázalo francúzske predsedníctvo Rady v Gruzínsku a počas finančnej krízy.
<SPEAKER ID="064" NAME="Neena Gill" AFFILIATION="PSE">
Vážený pán predsedajúci, pán minister Jouyet predtým spomenul teroristický útok v Bombaji a vyjadril solidaritu s Indiou. Úprimne to vítam. Za úprimnými slovami však musia nasledovať činy. Ak si uvedomíme obrovské straty na životoch v dôsledku teroristických útokov na celom svete, kde sa nevinní ľudia z východu, západu, severu a juhu stále viac stávajú terčom útokov, domnievam sa, že to bude od Rady prejav ľahostajnosti, ak nezahrnie túto otázku do programu zasadnutia Rady, ktoré sa uskutoční na budúci týždeň. Je to nemenej dôležité ako všetky ostatné otázky, o ktorých diskutujeme. Spojené štáty konajú, ale Európa nekoná.
<P>
Ako hovoríme, Condoleezza Riceová je tam, ale kde je Javier Solana? Zvyšuje sa napätie medzi dvomi jadrovými mocnosťami. Európa by mala a mohla urobiť viac, najmä by mala uvažovať o zmluvách, ako je jej strategické partnerstvo s Indiou, a mala by primerane využiť prejav porozumenia, ktorý bol vyjadrený s cieľom dosiahnuť a realizovať tieto zmluvy.
<SPEAKER ID="065" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, samit má posúdiť, ako by sa mala vykonávať Lisabonská zmluva. Jedným kľúčom k riešeniu by bolo to, že každý členský štát by mal vlastného komisára. Dúfam, že sa táto možnosť riadne zváži a uskutoční. Počas francúzskeho predsedníctva mohlo Francúzsko len ťažko namietať proti tejto myšlienke na základe tvrdenia, že Komisia by bola príliš početná, keďže, ako vieme, vo francúzskej vláde teraz sedí 37 ministrov. Názor, že Komisia bude príliš veľká, ak každý členský štát bude mať svojho komisára, sa nedal nikdy obhájiť. Podľa môjho názoru by to členské štáty viac spojilo, zvýšilo by to legitímnosť a dúfam, že ľudia by pochopili zmysel tohto riešenia a zvrátili by predchádzajúce rozhodnutia najmä preto, lebo neboli celkom racionálne.
<SPEAKER ID="066" NAME="Ewa Tomaszewska" AFFILIATION="UEN">
(PL) Vážený pán predsedajúci, od chvíle, keď bol podpísaný Kjótsky protokol, Poľsko znížilo podiel svojich uhlíkových emisií o 33 %. V priebehu rovnakého obdobia ostatné členské štáty Európskej únie zvýšili úroveň svojich emisií napriek skutočnosti, že ich odvetvia výroby energie v prevažnej miere nie sú založené na uhlí. Z tohto dôvodu pokus stanoviť termín, od ktorého by sa merali úrovne emisií, ktorý bude neskôr než termín podpísania Kjótskeho protokolu, dokazuje, ako nespravodlivo sa tento problém rieši.
<P>
Zároveň zmiernenie vplyvu finančnej krízy takým spôsobom, že 80 000 poľských zamestnancov lodeníc príde o prácu, je skutočne zvláštny nápad. Stále verím, že Komisia zmení toto rozhodnutie, ktoré je za súčasných podmienok také nezmyselné.
<SPEAKER ID="067" NAME="Mairead McGuinness" AFFILIATION="PPE-DE">
Vážený pán predsedajúci, ospravedlňujem sa, že môj hlas nie je práve najlepší, hoci je možno práve takisto dobrý. Niektoré pripomienky mojich kolegov zo strany Sinn Féin v súvislosti s Lisabonskou zmluvou ma mohli nahnevať.
<P>
Dovoľte mi povedať len to, že v Írsku robíme veci naopak. Od volieb máme skutočne veľmi dobrú diskusiu o Lisabonskej zmluve. Kiež by to bolo naopak! Diskusia o Zmluve v Írsku má teraz nejakú logiku a zmysel.
<P>
A môžem povedať oslabeným štátnym úradníkom a lobistom, že som dospela k názoru, že ste jednou z najlepších vecí, ktoré máme. Otvorene by ste to nemali dávať najavo, lebo je iróniou, že strana Sinn Féin hovorí o verejných službách, ktoré riadia štátni úradníci, a pritom odsudzuje úradníkov týchto inštitúcií.
<P>
Počkáme a uvidíme, čo povie na budúci týždeň írska vláda. Nemá teraz dosť dôvery verejnosti, takže zrejme nie je vhodná doba na to, aby sa hovorilo o ďalších voľbách, ak sa to musí stať. Verím však, že v Írsku prevládne rozum a ľudia teraz uvažujú o situácii, v ktorej sme sa ocitli, a že si tiež uvedomujú, že v čase terajšej krízy je potrebné, aby sme boli v srdci Európy.
<SPEAKER ID="068" NAME="Richard Corbett" AFFILIATION="PSE">
Vážený pán predsedajúci, v situácii, keď 25 alebo 26 krajín podporilo Lisabonskú zmluvu a len jedna krajina ju odmietla, nie je neprimerané ani skutočne nedemokratické, ak sa opýtame, či to táto krajina nechce znova zvážiť, ale za predpokladu, že ostatní budú ochotní akceptovať obavy, ktoré vyslovila, keď Zmluvu odmietla. To neznamená ignorovať výsledok írskeho referenda; znamená to reagovať na výsledok írskeho referenda, pochopiť vyjadrené obavy a snažiť sa ich vyriešiť.
<P>
Od Írska sa však, samozrejme, vyžaduje, aby povedalo ostatným krajinám, aké obavy boli presne vyslovené, a špecifikovať zoznam požiadaviek, na ktoré potom môžeme reagovať alebo o ktorých aspoň môžeme diskutovať. Riešenie musí byť, samozrejme, prijateľné pre všetkých 27 krajín. Predovšetkým to znamená, že sa nebude znova diskutovať o celej Zmluve, ale že sa Zmluva bude interpretovať, vyjasňovať a upraví sa spôsob jej vykonávania s cieľom riešiť obavy. Verím, že sa to dá urobiť, ale je potrebné, aby prvý krok urobilo Írsko. Som rád, že írsky parlament v tom podnikol iniciatívu a neprenechal to vláde.
<SPEAKER ID="069" NAME="Theodor Dumitru Stolojan" AFFILIATION="PPE-DE">
(RO) Vážený pán predsedajúci, v Rumunsku sa práve konali parlamentné voľby a môžem vás uistiť, že vláda, ktorá bude vytvorená, bude presadzovať zdravú hospodársku politiku.
<P>
Chcel by som poďakovať francúzskemu predsedníctvu a Európskej komisii za spôsob, akým rýchlo a pohotovo reagovali na problémy spôsobené celosvetovou hospodárskou a finančnou krízou.
<P>
Bol by som rád, keby sa v balíku opatrení viac hovorilo o členských štátoch, ktoré nie sú členmi eurozóny, a o prístupe k likvidite v naliehavých prípadoch.
<SPEAKER ID="070" NAME="Silvia-Adriana Ţicău" AFFILIATION="PSE">
(RO) Odstraňovanie prekážok, ktoré bránia voľnému pohybu pracovníkov, zaručuje všetkým Európanom primerané a dôstojné pracovné podmienky a poskytuje efektívne spôsoby boja proti sociálnemu dampingu a daňovým podvodom.
<P>
Chcela by som požiadať, aby bol do programu Európskej rady zaradený špeciálny bod o odstraňovaní prekážok, ktoré zabraňujú voľnému pohybu rumunským a bulharským pracovníkom. Mám pocit, že dva roky po vstupe týchto dvoch krajín do EÚ sa tento krok stal nevyhnutný najmä v súvislosti s hospodárskou a finančnou krízou.
<P>
Podobne je potrebné do programu Európskej rady zaradiť balík opatrení týkajúci sa energetickej bezpečnosti, energetiky a zmeny klímy. Nejde o to, aby Európa vyrábala menej, ale jednoducho aby vyrábala efektívnejšie a viac dbala na životné prostredie. Z tohto dôvodu je potrebné podporovať členské štáty v tom, aby vo veľkom investovali do modernizácie zariadení v oblastiach, ktoré sa významne podieľajú na odvetví energetiky a ktoré stimulujú produktivitu a rozvoj dopravnej infraštruktúry.
<SPEAKER ID="071" NAME="Jean-Pierre Jouyet">
úradujúci predseda Rady. - (FR) Vážený pán predsedajúci, pani podpredsedníčka, pán komisár, vážené poslankyne a vážení poslanci, rozprava zahŕňa tri kľúčové body, ku ktorým sa vrátim, ale najprv mi dovoľte, aby som poďakoval pánovi von Wogauovi a pánovi Kirkhopovi, ktorí vyjadrili vďaku francúzskemu predsedníctvu za to, čo sa urobilo pre európskych občanov, ktorých postihla tragédia v Bombaji.
<P>
Usilovne sme spolupracovali s Generálnym sekretariátom Európskeho parlamentu, pokiaľ ide o vašich zástupcov a vládnych predstaviteľov, ktorí tam boli, ale musím povedať, že - ako už bolo niekoľkokrát zdôraznené - musíme ďalej pracovať na zlepšení koordinácie medzi konzulátmi a miestnymi diplomatickými službami v takomto type krízy, v tom, čo sa v tejto veci v súčasnosti uskutočňuje v Thajsku. Zvládli sme to a musíme v tom ďalej pokračovať. Bol som na letisku Roissy, keď pristálo lietadlo z Bombaja, a videl som, že v tomto špeciáli bolo napriek všetkému zastúpených jedenásť európskych národností.
<P>
Chcel by som znovu zdôrazniť to, čo povedala pani Gillová a pán von Wogau, že Európa sa naozaj musí zapájať, musí robiť viac v súvislosti s hrozbou terorizmu v tomto regióne, ako aj v iných regiónoch sveta. V tejto súvislosti sa vynára problém, o ktorom sa nehovorilo počas rozpravy, ale o ktorom sa bude diskutovať na Európskej rade, o európskej bezpečnostnej stratégii. Túto stratégiu musíme prispôsobiť a aktualizovať s cieľom odstrániť nebezpečenstvo terorizmu, reagovať na počítačovú kriminalitu a reagovať na nové nebezpečenstvá. Musíme tiež zlepšiť - a som rád, že pán Gill položil túto otázku - naše systémy z hľadiska plánovania a vedenia civilných a vojenských operácií na európskej úrovni. Ako dobre viete, tieto aspekty európskej bezpečnosti a obrannej politiky sú dôležité a francúzske predsedníctvo chce zabezpečiť, aby sme v tejto oblasti mohli urobiť pokrok a aby sa v tejto oblasti mohol ešte do konca roka vytýčiť jasný smer.
<P>
Teraz sa vrátim k tomu, čo sa povedalo o inštitucionálnych problémoch a o Zmluve. Vypočul som si prejavy pani Doylovej a pani McGuinnessovej, ktoré boli mimoriadne jasné a plné zmyslu pre zodpovednosť, a ďakujem im za ne. Tiež som si vypočul prejav pána Broka, pána Corbetta, pána von Wogaua, pána Duffa a pána Joa Leinena k tejto otázke.
<P>
Po prvé: myslím, že robíme pokrok. Pokrok dosahujeme tým, že k írskym požiadavkám pristupujeme vážne, a túto poznámku adresujem pani Doylovej a pani McGuinessovej. Chápeme ich a tiež chápeme politickú situáciu v Írsku, ktorá vznikla v írskom parlamente, ako aj to, aké úsilie sa vynakladá na tejto ťažkej ceste. Dá sa to veľmi jasne vidieť. Každý však musí prejaviť svoj zmysel pre zodpovednosť. My to dokážeme, navrhneme vyvážené riešenie, ktoré nám umožní posunúť sa ďalej a postupovať spoločne, zdôrazňujem spoločne, smerom k vykonávaniu Lisabonskej zmluvy, keď príde tá správna chvíľa. Celkom však chápem časové obmedzenia našich írskych priateľov. Tieto obmedzenia by sa mali dodržiavať - sú tam aj politické termíny - a zohľadňovať.
<P>
Jo Leinen zdôraznil túto skutočnosť. Je potrebné viac komunikovať, mali by sme byť viac pri zemi, čo robíme s pani Wallströmovou, ktorá je v tejto oblasti povolanejšia než ja, ale ktorá vynaložila veľké úsilie. Medzi Radou a Komisiou sme dosiahli dohodu o stratégii politickej komunikácie s vaším Parlamentom a pani Wallströmová vypracovala stratégiu, ktorú, ako som videl v Dubline, každý vrelo uvítal. Je pravda, že v tejto oblasti je potrebné ukázať viac úsilia aj z hľadiska komunikácie.
<P>
Vzhľadom na to, čo tu bolo povedané, najmä na to, čo povedali naši poľskí priatelia v súvislosti s klimatickým a energetickým balíkom, musíme, samozrejme, zohľadniť špecifickú situáciu tých krajín, ktoré majú problematickejšie energetické štruktúry, aby sme mohli splniť tieto ciele. Tieto ciele musíme udržať. Myslím, že k dispozícii sú prostriedky, ktoré nám umožnia potrebnú pružnosť, aby bolo možné zohľadniť špecifické situácie a požiadavky našich poľských priateľov. Francúzske predsedníctvo robí všetko, čo je v jeho silách, aby dosiahlo potrebné kompromisy pri udržaní týchto cieľov, ale uisťujeme vás, že zohľadňujeme špecifiká Poľska, ostatných krajín strednej a východnej Európy a pobaltských štátov a ich požiadavky v oblasti energetickej bezpečnosti.
<P>
Chcel by som povedať pani Doylovej, ktorá túto skutočnosť zdôraznila aj vo svojom prejave, že, ako si iste uvedomuje, spolurozhodovanie je skutočne hlavným predmetom záujmu francúzskeho predsedníctva. Rada a Európsky parlament iniciovali negociačný postup, trojstranné rokovania, ktoré sa v posledných mesiacoch začali v dôsledku veľkých investícií; výsledok týchto trojstranných rokovaní - ako si pani Doylová dobre uvedomuje - v skutočnosti predstavuje 90 % tohto balíka. Zostáva nám ešte prekonať posledný úsek, posledných 10 % problémov, o ktorých v týchto rozpravách hovorili vážené poslankyne a vážení poslanci.
<P>
Všetko, čo sa uviedlo v súvislosti s hospodárskou a finančnou krízou, sa mi zdá dôležité a ako už bolo povedané, naliehavosť pociťuje Rada aj Komisia. Chcel by som ešte poďakovať pánovi Pirillimu za jeho originálne nápady týkajúce sa využitia rezerv a pánovi Bonsignorimu by som chcel povedať, že plán závisí aj od toho, aké nástroje sú k dispozícii na úrovni Spoločenstva. Vytvorenie plánu by znamenalo ignorovanie kompetencií na úrovni Spoločenstva, súčasných nástrojov a rozpočtu, ktorý je k dispozícii, takže to nie je možné urobiť. Môžeme ísť až potiaľto.
<P>
Na druhej strane si myslím, že Európska centrálna banka reaguje a postupuje správne. Teraz sa v skutočnosti očakáva signál o sadzbách. Uvidíme, aké bude rozhodnutie Európskej centrálnej banky. To všetko je vítané a nebudem sa k tomu ďalej vyjadrovať.
<P>
Pán Karas sa určite nemýlil, keď zdôraznil - a Rakúsko je toho výborným príkladom -, že musíme byť tiež schopní využiť príležitosti, ktoré súvisia s krízou, že euro - a to bolo potvrdené a pán komisár Almunia to vie lepšie ako ja -, že pocit príslušnosti k Európskej únii - konkrétne v krajine, ako je vaša, a to ma zaujalo - sa pretransformovalo a zmenilo v dôsledku tejto hospodárskej a finančnej krízy, ako aj skutočnosť, že euro sa stalo orientačným kritériom a symbolom pre krajiny v rámci eurozóny aj mimo nej, čo je veľmi povzbudzujúce.
<P>
Chcel by som povedať pani Belohorskej, že všetko, čo tu povedala, budeme presne tlmočiť prezidentovi Sarkozymu, a chcel by som jej poďakovať za to, čo povedala v súvislosti s francúzskym predsedníctvom a jeho činnosťou. Nakoniec chcem povedať pánovi Wolskému, že všetko, čo sa týka nášho susedstva, je dôležité a že o návrhu Východného partnerstva, ktorý je výborným návrhom Európskej komisie, budeme rokovať v pondelok na zasadnutí Rady ministrov zahraničných vecí, Rady pre všeobecné záležitosti a vonkajšie vzťahy a, samozrejme, na zasadnutí Európskej rady.
<SPEAKER ID="072" NAME="Margot Wallström">
podpredsedníčka Komisie. - Vážený pán predsedajúci, predovšetkým by som chcela všetkým poďakovať za konštruktívne, dôležité a zaujímavé príspevky. Na úvod by som chcela odpovedať na dve špecifické otázky a potom sa prípadne zameriam na Lisabonskú zmluvu.
<P>
Pán Jouyet už spomenul skutočnosť - a to je odpoveď pánovi von Wogauovi -, že Rada prijme správu o piatich rokoch európskej bezpečnostnej stratégie. K tomu, čo povedal pán Jouyet, môžem doplniť: Lisabonská zmluva by, samozrejme, tiež pomohla výrazným posilnením a zjednodušením inštitucionálnej štruktúry v tejto oblasti. Bude to príležitosť pre Radu, aby sa zaoberala tým, ako pomôcť zaručiť súdržnosť všetkých našich nástrojov a rovnováhu medzi vojenskou a nevojenskou bezpečnostnou politikou. To bola reakcia na vystúpenie pána von Wogaua.
<P>
Pán Bernard Wojciechowski sa pýtal na Východné partnerstvo. Z dnešného zasadnutia Komisie môžeme podať správu, že sme schválili návrh o Východnom partnerstve vrátane posilneného financovania činností, ktorý zahŕňa hospodársku integráciu, otázky mobility, politiku sociálneho a hospodárskeho rozvoja, platformy spolupráce, voľného obchodu a mobility študentov - všetky tieto prvky sú obsiahnuté vo Východnom partnerstve. Vítam skutočnosť, že sme teraz o tom diskutovali a schválili tento plán.
<P>
Dnešná rozprava ukázala, že je to dôležitá chvíľa pre Európsku úniu. Demonštrovala celú koncepciu udržateľnosti. Udržateľný rozvoj znamená, že sa nemôžeme zadlžiť a potom žiadať budúce generácie, aby našli riešenie. Nemôžeme prenášať na budúce generácie problémy súvisiace so znečistením, odpadom a zmenou životného prostredia alebo klímy a žiadať, aby ich za nás vyriešili. Nemôžeme vytvárať sociálne problémy a očakávať, že ich namiesto nás vyriešia budúce generácie. Celá definícia udržateľného rozvoja spočíva v skutočnosti, že sa musíme snažiť hľadať také spôsoby na uspokojovanie našich potrieb, ktoré by nemali vplyv na budúce generácie a ich želanie uspokojovať svoje potreby.
<P>
Budúci mesiac máme vyriešiť tri hlavné a prepojené otázky - ktoré jasne vystúpili do popredia: Plán hospodárskej obnovy Európy, v ktorom môžu mať rozhodujúce opatrenia EÚ v priebehu nasledujúceho roka skutočný vplyv na dobré životné podmienky v Európe v sociálnej a hospodárskej oblasti; klimatický a energetický balík, ktorý nasmeruje Európu s cieľom viesť svet pri definovaní vierohodnej a dosiahnuteľnej cesty do budúcnosti s nízkou produkciou emisií uhlíka; Lisabonská zmluva, pričom musíme určiť takú cestu na dosiahnutie Zmluvy, aby Európania mohli využívať výhody demokratickejšej a efektívnejšej Európskej únie.
<P>
Plne sa spolieham na to, že páni kolegovia komisár Almunia a komisár Dimas budú podrobnejšie rokovať o pláne obnovy - keďže toľkí z vás mali k nemu pripomienky - a o klimatickom a energetickom balíku. Domnievam sa, že táto diskusia bude prebiehať dnes v neskorších hodinách a zajtra dopoludnia, takže sa ešte stručne vyjadrím k Lisabonskej zmluve.
<P>
Domnievam sa, že tieto dve otázky sú výborným dôkazom toho, prečo je potrebná Lisabonská zmluva. Zmena klímy a hospodárska kríza si vyžadujú Európsku úniu, ktorá môže prijímať správne rozhodnutia rýchlo, efektívne a demokraticky. Ak Európa potrebuje urobiť značné úpravy na vykonanie takejto základnej zmeny, potrebuje na to správne nástroje.
<P>
Záväzok tohto Parlamentu a Komisie voči Lisabonskej zmluve bol vždy jasný. Chceli sme pre Európu skutočný krok vpred, viac právomocí pre tento priamo volený Parlament. Čo sa týka národných parlamentov, chceli sme, aby občania mali viac možností vyjadriť sa, chceli sme zjednodušené inštitúcie a viac zrozumiteľnosti v tom, čo kto v Európe robí. Odkladanie toho všetkého je, samozrejme, sklamaním, ale nemalo by nás to odviesť od hlavného cieľa dosiahnuť platnosť Lisabonskej zmluvy. To znamená, že dúfame, že budeme schopní dosiahnuť cieľ úplnej ratifikácie, čo znamená presadiť ju v Írsku.
<P>
Sama som bola minulý mesiac v Írsku a snažila som sa vysvetliť, prečo si myslím, že je Zmluva potrebná. Chcela som tiež pochopiť, prečo majú írski voliči voči nej výhrady. To, čo som sa dozvedela, sa veľmi zhodovalo s výsledkami prieskumu verejnej mienky, ktoré sme videli. Pokiaľ ide o niektoré otázky - ako otázka daní a obrany - voliči mali obavy, že v Zmluve nemajú reálny základ. Čo sa týka ďalších otázok, ako je otázka írskeho komisára, vychádzajú z najhoršieho variantu scenára vyplývajúceho z vykonávania Zmluvy. Mnohí si myslia, že informácie boli nedostatočné alebo málo zrozumiteľné a že odmietnutie Zmluvy pri hlasovaní bolo najbezpečnejším riešením.
<P>
Vynikajúca správa, ktorú sme teraz dostali od špeciálneho podvýboru írskeho parlamentu, znamená dôležitý príspevok k vyjasneniu týchto obáv a tiež navrhuje možnosti ich riešenia. Keď sa ma opýtali, povedala som, že mám dojem, že v Európe existuje dobrá vôľa pomôcť riešiť obavy írskych občanov. Komisia chce urobiť v spolupráci s Parlamentom a írskymi úradmi všetko, čo môže, na zlepšenie komunikácie o Európe v Írsku. S vládou a írskymi úradmi pracujeme na memorande o porozumení s cieľom zabezpečiť, aby sme na tom mohli okamžite začať pracovať.
<P>
Tiež som im však jasne povedala, že môj dojem z rozhovorov s predstaviteľmi rôznych členských štátov je taký, že nemajú veľkú chuť znovu otvárať inštitucionálnu dohodu, ktorej dlhé a náročné rokovania na dosiahnutie kompromisu trvali sedem rokov, a že 25 členských štátov, ktoré teraz ratifikovali Zmluvu a z ktorých mnohé predtým ratifikovali ústavu - a pripomínam, že dva na základe referenda - nebude chcieť znovu začať tento proces. Teraz, keď sa blížia parlamentné voľby, nastal čas, aby sme prestali rozprávať o inštitúciách a začali hovoriť o stratégiách EÚ, ktoré zaujímajú mnohých občanov, a o tom, ako vyriešiť tieto dve veľké úlohy a dva veľké problémy.
<P>
Zasadnutie Európskej rady, ktoré sa uskutoční na budúci týždeň, by nám malo poskytnúť jasný strategický plán, ako posunúť tento proces ďalej so zmyslom pre naliehavosť. Verím, že zasadnutie Rady poskytne kolektívny impulz, ktorý je potrebný na dosiahnutie úplnej ratifikácie Zmluvy. Budeme sa snažiť k tomu prispieť tým najlepším spôsobom, akým Komisia môže.
<SPEAKER ID="073" NAME="Predsedajúci">
Rozprava sa skončila.
<P>
Písomné vyhlásenia (článok 142)
<SPEAKER ID="074" NAME="Ilda Figueiredo  " AFFILIATION="GUE/NGL">
písomne. - (PT) Vedúci predstavitelia Európskej únie neakceptujú verejné hlasovanie v jedinom referende, ktoré bolo možné uskutočniť - pretože si to vyžadovala štátna ústava - o návrhu Lisabonskej zmluvy, v ktorej ľudia zopakovali svoje rozhodnutie o odmietnutí, ktoré Francúzsko a Holandsko už v súvislosti s európskou ústavou prejavili. V postoji, ktorý je protidemokratický a ktorý dokazuje nerešpektovanie výsledkov hlasovania občanov, znovu vidíme návrat k nátlaku a vydieraniu s pokusom prinútiť Írsko, aby uskutočnilo nové referendum alebo - ešte horšie - zmenilo vlastnú štátnu ústavu s cieľom zabrániť referendu a verejnému hlasovaniu. Znovu potvrdzujeme svoj najostrejší protest voči tomuto stanovisku.
<P>
Týchto praktík sa musíme nevyhnutne zbaviť. Pre Portugalsko a Európu chceme nový smer, ktorý uprednostňuje ľudí, zvyšuje blahobyt spoločnosti a rešpektuje dôstojnosť tých, ktorí sa podieľajú na vytváraní blahobytu. Tento nový smer musí odmietnuť to, čo prezident Sarkozy nazýva prepracovaním kapitalizmu, a musí vyjadriť odmietavý postoj voči politike hospodárskej a menovej únie spolu s pridruženým Paktom stability a rastu a falošnou autonómiou Európskej centrálnej banky (ECB). To sa nestane v prípade takzvaného "Plánu hospodárskej obnovy Európy".
<SPEAKER ID="075" NAME="Pedro Guerreiro  " LANGUAGE="PT">
Nadchádzajúce zasadnutie Európskej rady bude predstavovať ďalšiu etapu neakceptovateľného procesu predkladania návrhu zmluvy, ktorú obyvatelia Európy už trikrát odmietli.
<P>
Namiesto rešpektovania vôle obyvateľov Francúzska, Holandska a Írska inštitúcie Európskej únie (Európsky parlament, Rada a Komisia) tým, že trvajú na pokračovaní procesu (parlamentnej) ratifikácie návrhu zmluvy (ktorý doteraz nebol ukončený v Nemecku, Poľsku a Českej republike) a pritom sa stále bránia referendu (aké sa uskutočnilo nedávno vo Švédsku) "ako moru", dokázali, že ich skutočný charakter je protidemokratický.
<P>
Veľký administratívny aparát v Európe a vykonávatelia jeho politík - pravica a sociálni demokrati - ignorujú demokraticky vyjadrenú vôľu občanov Írska, ktorých sa snažia izolovať a vydierať a nariadiť im konanie nového referenda, presne ako to bolo v prípade Zmluvy z Nice.
<P>
Nevidia viac než neprijateľný návrh uznesenia zo 17. novembra 2008 Výboru pre (takzvané) ústavné veci, ktorý "znovu zdôrazňuje a potvrdzuje potrebu schválenia Zmluvy" (ako keby mal na to oprávnenie...) a "potrebu jej ratifikácie v členských štátoch... v čo najkratšom čase".
<P>
EÚ ukazuje svoju pravú tvár!
<SPEAKER ID="076" NAME="Tunne Kelam  " AFFILIATION="PPE-DE">
písomne. Rade aj Komisii by som rád pripomenul, že EÚ je založená na základných hodnotách ako demokracia, princípy právneho štátu a rešpektovanie ľudských práv.
<P>
Z tohto dôvodu ostro odsudzujem atmosféru, v akej sa konal nedávny samit medzi EÚ a Ruskom v Nice. Nie je prijateľné, aby sa rokovanie začalo ako zvyčajne tvrdením, že iná možnosť neexistuje.
<P>
Presadzovanie ľudských práv v zahraničnej politike a dodržiavanie zásad právneho štátu sú základné kamene vo všetkých vzťahoch s tretími krajinami.
<P>
Rusko nemôže byť výnimkou najmä vzhľadom na to, že po napadnutí Gruzínska nesplnilo všetky podmienky uvedené v dohode.
<P>
Obávam sa, že EÚ ako dôležitý a nezávislý aktér v medzinárodných záležitostiach stratí vážnosť. Okrem toho váhanie EÚ stanoviť jasné limity tohto vopred naplánovaného porušovania noriem medzinárodného správania pravdepodobne podporí podobný prejav agresie zo strany Ruska aj v budúcnosti.
<P>
Z tohto dôvodu dôrazne vyzývam Komisiu a Radu, aby znovu dobre zvážili svoje rozhodnutie pokračovať v tejto veci zvyčajným spôsobom.
<SPEAKER ID="077" NAME="Rareş-Lucian Niculescu  " LANGUAGE="RO">
Chcel by som sa vyjadriť k nedávnemu oznámeniu Komisie o pláne hospodárskej obnovy EÚ.
<P>
Chcel by som zdôrazniť význam niektorých ustanovení tohto plánu, predovšetkým tých súvisiacich s prijatím opatrení zameraných na zlepšenie energetickej účinnosti v existujúcich obytných a verejných budovách.
<P>
Komisia oznámila, že plánuje predložiť pozmeňujúci a doplňujúci návrh k nariadeniam o štrukturálnych fondoch s cieľom podporiť tieto opatrenia, ktoré zlepšia dostupné možnosti v tejto oblasti.
<P>
Myslím si, že je nevyhnutné, aby sa tento pozmeňujúci a doplňujúci návrh zameral na využitie prostriedkov poskytovaných Európskym fondom regionálneho rozvoja na zlepšenie bývania a na zvýšenie v súčasnosti stanovenej 2 % sadzby.
