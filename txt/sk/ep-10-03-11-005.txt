<CHAPTER ID="005">
Situácia v Čile a stratégia humanitárnej pomoci EÚ (rozprava) 
<SPEAKER ID="083" NAME="Predsedajúci">
Ďalším bodom programu je vyhlásenie Komisie o situácii v Čile a stratégii humanitárnej pomoci EÚ.
<SPEAKER ID="084" NAME="Janez Potočnik">
člen Komisie. - Vážený pán predsedajúci, toto vyhlásenie robím v mene kolegyne Kristaliny Georgievovej, komisárky pre medzinárodnú spoluprácu, humanitárnu pomoc a krízové opatrenia. Prečo ho robím namiesto nej? Je to celkom jasné a zrejmé. Pani komisárka Georgievová včera 10. marca pricestovala do Čile, aby navštívila oblasti, ktoré boli postihnuté nedávnym zemetrasením, a pokračovala v práci európskych odborníkov na humanitárnu pomoc a civilnú ochranu v týchto oblastiach.
<P>
Hneď po príchode do čilského hlavného mesta Santiaga odcestovala pani komisárka Georgievová do oblasti, ktorá bola najviac postihnutá zemetrasením a cunami, vrátane pobrežného regiónu v okolí miest Constitución, Talca a Concepción.
<P>
Počas svojej návštevy v teréne sa stretla s predstaviteľmi partnerov Úradu humanitárnej pomoci Európskej komisie (ECHO), ktorí pôsobia v tejto oblasti, navštívila základňu monitorovacieho a informačného centra v meste Penco a zúčastnila sa bilaterálnych stretnutí s čilskými orgánmi v tejto oblasti.
<P>
Ešte dnes bude pani komisárka Georgievová zastupovať pána predsedu Barrosa počas inaugurácie pána prezidenta Sebastiána Piñeru v meste Valparaíso.
<P>
Rozsiahle zemetrasenie a následné cunami, ktoré Čile zasiahlo v sobotu 27. februára v skorých ranných hodinách, sú strašnou tragédiou. Najnovšie oficiálne údaje naznačujú, že zahynulo 528 ľudí, a očakáva sa, že tento počet sa ešte zvýši. Zemetrasenie postihlo viac než dva milióny ľudí. Poškodenie infraštruktúry bolo obrovské a vážne poškodilo pol milióna domovov.
<P>
Vysoká predstaviteľka Únie pre zahraničné veci a bezpečnostnú politiku a podpredsedníčka Komisie Cathy Ashtonová v ten deň zavolala čilskému ministrovi zahraničných vecí pánovi Marianovi Fernándezovi, aby mu vyjadrila našu sústrasť s rodinami obetí a povedala, že sme pripravení poskytnúť pomoc a podporu.
<P>
Hneď po zverejnení správy sa mobilizoval systém núdzových opatrení úradu ECHO. Mechanizmus civilnej ochrany EÚ okamžite vydal výstražnú správu pre zúčastnené štáty. Počas tohto prvého víkendu fungovalo krízové centrum monitorovacieho a informačného centra (MIC), ktoré dostávalo správy o sile a následkoch zemetrasenia a určovalo prostriedky civilnej ochrany, ktoré mohli byť rýchlo k dispozícii. Pani komisárka Georgievová bola v priebehu dňa v krízovom centre, kde riadila operácie.
<P>
Mnohé členské štáty Európskej únie informovali MIC o poskytnutej alebo ponúkanej pomoci. Tá zahŕňa personál a vybavenie, ktoré už do mesta Concepción poslali zo Španielska, Nemecka, Francúzska, Spojeného kráľovstva, prísľub finančných prostriedkov z Fínska, Spojeného kráľovstva a Holandska, ako aj ponuky mostov, stanov, poľných kuchýň a generátorov z Bulharska, Slovenska, Švédska a Rakúska.
<P>
Čilské orgány naznačili, že prijímajú pomoc, ktorú ponúkli členské štáty Európskej únie.
<P>
Komisia spustila systém núdzových humanitárnych opatrení v Bruseli a súčasne aj v regionálnej pobočke úradu ECHO v meste Managua, ktorá pokrýva Latinskú Ameriku.
<P>
Obrátili sme sa na potenciálnych partnerov pre rýchle financovanie, ktorí mali možnosť poskytnúť okamžitú núdzovú pomoc, a mobilizovali sme terénnych špecialistov úradu ECHO, ktorí pri prvej možnej príležitosti odcestovali do oblasti postihnutej zemetrasením. V nedeľu skoro ráno bolo prijaté prvé núdzové rozhodnutie o pomoci vo výške troch miliónov. So štyrmi partnerskými agentúrami sa uzavreli dohody o humanitárnom príspevku: s francúzskou spoločnosťou Telecom Sans Frontières o poskytnutí núdzových telekomunikačných služieb, s panamerickou zdravotníckou organizáciou a so španielskym Červeným krížom o pomoci pri obnove zdravotníckych služieb, ako aj s nemeckým Červeným krížom o dodávke prístreškov, bezpečnej vody a základných potrieb pre domácnosť.
<P>
Úrad ECHO poskytol dvojčlenný tím odborníkov na humanitárnu pomoc, ktorí do Čile pricestovali v pondelok 1. marca ráno, aby zhodnotili potreby a stretli sa s orgánmi a potenciálnymi partnermi na vykonávanie opatrení. Ďalší dvaja členovia tímu pricestovali nasledujúci deň a piaty člen sa pripojil o pár dní neskôr.
<P>
Teraz je v Čile aj šesťčlenný tím odborníkov z mechanizmu civilnej ochrany EÚ. Štyria pracujú v oblasti zasiahnutej zemetrasením blízko mesta Concepción a dvaja v súčasnosti sídlia v Santiagu, aby udržiavali spojenie s orgánmi a koordinovali opatrenia členských štátov Európskej únie.
<P>
V najviac postihnutých oblastiach vykonávajú humanitárni odborníci z úradu ECHO a tím civilnej ochrany EÚ spoločné hodnotenia s Úradom OSN pre koordináciu humanitárnych záležitostí (OCHA) a niekoľkými agentúrami OSN.
<SPEAKER ID="085" NAME="Michèle Striffler" LANGUAGE="FR">
Vážený pán predsedajúci, pán komisár, dámy a páni, ako už bolo povedané, zemetrasenie v Čile, ktoré bolo silnejšie než to, čo zažili Haiťania, a po ktorom tiež nasledovalo cunami, bolo napriek tomu oveľa menej smrteľné, a to vďaka fungujúcemu systému včasného varovania, obyvateľom, ktorí boli lepšie pripravení na katastrofy, a silnému štátu, ktorý bol schopný reagovať.
<P>
Vítam rýchlu reakciu Európskej komisie a členských štátov. Okamžite bolo aktivované Monitorovacie a informačné centrum Európskej komisie, bolo prijaté núdzové humanitárne rozhodnutie o pridelení 3 miliónov EUR ako reakcia na okamžité potreby a do postihnutých oblastí boli vyslaní odborníci z generálneho riaditeľstva pre humanitárnu pomoc (DG ECHO), aby vykonali vyhodnotenie potrieb.
<P>
Chcela by som oceniť najmä okamžitú verejnú reakciu pani komisárky Georgievovej, ktorá včera pricestovala do Santiaga, aby navštívila príslušné oblasti.
<P>
Prírodné katastrofy sú vo väčšine prípadov neočakávané udalosti. Ak chceme ochrániť životy v oblastiach, ktoré podliehajú prírodným katastrofám, je veľmi dôležité znížiť riziko tým, že budeme lepšie pripravení a že budeme mať budovy, ktoré sú vhodné na daný účel. Takisto je dôležité zabezpečiť, aby rozvojová spolupráca zahŕňala aj znižovanie rizika katastrof, čiže prípravu na katastrofy, zmierňovanie ich následkov a najmä predchádzanie katastrofám.
<SPEAKER ID="086" NAME="María Muñiz De Urquiza" LANGUAGE="ES">
Vážený pán predsedajúci, v prvom rade by som v mene delegácie Spoločného parlamentného výboru Čile - EÚ chcela vyjadriť našu solidaritu s čilským ľudom, parlamentom a s čilskou vládou v dôsledku katastrofálneho zemetrasenia, ku ktorému došlo 27. februára, a viac než dvesto menších otrasov, ktoré boli doteraz zaznamenané.
<P>
Zemetrasenie zabilo prinajmenšom 500 ľudí vrátane dvoch Európanov a postihlo 2 milióny Čiľanov. Najviac zasiahlo ľudí z kmeňa Mapuče, pretože ich pozemky ležia v troch zo štyroch južných regiónov krajiny.
<P>
Tiež by som chcela vyjadriť našu vďaku všetkým ľuďom, ktorí pracovali nezištne, a všetkým profesionálom, ktorí pomáhali obetiam. Čilský ľud dokázal, že je schopný čeliť výzvam veľmi zložitej situácie. Chcela by som zablahoželať pani prezidentke Bacheletovej k okamžitému poskytovaniu pomoci, s ktorým jej vláda začala, aby zvládla situáciu spôsobenú týmto hrozným zemetrasením, ktoré zničilo obydlia a infraštruktúru.
<P>
Čilská vláda konala rýchlo a pri určovaní konkrétnych oblastí, ktoré potrebovali pomoc, preukázala serióznosť a zodpovednosť. Aj medzinárodné spoločenstvo preukázalo solidaritu, čo je dôkazom vynikajúcich vzťahov medzi Čile a jeho susedmi a strategickými partnermi.
<P>
Chcela by som zablahoželať aj novej vláde pána Sebastiána Piñeru, ktorá dnes preberá úrad, a povzbudiť ho v jeho snahách o obnovu. Dúfam, že v týchto snahách bude môcť počítať s plnou podporou Európskej únie.
<P>
Čile je pre Európsku úniu priateľskou a partnerskou krajinou a zároveň je to rozvinutá krajina a člen Organizácie pre hospodársku spoluprácu a rozvoj. Ale aj tak budú náklady na rekonštrukčné práce značné. Odhaduje sa, že dosiahnu až 20 miliónov USD, čo predstavuje 15 % čilského HDP. Preto vyzývam Európsku úniu, aby čilským orgánom poskytla všetky nástroje na pomoc s obnovou. Čile bude potrebovať medzinárodné pôžičky a Európska investičná banka, s ktorou Čile práve podpísalo dohodu, by mala pomôcť s financovaním projektov na obnovu.
<P>
Európska únia zaviedla počas španielskeho predsedníctva mechanizmus na koordinovanie pomoci s Organizáciou Spojených národov a s pracovnou skupinou pre katastrofy a očakávame, že o pár dní príde do postihnutých oblastí aj európsky komisár pre medzinárodnú spoluprácu, humanitárnu pomoc a krízové opatrenia. Dúfame, že aj Komisia zareaguje, aby naplnila očakávania čilského ľudu, a to bez toho, aby prehliadala iné rovnako naliehavé záväzky, ako je napríklad situácia na Haiti.
<SPEAKER ID="087" NAME="Izaskun Bilbao Barandica" LANGUAGE="ES">
Vážený pán predsedajúci, mali by sme využívať viac než len slová, aby sme preukázali svoju solidaritu s krajinou, ktorú postihla katastrofa, ako je Čile, a dnes sme to počuli aj od predstaviteľa Komisie.
<P>
V minulosti bolo Čile pre nás zdrojom ochrany a azylu. Žije tam napríklad veľká komunita Baskov, ktorí do tejto oblasti emigrovali v 19. storočí z hospodárskych dôvodov a v 20. storočí z politických dôvodov.
<P>
Preto by v tomto prípade mali slová podporiť činy a tešia ma rýchle opatrenia Európskej únie, ktorá okamžite poslala finančnú pomoc vo výške 3 miliónov EUR na financovanie operácií. Teší ma aj reakcia vysokej predstaviteľky pani Ashtonovej a blahoželám pani komisárke Georgievovej, ktorá okamžite reagovala a od včera je v Čile, aby poskytla podporu a zistila, čo je v tejto oblasti potrebné.
<P>
Som spokojná so spôsobom fungovania nového systému civilnej ochrany Úradu humanitárnej pomoci Európskej komisie a so spoluprácou, ktorá bola nadviazaná prostredníctvom rôznych agentúr.
<P>
V časoch, ako sú tieto, Európa mala a aj naďalej má príležitosť upevniť svoju vedúcu úlohu na medzinárodnej scéne, a to priamou prácou s tými, ktorí boli postihnutí, a pomáhaním pri koordinovaní pomoci zabezpečovanej z členských štátov a regiónov.
<P>
Rada by som zdôraznila opatrenia pani prezidentky Bacheletovej, pretože znovu ukázala, ako by sa mala viesť politika, keď prejavila obrovskú ľudskosť a úzko spolupracovala s pánom Piñerom, ktorý dnes nastupuje do funkcie prezidenta. Aj jemu by som rada zablahoželala k príkladnému spôsobu, akým politiku odložil nabok, aby čelil problémom podľa potrieb svojej krajiny.
<P>
V mene Skupiny Aliancie liberálov a demokratov za Európu by som rada vyjadrila svoju solidaritu, podporu všetkým vykonávaným operáciám a sústrasť rodinám 528 ľudí, ktorí zahynuli, rodinám všetkých nezvestných a ľuďom, ktorí zostali bez domova.
<P>
Nedávno sme túto oblasť navštívili v rámci predvolebnej pozorovateľskej misie delegácie Spoločného parlamentného výboru Čile - EÚ. Mali sme možnosť pozorovať projekty, ktoré tu prebiehajú, a videli sme, že Čile je vzorom pre hospodársky a sociálny rozvoj v oblasti južného kužeľa.
<P>
Musíme zabezpečiť, aby toto zemetrasenie neprerušilo tento pokrok na ceste za hospodárskym a sociálnym rozvojom.
<SPEAKER ID="088" NAME="Raül Romeva i Rueda" LANGUAGE="ES">
Vážený pán predsedajúci, chcel by som začať zopakovaním toho, čo povedali pani Muñizová a pani Bilbaová, pretože si myslím, že prvá vec, ktorú musíme urobiť, je prejaviť solidaritu Európskej únie s čilským ľudom a čilskými inštitúciami, ktoré veľmi dobre zastupujú prezidentka Bacheletová a novozvolený prezident Piñera.
<P>
Po druhé, myslím si, že je dôležité pamätať aj na to, že ako to v takýchto situáciách obyčajne býva, prírodné katastrofy nerobia rozdiely a nehľadia na bohatstvo alebo chudobu ľudí. Každého trestajú rovnako. Jasné je však aj to, že chudobní trpia najviac a že obnova chudobných oblastí je mimoriadne náročná.
<P>
Preto si myslím, že je dôležité zvážiť nielen opatrenia na obnovu a rekonštrukciu, ktoré sú potrebné po katastrofe, ale v mnohých prípadoch aj znovu preskúmať niektoré štrukturálne prvky, a moja otázka sa týka tejto veci. Ak dovolíte, pán komisár, rád by som sa opýtal na veľmi špecifickú záležitosť, ktorá sa týka strategického dokumentu krajiny, ktorý má Európska únia s Čile.
<P>
Aká suma zo 41 miliónov EUR, ktoré boli vyčlenené na obdobie rokov 2007 - 2013, sa použije konkrétne na posilnenie infraštruktúry, ako sú cesty a doprava? Aká suma sa použije na zdokonalenie bytovej výstavby, aby sa zabezpečilo, že v prípade možných nevítaných katastrof v budúcnosti budú ľudia na takúto situáciu lepšie pripravení? A na záver by som sa rád opýtal, aká časť týchto zdrojov sa už vyčlenila na tieto účely?
<SPEAKER ID="089" NAME="Tomasz Piotr Poręba" LANGUAGE="PL">
Zemetrasenie v Čile si vyžiadalo niekoľko stoviek obetí a viac než jeden a pol milióna ľudí stratilo svoje domovy. Ukážme však teraz solidaritu s Čile a pamätajme na to, že ľudia tam stále trpia nedostatkom hygienických potrieb a nedostatočným prístupom k pitnej vode, ako aj nedostatkom jedla, liekov a prikrývok. Ľudí navyše znepokojujú kriminálne skupiny, ktoré plienia opustené obchody a domy.
<P>
My ako Európska únia musíme urobiť všetko, čo je v našich silách, s cieľom zabrániť tomu, aby sa ľudia, ktorí stratili všetok svoj majetok, a v mnohých prípadoch aj členov svojich rodín, stali obeťami zlodejov, ktorí parazitujú na ich utrpení.
<P>
Je dobré, že sme sa rozhodli poslať 3 milióny EUR pre najnaliehavejšie potreby. Mali by sme však pamätať na to, že v Čile sú stále miesta, kam pomoc zatiaľ nedorazila z dôvodu poškodených ciest a mostov. Nedávne udalosti v Čile a na Haiti dokazujú, že finančnú pomoc z Európskej únie, ako aj mechanizmy poskytovania pomoci krajinám postihnutým katastrofami je potrebné stále zdokonaľovať.
<P>
Solidarita s Čile je prekrásna vec a je dobré, že Európska únia prejavuje túto solidaritu. Pamätajme však na to, aby sme neskončili len pri solidarite, ale aby sme Čile podporovali aj v budúcnosti.
<SPEAKER ID="090" NAME="Fiorello Provera" LANGUAGE="IT">
Vážený pán predsedajúci, prajem vám rýchle uzdravenie. V prvom rade by som chcel vyjadriť svoju solidaritu so všetkými, ktorých postihla táto prírodná katastrofa. Z dôvodu rozsiahlych zemetrasení, žiaľ, aj naďalej dochádza k tragédiám. V takýchto situáciách, keď dôjde k rozsiahlemu zničeniu budov a infraštruktúry a sú tisíce mŕtvych, je dôležité neustále zlepšovať koordináciu civilnej ochrany a orgánov pre núdzovú pomoc, aby sme sa vyhli prekrývaniu prác a plytvaniu prostriedkov. Európska únia zasiahla v Čile rýchlo, ale musí spolupracovať s miestnymi orgánmi, aby zistila potreby a pomoc koordinovala efektívne.
<P>
V dnešnej tlači bola správa, že polovicu pomoci, ktorú Organizácia Spojených národov poskytla Somálsku, rozkradli miestni partneri, niektorí pracovníci OSN a islamskí militanti. Takže jedným z hľadísk, ktoré je potrebné zvážiť, je transparentnosť zbierok verejných a súkromných dotácií a účinnosť distribúcie pomoci poskytnutej obyvateľstvu. Štedrosť nesmieme podvádzať a je potrebné zaviesť prísny systém kontroly, ktorý zabráni plytvaniu peniazmi alebo ich krádeži, najmä ak sa pomoc posiela do veľmi vzdialených krajín, kde môžu byť inštitúcie oslabené krízou.
<SPEAKER ID="091" NAME="Diane Dodds" AFFILIATION="NI">
Vážený pán predsedajúci, našich ľudí povzbudí, keď budú počuť, že boli prijaté pozitívne opatrenia na pomoc ľuďom v Čile. Všetkých sa nás dotklo, v akej sú situácii.
<P>
Moje pripomienky však dnes smerujem k všeobecnejším otázkam, ktoré sa týkajú stratégie humanitárnej pomoci. Európska komisia je veľmi hrdá na to, že sa môže vyhlásiť za jedného z najväčších poskytovateľov humanitárnej pomoci na svete. Vyhlasuje, že je poverená zachraňovať a chrániť životy, hľadať azyl pre vysídlené osoby a pomáhať svetu zabezpečiť pripravenosť na prírodné katastrofy. Je to naozaj cnostné úsilie. Poskytované peniaze však nepatria Komisii. Patria Británii, Nemecku, Francúzsku, sú to vlastne peniaze z 27 národných štátov. V čase hospodárskej krízy by sa každému z týchto národov malo vyjadriť uznanie za jeho cnostné úsilie. Možno by to Komisia mohla spomenúť vo svojich dokumentoch a vyjadriť uznanie úsiliu tých, ktorí vlastne prinášajú obete. Nie je to politická elita ani aparátnici z Berlemontu, sú to obyčajní ľudia z obyčajných komunít.
<P>
Je pravda, že rozvojové krajiny potrebujú pomoc, ale je tiež pravda, že našu podporu potrebujú aj pri vytváraní a uchovávaní spoľahlivých demokratických štruktúr. Našu pomoc potrebujú pri budovaní silnej a nespútanej občianskej spoločnosti. Našu pomoc, a čo je najdôležitejšie, našu úprimnosť potrebujú aj pri poukazovaní na zločiny politických režimov, ktoré zabezpečujú, aby obyčajní ľudia naďalej žili v biede a núdzi.
<SPEAKER ID="092" NAME="Georgios Papanikolaou" AFFILIATION="PPE">
(EL) Vážený pán predsedajúci, nedávne obrovské tragické zemetrasenie v Čile, ku ktorému došlo krátko po katastrofe na Haiti, stálo niekoľko stoviek ľudí život a spôsobilo rozsiahle škody na budovách v krajine, a to najmä v oblasti mesta Concepción.
<P>
Musíme stáť pri obetiach a ich rodinách a urobiť úprimné vyhlásenie o solidarite. Musíme stáť pri krajine, s ktorou máme blízke a priateľské vzťahy a ktorá je jednou z najsilnejších ekonomík v regióne, ako aj kritériom rozvoja pre susedné krajiny. Stanovilo sa to v rámci Spoločného parlamentného výboru.
<P>
Chcel by som vám pripomenúť, že Európska únia a Čile podpísali dohodu o pridružení, ktorá nadobudla platnosť v roku 2005 a ktorá ustanovuje politickú a hospodársku spoluprácu a spoločné opatrenia na celosvetovej úrovni. Okrem toho, ako už bolo povedané, Európska komisia prijala pre Čile šesťročný plán rozvoja na obdobie rokov 2007 - 2013, ktorý umožňuje, aby táto latinskoamerická krajina prijímala prostriedky Spoločenstva na regionálne a sektorové programy, ku ktorým sa zaviazala nedávno zvolená vláda tejto krajiny.
<P>
Okamžité vyhlásenie o finančnej podpore a všetky ostatné veci, ktoré dnes Komisia spomenula, sú povzbudzujúce. Chcem však zdôrazniť, že čo najskôr musíme uľahčiť uvoľnenie prostriedkov, ktoré boli vyčlenené na základe uvedeného strategického rámca EÚ - Čile, aby sa mohli rýchlo riešiť následky tohto nedávneho zemetrasenia na infraštruktúru krajiny a ďalší rozvoj krajiny.
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Vážený pán predsedajúci, chcel by som začať vyjadrením svojej solidarity s čilským ľudom a táto solidarita bola vyjadrená aj ľuďom z Haiti, Turecka a Peru, ktorých tiež postihli nedávne prírodné katastrofy.
<P>
Solidarita je charakteristickým znakom Európskej únie a v budúcnosti musíme túto solidaritu posilniť.
<P>
Čile je, našťastie, krajina, ktorá má v takýchto časoch postihnutia prírodnou katastrofou rozsiahle možnosti na reakciu. Mnohé oblasti sveta však takéto možnosti nemajú.
<P>
Preto by som rád spomenul európsku stratégiu humanitárnej pomoci. Naša reakcia by mohla byť ešte účinnejšia, mohla by byť rýchlejšia a efektívnejšia, pokiaľ pôjdeme správnym smerom. Ktorý smer je správny? Po prvé, podľa môjho názoru potrebujeme lepšiu koordináciu medzi členskými štátmi, ich humanitárnymi agentúrami a inštitúciami Európskej únie.
<P>
Po druhé, potrebujeme lepšiu koordináciu medzi Európskou úniou a medzinárodnými organizáciami pre humanitárnu pomoc, najmä Organizáciou Spojených národov.
<P>
Po tretie, potrebujeme lepšiu koordináciu medzi vojenskými a humanitárnymi aktérmi. Musíme zachovať bezpečnosť civilného obyvateľstva a humanitárnych skupín a zároveň podporovať nezávislosť, neutralitu a nestrannosť humanitárnej pomoci, ako aj rešpektovanie medzinárodného práva.
<P>
Pokiaľ ide o Európsku úniu, ak chceme, aby boli humanitárna pomoc a krízové opatrenia základným prvkom našej vonkajšej činnosti, potrebujeme viac ľudských a finančných zdrojov.
<P>
Správu pána Barniera môžeme využiť na to, aby sme vytvorili európsky dobrovoľný zbor, a dodal by som, že ak tu bude pán komisár Piebalgs, aj na posilnenie a lepšiu koordináciu prepojenia medzi humanitárnou pomocou a politikami na obnovu a rozvoj.
<SPEAKER ID="094" NAME="Jim Higgins" AFFILIATION="PPE">
Vážený pán predsedajúci, súhlasím so všetkým, čo povedal pán Guerrero Salom v súvislosti s našou reakciou. Musím povedať, že najprv som bol šokovaný, keď som počul, že Európska únia, pani barónka Ashtonová, sa chystá darovať približne 3 milióny EUR. Suma 3 milióny EUR je nič vzhľadom na spôsobené následky, dosah a devastáciu.
<P>
Keď sme tu boli naposledy pred štyrmi týždňami, hovorili sme o Haiti. Dnes ráno diskutujeme o búrke Xynthia v Európe a dosahu čilskej katastrofy v dôsledku zemetrasenia, ku ktorému došlo len pred niečo viac ako dvomi týždňami. Potom prišiel otras o sile 6,6, ktorý bol sám osebe absolútne zničujúci.
<P>
A je tu dosah. Sú tu následky. Sú tu štatistiky. Hovoríme približne o 500 000, o pol milióne zničených domoch. Treba ich znovu postaviť a tu sa dostávame k praktickej pomoci. Zomrelo približne 540 ľudí a mŕtvych stále vykopávajú z ruín. To je samo osebe prírodnou katastrofou. Hovoríme však o celkovom účte na 22 miliárd EUR. V tomto ohľade naozaj musíme zvýšiť náš konkrétny príspevok.
<P>
Jedným z argumentov pri pretláčaní Lisabonskej zmluvy bolo - a vieme, že v Írsku sme prvú Lisabonskú zmluvu odmietli -, že budeme mať okamžité humanitárne opatrenia v prípade prírodných katastrof. Musím povedať, že sme nereagovali, či už ide o Haiti, južnú Európu, alebo či je to z hľadiska situácie v Čile. Viem, že je skoro, ale naozaj sa musíme zorganizovať. To, čo potrebujeme zo všetkého najviac, je praktická pomoc: a) peniaze, b) čistú vodu, c) obnoviť dodávky elektriny a d) čo najrýchlejšie zabezpečiť fungovanie hospodárstva.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Vážený pán predsedajúci, včera som hovoril s pánom senátorom Pizarrom, ktorý sa pred pár hodinami stal predsedom čilského senátu. Dnes pán Pizarro opáše pánovi prezidentovi Piñerovi prezidentskú šerpu. Dúfam, že pán prezident Piñera prevezme úlohu obnovy účinne, a rád by som zablahoželal pani prezidentke Bacheletovej k tomu, ako riadila túto krízu.
<P>
Pán predsedajúci, chcel by som vyjadriť svoju solidaritu a bratskú lásku k čilskému ľudu po tomto strašnom zemetrasení a cunami, ktoré zažil v mestách Concepción, Biobío, Temuco a Valparaíso. Som si istý, že hrdinskí obyvatelia Čile budú schopní prekonať túto katastrofickú situáciu, ako ju prekonali už v minulosti. Dovoľte mi znovu zopakovať, že cítim sympatie a hlbokú solidaritu s Čile.
<SPEAKER ID="096" NAME="Andreas Mölzer" AFFILIATION="NI">
(DE) Vážený pán predsedajúci, vzhľadom na zničujúce následky zemetrasenia v Čile o sile 8,8 stupňa musíte uznať starostovi mesta Concepción, že 24 hodín je večnosť pre každého, kto leží zahrabaný pod troskami. Napriek tomu, že orgány a záchranné služby v tejto latinskoamerickej krajine sú nepochybne dobre pripravené na možné zemetrasenia, z dôvodu logistických problémov sa pomoc pre viac než 2 milióny postihnutých ľudí nedostala do všetkých častí postihnutej oblasti dostatočne včas. Jednotky, ktoré tam už aj tak išli neskoro, zavalil chaos. Obyvatelia boli nútení utiecť na strechy a postaviť zátarasy, a to nielen zo strachu pred ďalšími otrasmi, ale aj zo strachu pred zločincami. Čile možno je dostatočne prosperujúcou krajinou na to, aby sa samo postaralo o tých, ktorých postihlo zemetrasenie, ale, chvalabohu, potlačilo svoju pýchu a požiadalo o pomoc, a to aj od Európskej únie.
<P>
Je tu však ponaučenie, ktoré si aj my musíme z toho odniesť, a to, že v núdzových situáciách sa pozlátka civilizácie čoskoro ošúpe a 24 hodín môže byť príliš dlho. V tomto duchu by núdzové plány a koordinácia pomoci v núdzových situáciách mali byť účinnejšie, a to aj v rámci EÚ.
<SPEAKER ID="097" NAME="Janez Potočnik">
člen Komisie. - Vážený pán predsedajúci, všetkých nás šokoval rozsah prírodnej a ľudskej katastrofy. Prostredníctvom rýchlej mobilizácie systému núdzových opatrení úradu ECHO a mechanizmu civilnej ochrany EÚ sme boli schopní ponúknuť koordinovanú a praktickú pomoc čoskoro po tom, ako došlo k zemetraseniu.
<P>
Ako som už uviedol, dôležitá bola aj pomoc, ktorú poskytli alebo ponúkli mnohé členské štáty EÚ.
<P>
Okrem humanitárnych alebo iných opatrení, ktoré som opísal, stojí za zmienku aj to, že v utorok Európska investičná banka podpísala s Čile v Luxemburgu rámcovú dohodu, ako už uviedol aj pán poslanec, ktorá tejto banke umožňuje, aby mohla pôsobiť v Čile.
<P>
Tento vývoj podčiarkuje vynikajúcu úroveň vzťahov medzi Európskou úniou a Čile a náš spoločný záväzok pokračovať v rozširovaní a prehlbovaní nášho partnerstva. Taktiež je vynikajúco načasovaný, pretože EIB môže byť pre Európsku úniu dodatočným nástrojom na spoluprácu s Čile pri strednodobej až dlhodobej obnove, ktorá sa rozbieha už teraz.
<P>
Pokiaľ ide o konkrétnu otázku národnej stratégie pre Čile a vyčlenených 41 miliónov EUR, 25 miliónov EUR sa minulo v prvej tranži, 15,6 milióna EUR zostáva v druhej. Zvyčajne by to malo byť rozdelené na 50 % pre sociálnu súdržnosť a 50 % pre inovácie a hospodársku súťaž. Ponúkli sme, že na základe preskúmania to presunieme na obnovu. Čilské orgány zatiaľ nepredložili žiadnu požiadavku, ale pod oboma názvami by to, samozrejme, mohlo ísť na obnovu.
<P>
Čilské orgány zatiaľ nepredložili Európskej únii žiadnu konkrétnu požiadavku na pomoc s obnovou. Ako som uviedol, pán prezident Piñera dnes nastupuje do úradu. Jeho hlavnou prioritou určite bude posúdenie a vyčíslenie škôd a naplánovanie rozsiahlych prác, ktoré budú potrebné.
<P>
Komisia je pripravená zvážiť akúkoľvek požiadavku, ktorá môže prísť. Ako som už uviedol, skutočnosť, že Európska investičná banka bude teraz môcť pôsobiť v Čile, je ďalším nástrojom, ktorý si môžeme vybrať spomedzi tých, ktoré už máme k dispozícii.
<P>
Za zmienku stojí aj skutočnosť, ktorú uviedli aj niektorí z vás, a to, že Čile je dobrým príkladom rozvoja. Na rozdiel od väčšiny latinskoamerických krajín je v podstate čistým veriteľom. Odchádzajúci minister financií minulý týždeň v piatok zdôraznil skutočnosť, že na rozdiel od iných tragédií, ktoré postihli čilských obyvateľov, tento raz aj oni, aj čilský štát majú aj vlastné prostriedky.
<P>
Takže na záver by som chcel povedať, že Európska únia - ľudia, regióny a krajiny Únie - stojí pri Čile zoči-voči tejto katastrofe a tak by to v civilizovanom a ľudskom svete malo byť.
<SPEAKER ID="098" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="099" NAME="António Fernando Correia De Campos  " LANGUAGE="PT">
Po zemetrasení na Haiti znovu čelíme strašnej katastrofe, 800 potvrdeným obetiam a škodám, ktoré dosahujú približne 15 % čilského HDP. Podľa čilskej prezidentky pani Bacheletovej bolo postihnutých 80 % obyvateľov a infraštruktúra krajiny bola vážne poškodená.
<P>
EÚ znovu prevzala zodpovednosť ako privilegovaný obchodný partner tejto krajiny, pre ktorú je hlavným obchodným partnerom a hlavným trhom pre čilský vývoz. EÚ reagovala poskytnutím 3 miliónov EUR ako núdzovej pomoci a európski odborníci na civilnú ochranu sú v danej oblasti a hodnotia najnaliehavejšie potreby.
<P>
Prírodné katastrofy, ktoré sužujú svet, ako zemetrasenia a smrteľné búrky, ktoré sme nedávno zažili v EÚ, nás vedú k prehodnoteniu modelu humanitárnej pomoci a núdzových situácií, ktoré vyžadujú rýchlu, svižnú a koordinovanú reakciu.
<P>
EÚ preukázala efektívnosť a schopnosť reagovať. Parlament okrem prejavenia úprimnej sústrasti s Čile preukazuje prostredníctvom tejto rozpravy aj svoj záväzok pomôcť pri obnove krajiny, ktorú zemetrasenie z 27. februára tak vážne poškodilo.
