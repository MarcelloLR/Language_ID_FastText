<CHAPTER ID="005">
SWIFT (rozprava)
<SPEAKER ID="089" NAME="Predsedajúci">
Ďalším bodom programu sú vyhlásenia Rady a Komisie o SWIFT-e.
<SPEAKER ID="090" NAME="Diego López Garrido" LANGUAGE="ES">
Vážený pán predsedajúci, pani Malmströmová, dámy a páni, minulý mesiac 24. marca Komisia prijala odporúčanie povoliť Rade začatie rokovaní medzi Európskou úniou a Spojenými štátmi o dohode, ktorá by sprístupnila údaje obsiahnuté vo finančných správach ministerstvu financií USA na účely boja proti terorizmu a predchádzania terorizmu a jeho financovania.
<P>
Odporúčanie bolo okamžite predložené spravodajkyni a niektorým poslancom Európskeho parlamentu a Rade Európskej únie.
<P>
Rada Európskej únie je aj naďalej presvedčená o potrebe takejto dohody, a preto plne podporuje odporúčanie Komisie rokovať o dohode o Programe na sledovanie financovania terorizmu. Mandát navrhovaný pani komisárkou bol pozorne preštudovaný v rámci výboru Coreper a v podstate bude toto odporúčanie Komisie predložené na hlasovanie na nasledujúcom zasadaní Rady a budeme zaň hlasovať. Zohľadníme pritom, samozrejme, stanovisko Parlamentu a názory, ktoré k tejto téme zaznejú dnes tu v rokovacej sále.
<P>
Rada súhlasí s Parlamentom, že budúca dohoda známa ako dohoda o SWIFT-e musí obsahovať primerané záruky a ochranné opatrenia. Preto súhlasí s mienkou vyjadrenou Parlamentom, že je vo všetkých prípadoch nevyhnutné dodržiavať Chartu základných práv Európskej únie, konkrétne jej článok 8, Lisabonskú zmluvu a Európsky dohovor o ľudských právach. Okrem toho existujú základné zásady, ktoré musia byť pri prenose osobných údajov dodržiavané, napríklad právo osoby, ktorej osobné údaje sa spracovávajú, dostať o tom informácie alebo právo opraviť alebo doplniť, prípadne vymazať takéto údaje, ak sú nesprávne.
<P>
Všetky práva súvisiace s ochranou údajov musia byť zaručené bez rozdielu. Inými slovami povedané, s občanmi Európskej únie sa musí zaobchádzať rovnako ako s občanmi Spojených štátov.
<P>
Myslíme si, že dokážeme dospieť k dohode o dĺžke platnosti dohody, ktorá sa má podpísať so Spojenými štátmi, čo bude, dúfam, približne päť rokov.
<P>
Pokiaľ ide o výmenu údajov s tretími krajinami, rozumieme tomu tak, že keď americké orgány majú dôvod si myslieť, že existujú údaje, ktoré môžu pomôcť orgánom v iných krajinách trestne stíhať teroristické trestné činy, takéto údaje by sa mali použiť. Navyše presne to povoľujú európske právne predpisy. Podľa európskych právnych predpisov za podobných okolností, keď členský štát získa informácie z iných členských štátov, tieto informácie môžu byť prenesené do tretích štátov na účely boja proti terorizmu.
<P>
Ďalej je to otázka hromadných prenosov údajov, a nie vždy spätých s konkrétnym podozrením, čo je niečo, čo musí zostať zachované z technických dôvodov a tiež z dôvodov efektivity, pretože je často dôležité mať určitý objem údajov, z ktorých možno pri trestnom stíhaní terorizmu vyvodzovať závery. Takéto prenosy údajov musia, samozrejme, byť čo najkonkrétnejšie a čo najobmedzenejšie a vždy musí existovať veľmi jasný cieľ: trestné stíhanie určitých teroristických trestných činov, čo je cieľ, ktorý opodstatňuje existenciu takéhoto druhu dohody.
<P>
V dôsledku toho máme od Komisie podrobný návrh mandátu. Myslím si, že je to dobrý návrh. Je to návrh, ktorý chráni základné práva ľudí, zohľadňuje efektivitu týchto zmlúv, je založený na reciprocite a proporcionalite zberu údajov. Je rozhodne založený na dohľade nad výsledkami efektivity týchto zmlúv - ako sa spomína aj v odporúčaní Komisie - a v neposlednom rade Parlamentom, ktorý je celkom zapojený do všetkých týchto rokovaní.
<P>
Parlament sa oprávnene domnieva, že sa tiež musí podieľať na tejto dohode, a preto súhlasíme, že mu majú byť poskytované primerané informácie a že Komisia ako vyjednávač tejto dohody mu má tieto informácie odovzdávať v každom štádiu rokovaní.
<P>
Rada tiež chápe, že Parlament by mal mať jednoduchší prístup k utajovaným častiam medzinárodných dohôd, aby mohol uskutočniť svoje hodnotenie v prípadoch, keď má právo na schválenie. Navyše musím spomenúť, že vo svojom vyhlásení z 9. februára 2010 Rada sľúbila v súvislosti s touto témou rokovať s Parlamentom o medziinštitucionálnej dohode. V mene Rady som rád, že môžem tento sľub dnes potvrdiť.
<SPEAKER ID="091" NAME="Cecilia Malmström">
členka Komisie. - Vážený pán predsedajúci, zber údajov pre Program na sledovanie financovania terorizmu (TFTP) je dôležitý na boj proti terorizmu. Vieme, že údaje programu TFTP boli užitočné pri zabránení teroristickým útokom v Európe, napríklad tekutým bombám v roku 2006 na letisku Heathrow. Program TFTP je preto dôležitý nielen pre USA, ale aj pre Európu.
<P>
Nedávno som sa stretla s americkou ministerkou vnútra pani Napolitanovou a venovali sme sa tejto otázke. Sú si plne vedomí potreby reformovať prechodnú dohodu, ktorú sme mali, ale znepokojuje ich aj niekoľko stôp vedúcich k známym teroristom, ktoré už nie sú k dispozícii. Musíme sa preto venovať medzere v bezpečnosti, musíme to však urobiť spôsobom, ktorý zaručí úplné rešpektovanie základných práv a dostatočnú úroveň ochrany údajov.
<P>
Preto po našej poslednej diskusii Komisia začala urýchlene pracovať na novom mandáte pre novú dohodu o programe TFTP medzi EÚ a USA. Myslím, že mandát je ambiciózny, ale realistický. Vytvára rovnováhu pri udržiavaní našej kolektívnej bezpečnosti a súčasne rieši základné práva a ochranu údajov na základe uznesení Parlamentu zo septembra minulého roku a z februára tohto roku.
<P>
Rada by som poďakovala spravodajkyni pani Hennisovej-Plasschaertovej za veľmi konštruktívnu spoluprácu. Komisia sa snažila nadviazať s ňou, s pomocnými spravodajcami a tieňovými spravodajcami v tejto otázke úzky kontakt. Som tiež vďačná predsedníctvu za prácu, ktorú vykonalo v snahe presadiť túto záležitosť v Rade.
<P>
Snažili sme sa zohľadniť obavy vyjadrené v uzneseniach Európskeho parlamentu. Údaje sa budú spracovávať iba v prípade terorizmu. Požiadavka musí byť založená na schválení súdom. Tretie strany nebudú dostávať hromadné údaje. Bude existovať reciprocita. Prenos bude fungovať na základe metódy PUSH, údaje jednotnej oblasti platieb v eurách (SEPA) budú vylúčené a tiež vyriešime otázku súdnych opravných prostriedkov na nediskriminačnom základe. Zaručím, že Komisia bude v plnom rozsahu a okamžite informovať Parlament v priebehu celého procesu rokovaní. Naším cieľom je dohodu podpísať do konca júna, aby o nej Parlament mohol v júli hlasovať.
<P>
V súvislosti s otázkou "hromadného" prenosu údajov viem, že je zdrojom veľkého znepokojenia pre Európsky parlament, ale tiež viem, že chápete, že bez hromadných prenosov nebude program TFTP. Právne záväzné záruky však zabezpečia, že sa nebude pristupovať k absolútne žiadnym údajom, pokiaľ nebude existovať objektívne overený dôvod veriť, že označená osoba je terorista, osoba podozrivá z terorizmu alebo osoba financujúca terorizmus a že prenosy údajov sú anonymné. Prenos hromadných údajov je, samozrejme, citlivý a počas rokovaní sa budeme usilovať o ďalšie zníženie objemu údajov. Musíme však byť aj realistickí. Pravdepodobne nezaznamenáme výrazné zníženie v už cielených požiadavkách.
<P>
Reciprocita je súčasťou mandátu. Navrhovaná dohoda by vytvorila právny záväzok pre americké ministerstvo financií poskytovať stopy svojim partnerom v EÚ a umožniť orgánom EÚ uskutočňovať vyhľadávanie v programe TFTP proti známym osobám podozrivým z terorizmu v EÚ. Ak by EÚ vyvinula niečo podobné - program EÚ TFTP - Američania by nám v tom mali tiež pomôcť. Komisia je ochotná zúčastniť sa týchto diskusií s členskými štátmi.
<P>
Mandát žiada päťročnú dobu uchovávania neextrahovaných údajov. Myslím si, že je to čiastočne odôvodnené, ak máme na pamäti, že päť rokov je aj doba pre údaje o finančných transakciách, ktorej banky podliehajú v súlade s právnymi predpismi EÚ na boj proti praniu špinavých peňazí, som však pripravená vypočuť si názory Parlamentu na túto otázku a predniesť ju v Rade do konca tohto týždňa.
<P>
Na záver chcem povedať, že verím, že návrh mandátu je skutočne podstatné zlepšenie. Zohľadňuje obavy Parlamentu vyjadrené vo vašich uzneseniach. Zohľadňuje výzvu spravodajkyne na dvojúrovňový prístup, ktorý môže viesť k programu EÚ TFTP, hoci to je, samozrejme, niečo, o čom musíme v EÚ diskutovať interne. Nie je to súčasťou rokovaní. Zohľadňuje vzťahy medzi EÚ a USA v tejto oblasti ako rovnocenných partnerov, čo je, samozrejme, v tejto súvislosti dlhodobým cieľom.
<SPEAKER ID="092" NAME="Simon Busuttil">
v mene poslaneckého klubu PPE. - Vážený pán predsedajúci, prvá vec, ktorú treba povedať je, že tento Parlament chce dohodu. Tento Parlament, samozrejme, nechce dohodu za každú cenu a problémy sú často v detailoch. O tomto by sme tu mali dnes diskutovať.
<P>
Po hlasovaní vo februári sme získali dve jasné poučenia. Prvým je, že Európsky parlament má nové právomoci, má jasné právomoci, má slovo a chce tieto právomoci uplatňovať. Bude to robiť konštruktívne a zodpovedne, ale bude uplatňovať svoje právomoci. Druhým poučením, ktoré sme získali, je, že prvá dohoda nebola dostatočne dobrá a že musí byť zlepšená.
<P>
Veľmi vítam pripravenosť Komisie vystúpiť s mandátom, ako to urobila, čo najrýchlejšie po hlasovaní vo februári, a tiež mi veľmi záleží na čo najrýchlejšom schválení tohto mandátu Radou ministrov. Ako som povedal, Európsky parlament chce dohodu a podrobnosti toho, čo chceme, sme uviedli v uznesení, ktoré získalo širokú podporu tohto Parlamentu, rozhodne podporu vedúcich skupín v tomto Parlamente.
<P>
Vážená pani komisárka, hromadné údaje sú pre nás problém a vy budete veľmi dobre vedieť, že to, čo chceme pri hromadných údajoch, si bude vyžadovať prehodnotenie, a to nie iba zo strany našich partnerov v USA, ale aj z našej vlastnej strany. Čo presne chceme my tu v Európe sami pre seba? Chceme vlastný európsky program TFTP a ako ho dosiahneme? Je zrejmé, že hromadné údaje sú problém a že ide o problém, ktorý nemožno obísť. Je potrebné mu čeliť.
<P>
Budúci týždeň budeme týmto podrobnostiam čeliť, keď o nich budeme diskutovať s našimi partnermi v Kongrese v USA, keď misia z tohto Parlamentu navštívi USA.
<P>
Budúci týždeň misia z Európskeho parlamentu odcestuje do USA a budeme o tom diskutovať s našimi partnermi v Kongrese, ale aj s americkými orgánmi. Sme odhodlaní urobiť to konštruktívnym spôsobom. Chceme tam ísť, aby sme ukázali americkým orgánom, že sme pripravení konať. Chceme dohodu, ale máme obavy a chceme, aby sa tieto obavy riešili.
<SPEAKER ID="093" NAME="Birgit Sippel" LANGUAGE="DE">
Vážený pán predsedajúci, v jednom bode by som chcela protirečiť tým, ktorí doteraz vystúpili. Nemám záujem o čo najrýchlejšie dosiahnutie dohody, ale o dosiahnutie čo najlepšej dohody. Kvalita musí byť nadradená časovému rámcu. Rada by som vyslovila ešte jednu predbežnú poznámku. Európsky parlament už raz dohodu odmietol a jedným z aspektov spomedzi mnohých dôvodov súvisiacich s obsahom bola nedostatočná účasť Európskeho parlamentu.
<P>
Vzhľadom na aktuálne udalosti z tohto týždňa sme sa rozhodli v Parlamente neprijímať žiadne rozhodnutia. Ďalej tu je rozhodnutie vyzvať Radu, aby tiež odložila svoje rozhodnutia, kým nebudeme môcť prijať naše rozhodnutia. Som dosť prekvapená, že existujú poslanci tohto Parlamentu, ktorí neberú svoje vlastné rozhodnutia vážne, ale myslia si: nuž áno, napriek tomuto môže Rada jednoducho rozhodnúť. Nemyslím si, že sa môžeme k vlastným rozhodnutiam stavať takýmto spôsobom. Stále trvám na tom, že aj Rada by mala dať svoje rozhodnutie až po 6. máji, keď sa rozhodneme my. Som si istá, že to nemá žiadne nevýhody a že to Spojené štáty pochopia.
<P>
Pokiaľ ide o samotný návrh mandátu, mám kladný názor na skutočnosť, že Komisia je odhodlaná splniť naše požiadavky. Napriek tomu by som chcela jasne povedať, že sú stále potrebné podstatné pozmeňujúce a doplňujúce návrhy tohto mandátu na rokovania. Sú potrebné, ak má väčšina Európskeho parlamentu hlasovať za novú dohodu. Podľa mňa súčasný mandát nie je dostatočne ambiciózny, aby to bolo možné dosiahnuť. Problém hromadného prenosu údajov zostáva nevyriešený. Ak nám americké orgány hovoria, že mesačne je reč o konkrétnych podrobnostiach o piatich až desiatich osobách, potom prenos miliónov údajov súvisiacich s európskymi občanmi je rozhodne neprimeraný k tomuto účelu.
<P>
Mimochodom, chcela by som Komisii a Rade znova povedať, že hoci sa stále tvrdí, že táto dohoda bude mimoriadne významná ako ďalší prostriedok boja proti terorizmu, dôkaz tejto skutočnosti nie je taký jasný, ako stále počúvame. Dlhá doba uchovávania údajov v USA je tiež naďalej problémom. Mandát v tomto prípade tiež neponúka riešenie. Potrebujeme súdny orgán na európskej pôde, ktorý nebude kontrolovať iba legálnosť amerických žiadostí, ale aj extrakcie údajov bez ohľadu na to, kde sa uskutoční. Prenos informácií tretím krajinám musí byť regulovaný jasnými smernicami. Potrebujeme ambiciózny mandát s našimi požiadavkami. Iba vtedy môžeme dosiahnuť skutočne dobrý výsledok, ktorý spĺňa naše požiadavky a ktorý zohľadňuje ochranu údajov a aj boj proti terorizmu.
<P>
Nakoniec mám ďalšiu konkrétnu otázku pre Radu a Komisiu. Ako chcete zaručiť, že sa budú získavať a odovzdávať iba konkrétne vyžiadané údaje? Ako to môže fungovať? V USA? Alebo existujú iné návrhy?
<SPEAKER ID="094" NAME="Jeanine Hennis-Plasschaert">
v mene skupiny ALDE. - Vážený pán predsedajúci, tiež veľmi vítam dnešnú rozpravu, v ktorej Parlament vytýči svoje očakávania v súvislosti s pokynmi k rokovaniu. Skutočnosť, že Parlament nebude tento týždeň o svojom uznesení hlasovať, je, samozrejme, veľmi nešťastná, ale nemala by, a to opakujem, nemala by brániť Rade pokračovať s prijímaním podľa plánu. Názory parlamentu predkladáme teraz počas rozpravy a nie je tajomstvom, že Rada a Komisia sú si už plne vedomé uznesenia a jeho obsahu. V tejto súvislosti môžem iba povedať, že oceňujem ducha spolupráce prejaveného Radou aj Komisiou rokovať s týmto Parlamentom.
<P>
Teraz podľa pokynov k rokovaniu plánovaná dohoda medzi EÚ a USA má zaručiť práva na rovnocennom základe bez ohľadu na štátnu príslušnosť ľubovoľnej osoby, ktorej údaje sú spracovávané v súlade s touto dohodou. Preto mám otázku, čo to znamená? Aké sú tieto konkrétne práva v takom prípade v súvislosti, napríklad s prístupom, opravou, vymazaním, odškodnením a opravnými prostriedkami? Poučte ma, prosím. Okrem toho by som chcela zdôrazniť, ako to urobili moji kolegovia, že zásady proporcionality a potreby sú pre plánovanú dohodu kľúčové. Skutočnosť, a opakujem to ešte raz, skutočnosť, že údajové profily finančných meraní nedokážu, nech už z akéhokoľvek dôvodu, vyhľadávať v obsahu správy vedúcej k hromadnému prenosu údajov, nemožno následne napraviť pomocou mechanizmov dohľadu a kontroly, pretože základné zásady zákona o ochrane údajov už boli skompromitované.
<P>
Úprimne povedané, mám určité pochybnosti, či sa táto otázka vyrieši na základe súčasných pokynov k rokovaniu. Okrem toho je dôležité vedieť, že dohoda o vzájomnej právnej pomoci nie je dostatočným základom pre požiadavky na získanie údajov pre potreby programu TFTP. Koniec koncov, dohoda o vzájomnej právnej pomoci sa nevzťahuje na bankové prevody medzi tretími krajinami a vyžadovala by si predchádzajúcu identifikáciu konkrétnej banky, pričom program TFTP je založený na vyhľadávaní prevodov finančných prostriedkov. Je preto mimoriadne dôležité, a chcela by som to zdôrazniť, je preto mimoriadne dôležité, aby sa rokovania zamerali na nájdenie riešenia, aby boli oba aspekty navzájom zlučiteľné. Môžeme, samozrejme, trvať na prepracovaní programu TFTP, ale úprimne povedané, to, koniec koncov, nie je v skutočnosti v našich rukách, a preto môžem iba naliehavo požiadať Radu a Komisiu, ako to urobil pán Busuttil, aby ihneď začali riešiť základné politické rozhodnutia.
<P>
Očakávam jasný záväzok zo strany Rady aj Komisie podniknúť všetko, čo je potrebné, na efektívne zavedenie trvalého a právne vyhovujúceho európskeho riešenia získavania údajov na európskej pôde. Dovoľte mi znova zdôrazniť, že hromadný prenos údajov cudzej mocnosti a ich uchovávanie cudzou mocnosťou, a to aj vtedy, ak sa to týka našich najlepších priateľov, je a zostane vo svojej podstate neprimerané. Znamená to obrovský odklon od právnych predpisov a praxe EÚ. Zásady právneho štátu sú mimoriadne dôležité a v tomto kontexte musí byť Parlament extrémne pozorný pri vyhodnocovaní navrhovaných dohôd, ako je tá, o ktorej dnes diskutujeme.
<P>
Rovnako ako ostatní podporujem silnú a navonok orientovanú EÚ, ktorá dokáže konať bok po boku s USA ako rovnocenný partner. V tejto súvislosti môžem iba ešte raz zdôrazniť, že je to EÚ, kto potrebuje stanoviť zásady, ako bude Európa spolupracovať s USA na účely boja proti terorizmu vrátane presadzovania práva a používania údajov zozbieraných na komerčné účely. Cieľom by malo byť urobiť to správne a európske právne požiadavky na spravodlivé, primerané a zákonné spracovávanie osobných údajov majú prvoradý význam a musia byť vždy dodržiavané. Teraz je na Rade a Komisii, aby to čo najskôr premenili na konkrétne opatrenia a aby vyjednali dohodu, ktorá bude spĺňať všetky očakávania EÚ a USA.
<SPEAKER ID="095" NAME="Jan Philipp Albrecht" LANGUAGE="DE">
Vážený pán predsedajúci, rád by som poďakoval predsedníctvu a vám, pani komisárka Malmströmová, za to, čo ste povedali. Predsedníctvo správne povedalo, že dohoda o programe TFTP o výmene bankových údajov SWIFT-u je o zásadách. Je o základných ústavných zásadách, je o ochrane súkromia - článok 8 Charty základných práv a článok 8 Európskeho dohovoru o ľudských právach. Je však aj o efektívnej právnej ochrane a spravodlivom konaní - článok 6 a 13 Európskeho dohovoru o ľudských právach. Je o skutočnej proporcionalite z ústavno-právneho hľadiska a zdôrazňujem slová z ústavno-právneho hľadiska, pretože nie je jednoducho o získaní pocitu proporcionality. Potrebujeme skutočné dôkazy potreby, vhodnosti a miery a napokon aj dôkaz samotnej proporcionality.
<P>
Musím tu znova objasniť, čo iní odborníci a dokonca vyšetrovacie orgány opakovane hovoria. Podľa môjho názoru nemožno dokázať, že hromadný prenos osobných údajov bez konkrétneho počiatočného podozrenia je vôbec správny a že nemáme výrazne menej intenzívne prostriedky intervencie, ktoré by postačovali na dosiahnutie týchto cieľov. Bez predchádzajúceho rozhodnutia v individuálnom prípade na základe existujúcich podozrení akýkoľvek prístup k bankovým údajom európskych občanov je neprimeraný. Musí sa preto zabezpečiť, že nebude dochádzať k žiadnym hromadným prenosom údajov.
<P>
Inak bude táto dohoda predstavovať porušenie existujúcich európskych a medzinárodných zmlúv, a to je presne to, čo doteraz väčšina európskych najvyšších súdov veľmi jasne vyjadrila v rozsudkoch - najmä nemecký Spolkový ústavný súd v marci -, keď išlo o otázku uchovávania údajov. Preto Parlament nemôže a ani by nemal robiť žiadne kompromisy v súvislosti so svojimi predchádzajúcimi stanoviskami, ale musí zaručiť zlučiteľnosť s právnymi predpismi EÚ počas rokovaní a aj po nich. Ak bude treba, aj všetkými prostriedkami vrátane predloženia mandátu a výsledkov rokovaní Európskemu súdnemu dvoru.
<P>
Preto vyzývam Radu a Komisiu, aby jasne prezentovali podmienky Parlamentu Spojeným štátom a aby poskytli potrebný jasný dôkaz proporcionality. Inak Parlament nebude naďalej môcť s dohodou o programe TFTP súhlasiť.
<SPEAKER ID="096" NAME="Charles Tannock">
v mene skupiny ECR. - Vážený pán predsedajúci, skupina Európskych konzervatívcov a reformistov (ECR) podporila pôvodnú dohodu Rady so Spojenými štátmi o SWIFT-e a ich Programe na sledovanie financovania terorizmu a prenose údajov obsiahnutých vo finančných správach v závislosti, samozrejme, od určitých záruk. V tom čase sme odmietli antiamerikanizmus, a to latentný a aj otvorený, ktorý vystihuje niektorých v tomto Parlamente.
<P>
Amerika celosvetovo nesie výrazne nadmerné zaťaženie na zabezpečenie slobody nás všetkých. Chceme vidieť EÚ, ako robí viac, nie menej na podporu principiálneho amerického vodcovstva v boji proti terorizmu. Preto sme považovali dohodu o SWIFT-e za veľmi dôležitý nástroj na pomoc s odstránením rakoviny financovania terorizmu a na ochranu občanov na oboch stranách Atlantiku. Aj keď som nebol potešený, keď som videl, že dohoda bola hlasovaním zamietnutá, nebol som však vôbec prekvapený.
<P>
Parlament nepochybne ukazoval svoju moc a odhodlanie predviesť svoje nové právomoci v zmysle Lisabonskej zmluvy, ale dočasné zastavenie dohody o SWIFT-e, kým Komisia nepredložila lepší súčasný návrh, by mohlo nakoniec byť ku prospechu. Mohlo by slúžiť ako "budíček" pre vládu prezidenta Obamu, ktorá, zdá sa, rovnako ako jej predchodcovia má veľmi povrchné chápanie EÚ a jej inštitúcií, osobitne Parlamentu.
<P>
Zdá sa, že medzi americkými diplomatmi existuje obmedzené docenenie väčších právomocí a vplyvu poslancov Európskeho parlamentu. List, ktorý poslala pani ministerka Clintonová pánovi predsedovi Buzekovi, vyjadrujúci obavy v súvislosti so SWIFT-om prišiel poľutovaniahodne neskoro. Okrem toho ho mnoho poslancov tohto Parlamentu považovalo za prinajlepšom naivný a prinajhoršom za arogantný, pretože ignoroval skutočnosť, ako funguje náš Parlament prostredníctvom politických skupín.
<P>
Spojené štáty majú v Parlamente takmer neviditeľnú lobistickú prítomnosť. Porovnajte to s malými krajinami, ako sú Izrael, Taiwan a Kolumbia, a to nehovorím o obroch, ako sú India a Čína, ktorí investujú značné diplomatické zdroje do budovania vzťahov s týmto Parlamentom. Výsledkom toho je, že na úrovni EÚ sú diplomaticky vo vyššej kategórii, zatiaľ čo Amerika poľutovaniahodným spôsobom zaostáva za svojím potenciálom. Je zvláštne, že bilaterálne veľvyslanectvo USA v Belgicku je stále dvakrát väčšie ako ich misia pri Európskej únii.
<P>
Som však povzbudený tým, že nový americký veľvyslanec pri EÚ pán William Kennard si, zdá sa, uvedomuje dôležitosť poslancov Európskeho parlamentu a to teraz tlmočí vo Washingtone. Dúfam, že jeho pôsobenie v Bruseli sa bude zhodovať s kvantovým skokom z hľadiska vzťahov Ameriky s nami, poslancami Európskeho parlamentu, a že ohlásená návšteva viceprezidenta Bidena je skvelým začiatkom, pretože nikto nechce vidieť posilnenie transatlantického partnerstva viac než ja.
<P>
Ďalšou prekážkou bude, samozrejme, presadiť v tomto Parlamente novú dohodu o SWIFT-e, ale aj dohodu o záznamoch o cestujúcich (PNR), ktorá sa, podľa mňa, ukáže byť nemenej kontroverzná.
<SPEAKER ID="097" NAME="Marie-Christine Vergiat" LANGUAGE="FR">
Vážený pán predsedajúci, dámy a páni, znova diskutujeme o mandáte Komisie a Rady v súvislosti s projektom SWIFT. Návrh mandátu, ktorý nám je dnes predkladaný, rozhodne nadväzuje na niektoré požiadavky vyjadrené Európskym parlamentom v jeho uznesení zo septembra 2009. Mnohé body však zostávajú neúplné.
<P>
Toto je prípad, keď dospejeme k dĺžke obdobia, počas ktorého sa údaje uchovávajú, a k možnostiam pre našich spoluobčanov v EÚ podať odvolanie. Americký zákon o ochrane súkromia stále diskriminuje neamerických občanov: pripúšťajú to dokonca aj úradníci Komisie. Okrem toho opakovane počúvame, že systém SWIFT nedokáže spracovávať údaje individuálne, pretože nemá príslušné možnosti, konkrétne technické možnosti, robiť to.
<P>
Preto stále existuje obrovský problém, pokiaľ ide o proporcionalitu uskutočnených prenosov. Ako ste nám práve osobne povedali, pani komisárka, stále existujú obavy súvisiace s týmito hromadnými prenosmi údajov. Ľutujem, ale pokiaľ ide o mňa, nemám dôveru v spôsob, ktorým americké orgány v tejto oblasti pracujú. Dôvodné podozrenie nemôže byť dostačujúce. Škody spôsobené Spojenými štátmi v boji proti terorizmu sú dobre známe.
<P>
Ako povedala pani Sippelová, kvalita musí mať prednosť pred kvantitou. Áno, európsky orgán by mal mať skutočnú kontrolu nad údajmi, ktoré sa prenesú. Naďalej očakávame v tejto oblasti záruky, ktoré zaručia práva našich spoluobčanov a všetkých tých, ktorí žijú v Európe.
<P>
Vítame dosiahnutý pokrok, stále však nie je dostatočný. Áno, naši spoluobčania majú právo na bezpečnosť, majú však na ňu nárok vo všetkých oblastiach. V čase, keď si veľa našich spoluobčanov čoraz viac začína uvedomovať ochranu súkromia a osobných údajov - je to niečo, čo sa jasne prejavuje v mnohých vystúpeniach v tomto Parlamente - máme rozhodne povinnosť vás naďalej upozorňovať a hovoriť vám, že podľa nás zásady potrebnosti a proporcionality stále nie sú rešpektované.
<SPEAKER ID="098" NAME="Mario Borghezio" LANGUAGE="IT">
Vážený pán predsedajúci, dámy a páni, dovoľte mi využiť túto príležitosť a zdôrazniť oprávnenosť vašej poznámky, že Európsky parlament nesmie zabúdať ani na úlohu a dôležitosť taliančiny a používania taliančiny, ktorá tak výrazne prispela k európskej kultúre.
<P>
Vrátim sa však k aktuálnej téme, musím povedať, že v konečnom dôsledku po zastavení dôrazne presadenom Európskym parlamentom, ktorý, ako sa pri tejto príležitosti zdá, pravdepodobne nie celkom docenil naliehavú a dramatickú potrebu nenarúšať žiadnym spôsobom ani zo žiadneho dôvodu základnú požiadavku Západu a Európy, a to brániť sa proti terorizmu.
<P>
Je, samozrejme, úplná pravda, že musí existovať rovnováha, proporcionalita, že práva občanov a práva na súkromie nesmú byť nadmerne obetované a že možnosť občanov podať odvolanie, a to buď správne odvolanie, alebo právne odvolanie proti akýmkoľvek rozhodnutiam prijatým na základe systému SWIFT musí byť, samozrejme, zaručená - presne tak, ako to zaručuje nové znenie od Komisie, ktoré prijalo mnohé z najdôležitejších pripomienok vznesených Európskym parlamentom.
<P>
Preto podľa môjho názoru usmernenia v mandáte na rokovania o SWIFT-e prijatom Komisiou by mali byť považované za v zásade správne na zabezpečenie, opakujem, efektívnej a potrebnej spolupráce s americkými orgánmi, pokiaľ ide o sledovanie finančných transakcií na boj proti teroristickej hrozbe a zabránenie tejto hrozbe - to je, samozrejme, v obojstrannom záujme, pretože Európa tiež musí pamätať na to, že sa musí brániť proti terorizmu; videli sme príliš veľa zrejmých a tiež extrémne závažných dôkazov o terorizme - a na zaručenie demokratickej kontroly toku údajov zverenej Európskemu parlamentu, čo je tá najspoľahlivejšia forma ochrany, ktorá môže pre osobné údaje európskych občanov existovať, a na ochranu ich práva obhajovať sa na všetkých vhodných fórach. Mandát tiež preberá mnohé návrhy, ktoré sme ponúkli my, poslanci Európskeho parlamentu, a to hovorí jasne o dôležitosti Európskeho parlamentu a o novej úlohe, ktorú mu dala Lisabonská zmluva.
<P>
Okrem toho musíme mať na pamäti, že dohoda umožňuje reciprocitu zo strany Spojených štátov, ak by Európska únia uspela v spustení európskeho programu na sledovanie financovania terorizmu.
<P>
Európa musí začať konať - v žiadnom prípade nesmie stále zaostávať - musí začať konať a sama musí poskytovať dôležitý príspevok a informácie. Pri systéme PNR, o ktorom budeme diskutovať neskôr, platí rovnaká logika: opatrenie na rozpoznávanie pasažierov, opäť na účely boja proti terorizmu, je absolútne nevyhnutné.
<SPEAKER ID="099" NAME="Ernst Strasser" AFFILIATION="PPE">
(DE) Vážený pán predsedajúci, pani komisárka, dámy a páni, my z Poslaneckého klubu Európskej ľudovej strany (kresťanských demokratov) chceme dohodu. Chceme dobré partnerstvo s našimi americkými priateľmi a predovšetkým v oblasti bezpečnosti. Chceme dobrú dohodu a chceme ju veľmi skoro. Mali by sme zdôrazniť, že toto je čas, ktorý odráža ducha Lisabonskej zmluvy ako málokedy doteraz. Po uznesení Parlamentu z polovice septembra, po rozhodnutiach Rady na konci novembra, po diskusiách v januári a vo februári a po vyjadrení jasného stanoviska Parlamentu vo februári sme v situácii, ktorá je dobrým príkladom spolupráce medzi Komisiou, Radou a Parlamentom. Chcel by som sa vám, pani komisárka, naozaj poďakovať a aj Rade za tento nový začiatok, ktorý ste umožnili najmä vy a pani komisárka Redingová. Je príkladom toho, čo európski občania chcú z hľadiska rozsahu činností, toho, ako európski občania chcú vidieť, že spoločne nachádzame riešenia - a nie iba európski občania, ale predovšetkým tí, ktorí sledujú a počúvajú dnes v tomto Parlamente. V tomto momente by som predovšetkým rád privítal našich priateľov z okresu Rhein-Hunsrück a našich priateľov z Rakúska, ktorí sú dnes tu.
<P>
V našom poslaneckom klube nevyhľadávame problémy, ale bojujeme za riešenia. Mal by som zdôrazniť, že sa našiel celý rad vynikajúcich návrhov riešení, ktoré sme navrhli v našom septembrovom uznesení, či už ide o otázku hromadných údajov, tretích krajín, trvania, možnosti dohodu vypovedať, alebo o iné záležitosti. Toto sú otázky, o ktorých musíme rokovať teraz.
<P>
Som pomerne prekvapený našimi kolegami zo Skupiny zelených/Európskej slobodnej aliancie a z Konfederatívnej skupiny Európskej zjednotenej ľavice - Nordickej zelenej ľavice, ktorí sa v tom čase zdržali hlasovania o uznesení a odmietli prispieť, ale teraz toto uznesenie žiadajú. Preto vás vyzývam, aby ste sa zapojili. Pomôžte nám rokovať a spoločne dosiahneme dobrý výsledok. Ako sa tu už povedalo, mali by sme v budúcnosti tiež pracovať na zaručení toho, že zrýchlime vývoj programu TFTP, a tiež ste to povedali vo svojich vyhláseniach. Áno, budeme potrebovať tieto nástroje a mali by sme dodržať plán presne tak, ako ste ho koncipovali vy, aby sme mohli o výsledkoch vašich rokovaní diskutovať v Parlamente pred koncom leta a aby sme mohli, dúfam, dospieť k rozhodnutiam.
<P>
Verím, že spôsob, ktorým ste viedli diskusie vrátane diskusií o vašom akčnom pláne, ktorý by som rád úprimne podporil, môže pokračovať v tomto duchu pri otázkach súvisiacich s dohodou o údajoch, záznamoch o cestujúcich, Schengenskom informačnom systéme (SIS) a iných otázkach.
<SPEAKER ID="100" NAME="Kinga Göncz" AFFILIATION="S&amp;D">
(HU) Rada by som pripomenula, že napriek skorším negatívnym očakávaniam, ktoré predchádzali zamietavému hlasovaniu Parlamentu, došlo v skutočnosti k niekoľkým kladným posunom a zdá sa, že medzi Európskou úniou a Spojenými štátmi bude lepšia dohoda, než sme očakávali; ak všetko pôjde dobre, bude uzavretá do leta. Odvtedy sme predovšetkým pochopili, že Spojené štáty sú podstatne otvorenejšie voči týmto výhradám a voči hľadaniu konštruktívnych riešení pre európske výhrady, než sme si v minulosti mysleli.
<P>
Myslím si, že sme všetci zistili, že spolupráca je lepšia a že dialóg medzi Radou a Parlamentom je bližší, a myslím si, že je tiež dôležité, že pani komisárka Cecilia Malmströmová pravidelne o vývoji informuje Výbor pre občianske slobody, spravodlivosť a vnútorné veci, spravodajcov a tieňových spravodajcov. Myslím si, že je to kľúč k záruke, že sa v budúcnosti budú naďalej uzatvárať dobré dohody. Myslím si, že je dôležité povedať to, než budem pokračovať ďalej.
<P>
Tiež by som chcela povedať to, čo už zdôraznilo niekoľko ľudí, konkrétne, že Parlament je odhodlaný a že Skupina progresívnej aliancie socialistov a demokratov v Európskom parlamente je tiež veľmi vážne odhodlaná zabezpečiť dohodu čo najskôr a zaručiť, že to bude dobrá dohoda; inými slovami, že to bude dohoda, ktorá zohľadňuje záujmy európskych občanov vrátane ich záujmov na ochranu údajov. Uvedomujeme si a pociťujeme zodpovednosť, pretože toto je veľmi dôležitý prvok v boji proti terorizmu, hoci to nie je jediný, či dokonca najdôležitejší prvok, ale táto výmena údajov je veľmi dôležitá. Zdá sa nám, že mandát vo svojej súčasnej podobe poskytuje riešenia mnohých problémov, ale necháva mnohé ďalšie bez riešenia. Zatiaľ neexistuje riešenie problémov, ako sú problémy, ktoré skôr spomenuli moji kolegovia a ktoré budú dnes predmetom ďalšej diskusie. Myslím si, že tieto dva týždne, ktoré máme k dispozícii z dôvodu odloženia hlasovania pre problémy s leteckou dopravou, nám poskytujú príležitosť - príležitosť nájsť riešenia nedoriešených problémov a nájsť odpovede na tie otázky a výhrady vznesené Parlamentom, na ktoré sme ešte nenašli uspokojujúce odpovede. Bolo by dobré, keby Rada nedospela k rozhodnutiu skôr, než Parlament bude mať príležitosť hlasovať, pretože by to mohlo spôsobiť ďalšie ťažkosti v blízkej budúcnosti.
<SPEAKER ID="101" NAME="Sarah Ludford" AFFILIATION="ALDE">
Vážený pán predsedajúci, Komisia očividne počúvala. Návrh mandátu je jasným zlepšením predchádzajúcich dohôd, hoci moji kolegovia zdôraznili aspekty, pri ktorých naše obavy zostávajú. Nebudem opakovať tieto obavy okrem poďakovania kolegyni pani Hennisovej-Plasschaertovej za všetku jej náročnú prácu pre Parlament.
<P>
Chcem povedať niečo o procese a niečo o kontexte. Nedávny pokrok je, myslím si, pocta tomu, čo možno dosiahnuť, keď sa partneri navzájom rešpektujú a počúvajú, vážne sa venujú námietkam a usilovne sa snažia zblížiť názory. Rovnako ako Komisia skutočne verím, že americké orgány vynaložili úsilie na zapojenie sa a pochopenie. V tejto súvislosti by som chcela poďakovať pánovi veľvyslancovi Billovi Kennardovi. Veľmi dobre pochopil, ako funguje Európsky parlament, možno o niečo lepšie ako niektoré členské štáty.
<P>
Teraz potrebujeme to, aby Rada vynaložila rovnaké úsilie a prijala progresívny mandát. Naposledy to bolo zlyhanie Rady, ktorá za nami neprišla s vážnou ponukou zlepšenia, ktorá by zodpovedala obavám poslancov Európskeho parlamentu, čo nás donútilo dočasnú dohodu rozhodne odmietnuť.
<P>
V poslednom desaťročí - a toto je bod súvisiaci s kontextom - orgány v USA a v EÚ napredovali reaktívnym, dokonca unáhleným spôsobom v súvislosti so skutočnými alebo domnelými ohrozeniami bezpečnosti. Niekedy boli vlády vinné z politiky gest alebo politiky zahmlievania určenej na získanie titulkov v médiách alebo na označenie oponentov za mäkkých v otázkach kriminality alebo terorizmu. Nemôžeme takto pokračovať a ja sa teším na nový začiatok, pri ktorom založíme rozhodnutia, najmä tie o uchovávaní a prenose údajov, na našich základných princípoch proporcionality, nevyhnutnosti a zákonnom spracovávaní. Potrebujeme audit všetkých schém a projektov, ktoré sa nahromadili neplánovaným spôsobom. Som povzbudená tým, že - ako tomu rozumiem - pani komisárka Malmströmová to plánuje urobiť, aby sme získali jasný prehľad medzier, duplicít a nadmerne dotieravých opatrení a dospeli k racionálnemu a efektívnemu bezpečnostnému rámcu, ktorý nezahadzuje naše občianke slobody.
<SPEAKER ID="102" NAME="Judith Sargentini" AFFILIATION="Verts/ALE">
(NL) Vážený pán predsedajúci, uznesenie či neuznesenie, verím, že nás Rada počula nahlas a jasne a že vie veľmi dobre, čo musí urobiť. Tento Parlament zaujímajú základné práva a ochrana súkromia občanov a tiež aj ochrana údajov. Sú to základné práva a jednoduchá analýza pomeru nákladov a výnosov je v prípadoch, keď ide o tieto práva, nevhodná. Dôvody uvedené pre hromadné požadovanie údajov - že je technicky nemožné robiť veci o niečo presnejšie - ma udivuje ako zvláštny argument. Ani na moment neverím, že to je technicky nemožné. Ako to vidím ja, je to viac otázka peňazí a nákladov. Ako som povedala, keď ide o základné práva, nie je to iba otázka toho, koľko niečo stojí.
<P>
Navyše je dôležité, že sa Európa teraz ukazuje ako rovnocenný rokovací partner, v protiklade k takému, ktorý je pohodlný alebo čaká, kým Spojené štáty určia pravidlá. Parlament dal Rade a Komisii právomoci a manévrovací priestor, aby odteraz mohli k tejto úlohe pristupovať vážne, a v tejto súvislosti by som požiadala Komisiu a Radu, aby vzali do úvahy Európsky dohovor o ochrane ľudských práv a základných slobôd, ktorý už platí. Toto tiež bude musieť byť súčasťou vášho mandátu a výsledkov vašich rokovaní. Dúfam, že sa vrátite so správnymi výsledkami, dúfam, že využijete právomoci a oprávnenie, ktoré sme vám naposledy poskytli, a očakávam, čo po svojom návrate predložíte.
<SPEAKER ID="103" NAME="Marek Henryk Migalski" AFFILIATION="ECR">
(PL) Vážený pán predsedajúci, Spojené štáty sú dnes jedinou svetovou superveľmocou. Je to absolútna a mnohostranná superveľmoc - kultúrna, vojenská a hospodárska. Máme šťastie, že táto superveľmoc je k nám priateľská a že je založená na rovnakých hodnotách a základoch, na akých je postavená Európska únia.
<P>
Preto by sme si to mali ceniť a podporovať Spojené štáty v šľachetnej úlohe boja proti terorizmu, pretože najmä západná Európa bola chránená Spojenými štátmi proti komunizmu po mnoho desaťročí. Bolo to iba vďaka USA, že slobodná Európa zostala 40 rokov slobodnou. Dnes Spojené štáty poskytujú veľmi výraznú podporu celému slobodnému svetu, aby mohol byť zbavený terorizmu. Porovnanie úsilia, finančných výdavkov a technológie venovanej na boj proti terorizmu medzi Spojenými štátmi a Európskou úniou je pre európske štáty a Európsku úniu zahanbujúce.
<P>
Preto ak môžeme urobiť niečo na pomoc Spojeným štátom v boji proti terorizmu - a takto chápem túto dohodu - nemali by sme váhať. Mali by sme, samozrejme, rešpektovať zásady, o ktorých hovoríme, ale to je, ako to chápem ja, otázkou spolupráce medzi Radou, Komisiou a Parlamentom. Od nás sa dnes očakáva vyjadrenie politickej vôle pristúpiť na takúto dohodu. Myslím si, že by tu takáto politická vôľa mala byť. Spojené štáty by mali pristúpiť k takej zmluvnej dohode s Európskou úniou, ktorá bude priateľská a zároveň založená na partnerstve.
<SPEAKER ID="104" NAME="Eva-Britt Svensson" AFFILIATION="GUE/NGL">
(SV) Vážený pán predsedajúci, rada by som poďakovala Komisii za pokrok, ktorý bol napriek všetkému od februára dosiahnutý, keď Parlament urobil jedinú správnu vec - inými slovami, keď zamietol dohodu o SWIFT-e. Parlament má teraz väčšiu príležitosť klásť požiadavky súvisiace s obsahom dohody. Inteligentná Komisia a inteligentná Rada by boli rozumné, keby venovali pozornosť požiadavkám a námietkam, ktoré Parlament vyslovil vo februári. Súvisia s našimi slobodami a občianskymi právami, a to je základ princípov právneho štátu.
<P>
Preto nemôžeme povoliť hromadný prenos údajov bez obmedzení. Taká dohoda mieša nevinných občanov s tými, ktorí môžu byť vinní. Môžeme povoliť odovzdávanie údajov iba v prípadoch, keď existujú závažné dôvody podozrievať príslušnú osobu, že sa podieľala na trestnom čine. Tvrdí sa, že sú s tým spojené technické problémy. Ak je to tak, potom si musíme položiť otázku, či o našich právnych predpisoch má rozhodovať technológia, alebo naše základné slobody a občianke práva. Pre mňa je odpoveď jasná: naše právne predpisy musia vychádzať z našich práv.
<SPEAKER ID="105" NAME="Jaroslav Paška" AFFILIATION="EFD">
(SK) Vo februári sme odmietli ratifikovať dohodu o spracovaní a zasielaní údajov obsiahnutých vo finančných správach na účely programu Ministerstva financií Spojených štátov na sledovanie terorizmu. Dôvody odmietnutia boli jasne pomenované a sú to najmä:
<P>
porušovanie základných zásad práva na ochranu údajov u veľkého množstva občanov a subjektov z Európskej únie (až 90 miliónov údajov mesačne),
<P>
chýbajúce zabezpečenie ochrany občanov Európskej únie pred zneužitím ich údajov poskytnutých podľa tejto dohody v Spojených štátoch, ako aj v tretích krajinách, a
<P>
absencia skutočnej reciprocity, keď druhá zmluvná strana sa nezaviazala poskytovať rovnakú kvalitu a rovnaký rozsah informácií Európskej únii.
<P>
Mnohé z týchto nedostatkov sa v novej dohode dajú odstrániť, ale samotný princíp komplexného prenosu všetkých dát z Európskej únie do Spojených štátov, kde si pod zámienkou hľadania väzieb na terorizmus Spojené štáty všetky záznamy o finančných operáciách Európskej únie bez akéhokoľvek obmedzenia spracúvajú, vyhodnocujú a archivujú, je neudržateľný.
<P>
Túto podstatu treba zmeniť. Spracovávanie finančných operácií európskych bánk môže prebiehať iba podľa európskych pravidiel a na európskej pôde. Priateľom zo Spojených štátov potom odovzdávame iba to, čo sa terorizmu naozaj týka.
<SPEAKER ID="106" NAME="Carlos Coelho" AFFILIATION="PPE">
(PT) Vážený pán predsedajúci, pán López Garrido, pani komisárka, dámy a páni, na pôde tohto Parlamentu som podporil dohodu uzavretú medzi Európskou úniou a Spojenými štátmi o vzájomnej súdnej pomoci. Urobil som tak, lebo transatlantickú spoluprácu vo všeobecnosti považujem za veľmi dôležitú, a to hlavne v oblasti slobody, bezpečnosti a spravodlivosti.
<P>
Na plenárnom zasadnutí 11. februára som hlasoval proti provizórnej dohode o zasielaní údajov obsiahnutých vo finančných správach, ktorá bola uzavretá medzi Európskou úniou a Spojenými štátmi. Urobil som tak pre výsady Parlamentu, ale aj preto, lebo dohoda bola neprijateľná. V tej rozprave som žiadal rešpektovanie zásad potrebnosti a proporcionality, ako aj integritu a bezpečnosť finančných údajov v EÚ.
<P>
Som rád, že môžem v tejto chvíli poukázať na nový postoj Komisie a Rady k spolupráci s Parlamentom. Som presvedčený, že spolu úspešne zavedieme základné zásady, ktorými by sa mala riadiť a zjednodušiť budúca spolupráca medzi Európskou úniou a Spojenými štátmi v boji proti terorizmu. Dúfam, že táto nová dohoda náležite zohľadní obavy, ktoré Parlament vyjadril vo svojom uznesení v septembri 2009.
<P>
Znovu opakujem, zásady potrebnosti, proporcionality a reciprocity sa musia absolútne rešpektovať. Zdôrazňujem, že musia existovať základné záruky na zabezpečenie toho, že tieto údaje budú uchované na taký krátky čas, ako je naozaj potrebné, a po uplynutí ktorého by mali byť zničené.
<P>
Znovu opakujem, že žiadam, aby bolo možné podať sťažnosť a aby boli zavedené vhodné záruky týkajúce sa každého prenosu osobných údajov do tretej krajiny. Predovšetkým sa musí dokázať, že tieto údaje sú užitočné na prevenciu teroristických činov alebo na usvedčenie teroristov.
<P>
Mimo tohto rámca nebude možné získať náš súhlas. Európsky parlament bude dôsledný vo svojich stanoviskách, ktorých sa vždy pridržiaval.
<SPEAKER ID="107" NAME="Emine Bozkurt" AFFILIATION="S&amp;D">
(NL) Vážený pán predsedajúci, pani komisárka, pán López Garrido, návrh mandátu, ktorý Európska komisia predložila, je krok správnym smerom. Boj proti terorizmu je našou prioritou. Preto je dôležité, aby nová dohoda o výmene finančných údajov so Spojenými štátmi začala platiť čo najskôr, ale nie za každú cenu. Veľká väčšina z nás vo februári povedala "nie" zlej dočasnej dohode so Spojenými štátmi; "nie" vylúčeniu Európskeho parlamentu, orgánu, ktorý zastupuje 500 miliónov občanov. Občania nechcú, aby ich bankové údaje boli jednoduchým spôsobom posielané do Spojených štátov bez riadnych záruk ich práv. Chceme dohodu s riadnymi zárukami na ochranu práv európskych občanov. Ak tieto záruky nebudú ponúknuté na základe súčasného mandátu na rokovania, bude to len malý rozdiel oproti stavu vo februári. Potrebujeme veľmi dobré dôvody, ak tentoraz máme povedať "áno". Rada a Komisia musia informovať Európsky parlament úplne a priamo. Malo by byť vítané, že sa zohľadnili námietky Parlamentu týkajúce sa zabezpečenia základných práv a slobôd v súvislosti s ochranou osobných údajov. Tieto budú musieť byť kritériom pre rozhodnutie, či údaje budú alebo nebudú zaslané, spolu s kritériom, že údaje musia súvisieť s bojom proti terorizmu.
<P>
Sú to pekné sľuby, ale som zvedavá, ako budú Rada a Komisia tieto záruky chrániť v praxi. Zásady proporcionality a efektívnosti sú prvoradé. A budú aj Spojené štáty naozaj robiť to isté pre nás?
<P>
Privítala by som úplný, podrobný zoznam práv, ktoré budú z budúcej dohody vyplývať pre našich občanov. Rada a Komisia navrhujú zveriť preverovanie žiadostí zo Spojených štátov európskemu orgánu. Rada a Komisia, akú formu bude podľa vás mať takýto verejný orgán EÚ? Bude to súdny orgán a budú mať občania možnosť súdnych konaní, ktoré majú v Európe zaručené? Chcela by som počuť vaše reakcie.
<SPEAKER ID="108" NAME="Alexander Alvaro" AFFILIATION="ALDE">
(DE) Vážený pán predsedajúci, ďakujem, pani komisárka Malmströmová. Mandát na rokovanie, ktorý máme, nám ukazuje predovšetkým to, že Komisia a Parlament sa znova vydávajú rovnakou cestou a že spolupráca má aspoň dobrý začiatok. Skutočnosť, že Európsky parlament vo februári túto dohodu zamietol - a toto adresujem všetkým tým, ktorí to opísali ako napínanie svalov -, nemá nič spoločné s napínaním svalov. Ide o prevzatie zodpovednosti. Prevzatie zodpovednosti za práva tých, ktorých zastupujeme, a to občanov Európy. Rokovania o novej dohode o zasielaní bankových údajov, ktoré práve prebiehajú, dajú predovšetkým odpoveď na kľúčovú otázku, pokiaľ ide o to, kde Parlament a Európska únia trvajú na rešpekte: rešpektovaní partnerov, rešpektovaní občanov a rešpektovaní európskych právnych predpisov.
<P>
Sme schopní vtesnať veľa vecí, ktoré sú pre nás dôležité, do tohto mandátu na rokovania. Uznesenie, ktoré prijmeme v máji, do veľkej miery odráža tie veci, ktoré sa konkrétne týkajú ochrany našich občanov, ich údajov a prostriedkov ich súdnej ochrany vrátane extrateritoriálnej ochrany, najmä ak by ich práva mohli byť extrateritoriálne porušené.
<P>
Veľa sme hovorili o zasielaní súhrnných údajov, takzvaných hromadných prenosoch údajov. Musíme však objasniť skutočnosť, že v dohodnutom mandáte musíme určiť, ako a kedy sa tento problém vyrieši. Inak bude veľmi ťažké zastupovať celú vec v zmysle toho, čo sme doteraz sformulovali. Uznesenie Európskeho parlamentu to zdôrazňuje v dvoch odsekoch, mandát na rokovania v jednom. Som si istý, že to Komisia rozumne vyrieši.
<SPEAKER ID="109" NAME="Ryszard Czarnecki" AFFILIATION="ECR">
(PL) Naša rozprava sa koná presne dva dni pred stretnutím ministrov 27 členských štátov Európskej únie v rovnakej veci. Preto, a povedzme to priamo, naše postavenie je potenciálne formou politického tlaku. O tomto probléme diskutujeme v čase, keď je osud mandátu na rokovania v rozhovoroch so Spojenými štátmi v rovnováhe. Máme sotva dva mesiace a jeden týždeň na začatie rokovaní s Washingtonom. Európska komisia nie je veľmi flexibilná v tejto oblasti. Nenavrhla - pri najväčšej úcte voči pani Malmströmovej - jediné podobné, avšak alternatívne stanovisko. Hra na základe pravidla "všetko alebo nič" však nie je iba nepodstatná a v nesúlade s duchom Európskej únie, ale je tiež cestou, ktorá nikam nevedie, je slepou uličkou. Som za úzku spoluprácu s USA a za výmenu údajov, ale diabol sa skrýva v detailoch. Hoci nie som nadšený Chartou základných práv, chcel by som sa opýtať, či je pravda, že tento mandát nerešpektuje ustanovenia tejto charty. Čo máme robiť, keď údaje cestujúceho, ktoré zašleme do USA, a toto podporujem, budú použité na nedovolené účely?
<SPEAKER ID="110" NAME="John Bufton" AFFILIATION="EFD">
Vážený pán predsedajúci, je pre mňa šokujúce, že táto Komisia stále trvá na odovzdávaní citlivých finančných údajov o miliónoch nevinných Európskych občanov vrátane tých z Veľkej Británie napriek tomu, že Parlament a Výbor pre občianske slobody tieto návrhy odmietajú. Problémom tu nie je to, ako možno lepšie spravovať systém SWIFT, ale to, že by dohoda o výmene osobných údajov v rámci systému SWIFT vôbec nemala existovať.
<P>
Som absolútne proti tomuto druhu neoprávneného zásahu našou vládou a rozhodne som proti tomu, aby EÚ vydala Amerike osobné informácie našich voličov. Vydanie týchto informácií je začiatkom zlého konca, čo nás privedie k obávanému Veľkému bratovi Európy. Podľa platných predpisov môžu USA uchovávať údaje 90 rokov, čo je dlhšie ako priemerný život človeka, a hoci americké úrady hovoria, že nedotknuté údaje sa mažú po piatich rokoch, americká vláda už bola obvinená z poskytnutia údajov veľkým americkým spoločnostiam nie na boj proti terorizmu, ale skôr na ďalšie hospodárske záujmy.
<P>
Európsky parlament tieto nechutné návrhy vyhodil, ale Komisia nechce ustúpiť. Minulý rok Európska rada bez súhlasu Parlamentu podpísala dočasnú dohodu, deň predtým, ako by ju zakázala Lisabonská zmluva v spolurozhodovacom postupe.
<P>
Európsky parlament 11. februára opakovane odmietol dočasnú dohodu a týždeň predtým Výbor EP pre občianske slobody dohodu zamietol. Vaše tvrdošijné presadzovanie tejto strašnej dohody iba naznačuje vašu neúctu k demokracii a slobodám ľudí vrátane tých z našej krajiny, Walesu, a zvyšku Spojeného kráľovstva.
<SPEAKER ID="111" NAME="Monika Hohlmeier" AFFILIATION="PPE">
(DE) Vážený pán predsedajúci, dámy a páni, na rozdiel od predchádzajúceho rečníka by som chcela srdečne poďakovať pani komisárke Malmströmovej a pani komisárke Redingovej za ich intenzívnu snahu zaoberať sa otázkami, ktoré predniesol Parlament, ako aj problémami, ktoré vidíme a ktoré sme videli v oblasti bezpečnosti a dôvernosti údajov s cieľom rokovať so Spojenými štátmi.
<P>
Som tiež vďačná, že kľúčové otázky - ako už spomenuli kolegovia poslanci - už boli analyzované alebo zvážené v mandáte a že to konkrétne zahŕňa otázky v oblasti kontroly ako aj v oblasti reciprocity. Vo veci výmazu údajov považujem tiež za veľmi dôležitú možnosť opakovaného prerokovania päťročného obdobia, keďže je naozaj neprijateľné držať údaje takú dlhú dobu.
<P>
Myslím si tiež, že je veľmi dôležité diskutovať o pokutách v prípade ich úmyselného použitia na nesprávne účely za citlivých okolností, keďže to zabráni vyňatiu istých vecí, ktoré nechceme, aby boli vyňaté. Mali by sme sa sústrediť len na terorizmus.
<P>
Pre mňa je tiež dôležitá myšlienka, že musíme riešiť náš vlastný protokol TFTP a že z dlhodobého hľadiska nemôžeme do Spojených štátov prenášať hromadné dáta, teda veľké množstvá údajov. Nemá to nič spoločné s nedôverou, ale koniec koncov s tým, že z dlhodobého hľadiska určite chceme v Európe niesť rovnakú zodpovednosť, a potom vymieňať konkrétne vybrané údaje s jediným cieľom - bojovať proti terorizmu a napokon dodržať skutočnú reciprocitu.
<P>
V tejto súvislosti by som zase chcela požiadať Komisiu, aby uviedla, čo si o našom vlastnom protokole TFTP myslia v Komisii a v spoločnej diskusii s Radou.
<SPEAKER ID="112" NAME="Tanja Fajon" AFFILIATION="S&amp;D">
(SL) Terorizmus zostáva jednou z hlavných hrozieb pre bezpečnosť Európskej únie, a preto musíme čo najskôr začať rokovania so Spojenými štátmi o zasielaní bankových údajov, no nie za každú cenu. Nová dohoda musí zabezpečiť väčšiu ochranu osobných údajov európskych občanov. Potrebujeme lepšiu dohodu, takú, ktorá zohľadní ľudské práva a ktorá sa bude zaoberať otázkou zasielania súborov s údajmi o miliónoch európskych občanov. Budúca dohoda musí byť tiež recipročná, čo znamená, že americké úrady by mali poskytovať podobné údaje o finančných transakciách, ak Európska Únia v budúcnosti zavedie svoj program na sledovanie finančných transakcií. Teší ma, že s tým Komisia súhlasí.
<P>
Nová dohoda musí tiež zabezpečiť prísnejšie záruky na zasielanie údajov do tretích krajín. Dovolíme, aby USA zasielali informácie do iných krajín, alebo pre to určíme nejaké jasné kritériá? Je nevyhnutné, aby sme mali čo najlepšiu ochranu. Bolo by tiež vhodné, aby štát zasielal údaje do tretích krajín len na základe súhlasu tak, aby sme mohli zriadiť systém, ktorý bude na zaslanie údajov vyžadovať súhlas príslušného štátu. Preto som zvedavá, či by sme mohli zaviesť také nástroje, ktoré by nám tiež dovolili odmietnuť zaslanie informácií do tretích krajín, ktoré nevedia poskytnúť dostatočne konkrétne dôvody na získanie týchto údajov.
<P>
Keďže Európska únia nemá svoj vlastný systém na sledovanie finančných transakcií, naša bezpečnosť závisí od USA. Čo však za to môžeme žiadať? Musíme tiež zabezpečiť, aby budúca dohoda s USA mohla byť okamžite zrušená v prípade, ak niektorý zo záväzkov nebude splnený. Musíme našich občanov presvedčiť, že zasielanie bankových údajov je citlivá záležitosť, keďže máme čoraz väčšie obavy z rozsahu, v ktorom dovoľujeme vniknutie do nášho súkromia v rámci boja proti terorizmu.
<SPEAKER ID="113" NAME="Cecilia Wikström" AFFILIATION="ALDE">
(SV) Vážený pán predsedajúci, od konca druhej svetovej vojny je pre nás liberálov dôležité zdôrazňovať transatlantické prepojenie medzi USA a Európou a vyzdvihovať našu spoluprácu vo viacerých oblastiach. Avšak, ako v každom partnerstve, môžu sa vyskytnúť komplikácie a ťažkosti, ktoré musíme prekonať. Jednou z tých ošemetnejších komplikácií je otázka zákonom stanoveného práva ľudí na súkromie.
<P>
Som presvedčená, že sa časom veľmi jasne ukáže, že Parlament urobil správne, keď zamietol dočasnú dohodu o výmene osobných údajov v rámci systému SWIFT. Pre EÚ musia byť charakteristickými znakmi demokracia a transparentnosť. My, volení zástupcovia v tomto Parlamente, sme toho dôležitou súčasťou. Postupy okolo dohody SWIFT majú v tomto smere viaceré nedostatky. Parlament dal celkom jasne najavo, čo požadujeme na schválenie novej stálej dohody. Kritéria sú uvedené v uznesení, ktorým sa dnes zaoberáme, a hneď ako budú tieto požiadavky splnené, teším sa na nové hlasovanie.
<P>
Naďalej existuje konflikt záujmov medzi bezpečnosťou na jednej strane a právom na súkromie na strane druhej. Zabudnime teraz na to, čo bolo, a sebavedomo pracujme na splnení nášho hlavného cieľa, ktorého dôležitou súčasťou je nová stála dohoda SWIFT. Konkrétne bezpečnosť, ochrana a súkromie občanov Európy.
<SPEAKER ID="114" NAME="Sylvie Guillaume" AFFILIATION="S&amp;D">
(FR) Všetci budeme súhlasiť - v tejto otázke nemôže existovať nejednoznačnosť -, že boj proti terorizmu je spoločný boj, ktorého sa Európska únia musí naplno zúčastniť.
<P>
Okrem toho je rovnako dôležité, aby sme ako poslanci EP zabezpečili, aby boli rešpektované práva európskych občanov, a to hlavne právo na ochranu osobných údajov. Myslím si, že je nevyhnutné zdôrazniť tento bod, a tento odkaz je adresovaný nielen zástupcom Rady a Komisie prítomným v tomto Parlamente, ale aj americkým úradom, s ktorými musíme rokovať o novej dohode.
<P>
Aby som bola konkrétnejšia, chcela by som zdôrazniť jeden bod, ktorý predstavuje jednu z hlavných požiadaviek Európskeho parlamentu, a to otázku údajov, ktoré si americké úrady ponechajú. Súčasné plány sú podľa mňa nevyvážené. To je dôvod, prečo je potrebné položiť niekoľko otázok. Prečo ponechávať na také dlhé obdobie - päť rokov - údaje, ktoré sa podľa zainteresovaných strán nevyužívajú? Nie je možné skrátiť dobu ich uchovávania na rozumnejšiu dĺžku? Pokiaľ ide o vybrané údaje, tentoraz v mandáte nie je uvedená žiadna doba uchovávania. Predošlá dohoda určila maximálnu dobu 90 rokov. Nebolo by dobrým nápadom určiť primeranú dobu uchovávania údajov, ktorá by bola primeraná ich užitočnosti, napríklad v súvislosti s dĺžkou konkrétneho vyšetrovania alebo konkrétneho súdneho konania? Uvažuje sa o využití týchto údajov na účely iné ako boj proti terorizmu? Na aké? Mohli by sme napokon zvážiť uchovávanie týchto údajov v Európe a nie v Spojených štátoch?
<P>
Chcela by som poďakovať Rade a Komisii za odpovede na tieto otázky. Tento bod je v skutočnosti veľmi dôležitý a Európsky parlament nebude v tejto veci chodiť okolo horúcej kaše. Preto je pre Radu životne dôležité, aby to zohľadnila pri prijímaní rokovacieho mandátu od Komisie.
<SPEAKER ID="115" NAME="Nathalie Griesbeck" AFFILIATION="ALDE">
- (FR) Vážený pán predsedajúci, pani komisárka, dámy a páni, Európsky parlament pred dvoma mesiacmi podnikol veľmi dôležitý krok, keď túto dočasnú dohodu zamietol.
<P>
Bez toho, aby som sa k tejto veci vracala, keďže som dnes popoludní 27. rečníčkou, chcela by som zdôrazniť, že niektorí ľudia veľmi poeticky opísali túto fázu európskej demokracie ako prvý deň v živote Európskeho parlamentu podľa Lisabonskej zmluvy. V skutočnosti to nebolo len historické víťazstvo v zmysle rešpektovania súkromia a slobôd občanov Európy a nielen jej, ale bol to tiež bod zvratu v právomociach Európskeho parlamentu a zároveň úžasný moment odvahy na strane našej spravodajkyne pani Hennisovej-Plasschaertovej, ktorej by som chcela vzdať hold predovšetkým za jej odhodlanie len niekoľko týždňov po dátume, ktorý bol pre ňu taký dôležitý.
<P>
Nemá zmysel hovoriť o základných prvkoch, ktorými od seba navzájom závisíme, ak ide o boj proti terorizmu, bezpečnosť a rovnováhu, ktorú potrebujeme nájsť v oblasti osobných slobôd. Preto ako súčasť tohto nového mandátu na rokovania budeme musieť dosiahnuť spravodlivú a vyváženú dohodu, ktorá bude rešpektovať práva a poskytovať záruky, pričom preukáže to, čo napokon podľa môjho názoru a podľa názoru mnohých našich spoluobčanov predstavuje podstatu a silu Európskej únie, a to ochranu európskych občanov. Keďže naša politická vôľa musí byť v súlade so zákonmi a prejavmi zákonnými spôsobmi, nevrátim sa k prvkom reciprocity a proporcionality. Napriek tomu dúfam, že prísnejšie právne predpisy sa dodržiavajú pri hromadných prenosoch údajov veľmi bedlivým a náročným spôsobom, ako vec, ktorá sa oddeľuje od uchovávania a práva na opravu, úpravu a výmaz údajov a od práva na podanie sťažnosti na súde. Záleží len na nás, či budeme spolupracovať tak, aby sme spoločne našli rovnováhu medzi požiadavkami na bezpečnosť a požiadavkami na práva jednotlivcov.
<SPEAKER ID="116" NAME="Ioan Enciu" AFFILIATION="S&amp;D">
(RO) Európska únia uznáva osobitný význam celosvetovej výmeny informácií v boji proti terorizmu. Poslanci EP zo Skupiny progresívnej aliancie socialistov a demokratov v Európskom parlamente podporujú každé opatrenie, ktoré vedie k prevencii terorizmu a jeho zastaveniu. Poslanci EP sú volení demokraticky, aby zastupovali záujmy európskych občanov, a v žiadnom prípade nemôžu robiť kompromisy, pokiaľ ide o skutočnosť, že musia chrániť ich práva, ktoré sú zakotvené v zmluvách a dohovoroch. Existuje niekoľko vecí, ktoré nemôžeme ignorovať, ako napríklad ochrana osobných údajov, právna ochrana, objem zasielaných údajov, proporcionalita, reciprocita alebo stála účasť Európskeho parlamentu v monitorovacom procese.
<P>
Som presvedčený, že poverenie orgánu EÚ na spracovanie, autorizáciu a prenos údajov v systéme SWIFT by bolo riešením, ktoré by Európskej únii poskytlo záruku na to, že tieto údaje budú použité iba s cieľom bojovať proti terorizmu a že sa bude týkať iba tých podozrivých, ktorí už boli identifikovaní. Európski občania budú musieť mať kam posielať sťažnosti o prípadných zneužitiach. Žiadame Komisiu, aby aspoň raz za rok predložila správy o uplatňovaní predmetnej dohody. Som presvedčený, že to zaručí, že sa tento proces bude vykonávať podľa odsúhlasenej dohody a že budeme schopní odstrániť prípadné nedostatky v rozumnom čase.
<P>
S cieľom dosiahnuť lepšie vzájomné porozumenie bodov, v ktorých sa názory rozchádzajú, navrhujem, aby sa okamžite zvolali informatívne zasadnutia pre politické skupiny Európskeho parlamentu alebo aj pre delegácie jednotlivých štátov s predstaviteľmi USA, ktorí sú akreditovaní v Európskej únii alebo v jej členských štátoch.
<SPEAKER ID="117" NAME="Charles Goerens" AFFILIATION="ALDE">
(FR) Vážený pán predsedajúci, skúška sily, do ktorej sa náš Parlament pustil spolu s Komisiou a Radou o návrhu dohody SWIFT, je možno dobrá vec vtedy, ak sa zbieranie a zasielanie údajov o bankových transakciách bude používať výlučne na účely boja proti terorizmu. Takmer všetci, ktorí doteraz hovorili, spomenuli túto samozrejmú skutočnosť, ale skúsenosti ukazujú, že keď príde na použitie osobných údajov, nič nie je menej isté. Podozrivého teroristu, ktorého poznajú tajné služby Spojených štátov, nemusia hneď poznať európske tajné služby, ako vyplýva z odpovede Komisie na jednu z mojich otázok.
<P>
Moje stanovisko k novej dohode o tejto veci bude závisieť od opodstatnenia zbierania osobných údajov, od poskytnutia týchto údajov bezpečnostným kontrolným orgánom a od rešpektovania zásady reciprocity, pokiaľ ide o informácie, ktoré úrady uchovávajú. Myslím si, že je preto múdre zamyslieť sa nad najlepším spôsobom na presadenie týchto podmienok. Závisí od Parlamentu, aby sa to stalo jednou z jeho výsad.
<SPEAKER ID="118" NAME="Proinsias De Rossa" AFFILIATION="S&amp;D">
Vážený pán predsedajúci, vítam túto rozpravu pred tým, ako Rada formálne zváži mandát, ktorý navrhuje Komisia. Vítam tiež, že Komisia prijala viaceré pripomienky, ktoré v tomto Parlamente odzneli, keď sme odmietli dočasnú dohodu ako neadekvátnu.
<P>
Žiaľ, pre okolnosti, ktoré sa dnes nachádzajú mimo našej kontroly, nemôžeme prijať stanovisko Parlamentu o navrhovanom mandáte. Hlasovať budeme 6. mája a ja dôrazne vyzývam Radu, aby dohodu pred týmto dátumom nepodpísala. Súhlas tohto Parlamentu je zmluvnou podmienkou, ako je aj súlad s Chartou základných práv v každej dohode, pod ktorú sa Rada podpíše. Je mimoriadne dôležité mať na pamäti, že krátke meškanie uškodí európsko-americkým vzťahom oveľa menej než druhé zamietnutie návrhu dohody.
<P>
Ja, ako aj mnohí iní, mám pretrvávajúce obavy z hromadného zasielania informácií a hlavne kontroly údajov po tom, ako sa dostanú mimo našej kontroly. Zatiaľ nie som spokojný s tým, že to, čo sa navrhuje, by v skutočnosti malo tieto obavy riešiť. Chcem užšiu spoluprácu medzi Európskou úniou a Spojenými štátmi americkými, ale táto spolupráca musí byť založená na vzájomnom rešpektovaní práv občanov.
<SPEAKER ID="119" NAME="Cristian Dan Preda" AFFILIATION="PPE">
(RO) Ako dobre viete a ako tiež bolo dnes povedané, boj proti terorizmu je v Európe spoločnou záležitosťou. Antiamerikanizmus v Európe nie je spoločnou záležitosťou. Preto, predovšetkým na základe toho, čo predo mnou povedal jeden z našich kolegov poslancov, neverím, že vyhlásenie, ktoré nehanebne vyjadrilo protiamerický sentiment, by mohlo byť považované za zdroj inšpirácie pre tento Parlament. Dôvodom je to, že podľa môjho názoru negatívne pocity voči USA vo všeobecnosti nesmú blokovať dohodu o boji proti terorizmu.
<P>
V skutočnosti by som chcel hovoriť o dôvere vo vzťahu so Spojenými štátmi. Európska únia a Spojené štáty majú spoločných nepriateľov, ktorí bez váhania využijú akúkoľvek trhlinu a akýkoľvek dôkaz o chýbajúcej dôvere v tomto vzťahu. Údaje poskytnuté zo systému SWIFT môžu byť použité výlučne na boj proti terorizmu. Výnimku, samozrejme, tvoria situácie, kedy sa iné mimoriadne vážne činnosti dávajú do súvislosti s terorizmom, ako napríklad pašovanie drog a špionáž. Dôverujme našim americkým partnerom.
<SPEAKER ID="120" NAME="Richard Seeber" AFFILIATION="PPE">
(DE) Vážený pán predsedajúci, dámy a páni, som presvedčený, že existuje niekoľko nesporných vecí, ako transatlantické partnerstvo - keďže to naozaj je základom našej zahraničnej politiky -, spoločný boj proti terorizmu a tiež spolupráca inštitúcií EÚ. Skutočnosťou však tiež zostáva, že Lisabonská zmluva nám priniesla nové základy a ako Európsky parlament máme nové práva a tieto práva by mali byť využité predovšetkým na ochranu našich občanov. Jedným z práv je ochrana základných práv našich občanov, ako aj ochrana života a ochrana súkromia. Preto sme za zasielanie konkrétnych údajov. Zasielanie súhrnných údajov je však celkom iste nad rámec potrebného. Nová dohoda by mala poskytnúť záruky rovnováhy medzi týmito základnými právami, ale tiež reciprocity, proporcionality a minimálnej úrovne bezpečnosti údajov.
<P>
Chcel by som sa tiež opýtať zástupcov Rady, predsedníctva, kde boli dnes predpoludním, keď sme diskutovali o rozpočtovom absolutóriu za rok 2008 - o jednej z najdôležitejších kapitol. Žiaľ, najnápadnejšia bola práve neprítomnosť predsedníctva Rady.
<SPEAKER ID="121" NAME="Andrew Henry William Brons" AFFILIATION="NI">
Vážený pán predsedajúci, jednou z veľmi dôležitých otázok je, či by údaje - t. j. informácie o každom jednotlivcovi - mali byť hromadne prenášané, alebo či by sa tieto údaje mali obmedziť na bližšie určené osoby.
<P>
Samozrejme, že existuje nejaká stredná cesta. Cieľovou skupinou by mohli byť skupiny obyvateľov, ktoré sa dávajú do súvislosti s terorizmom v konkrétnom čase. Napríklad, ak by sa rybári z Orkney náhle zradikalizovali a začali by zabíjať ľudí a nie iba ryby, vtedy by sa mali stať cieľovou skupinou. Ak by sa starnúci, obézni a sivovlasí vysokoškolskí učitelia na dôchodku unavili a spáchali teroristický čin proti svojim študentom namiesto toho, aby ich unudili na smrť svojim smrteľne monotónnym hlasom, potom by sme sa mali zamerať na nich - alebo, skôr by som mal povedať, na nás.
<P>
Zameranie na cieľovú skupinu sa vníma s nechuťou a je odmietané ako diskriminačné. Ja by som to nazval zdravým rozumom. Napriek tomu musí dôjsť k včasnému zničeniu údajov patriacich nevinným členom týchto cieľových skupín.
<SPEAKER ID="122" NAME="Zuzana Roithová" AFFILIATION="PPE">
(CS) Vážený pán predsedajúci, jedným z veľmi efektívnych nástrojov boja proti terorizmu je odhaľovanie finančných tokov teroristických sietí. Vo februári ľavica odmietla dočasnú dohodu bez toho, aby navrhla iný vhodný rámec pre bezpečnostné zložky, a skomplikovala tým prácu polície a súdnictva. Teraz musíme spojiť sily, aby sme prijali novú, definitívnu zmluvu. Oceňujem, že Rada a Komisia dnes otvorene komunikujú, a preto sa pani komisárky pýtam, či je nutné prenášať 90 miliónov údajov mesačne, pretože o tom mám pochybnosti, a tiež sa pýtam, ako sa budú naši občania sťažovať u amerických úradov pri podozrení na zneužitie údajov, a kto bude kontrolovať údaje prenášané americkej vláde. Myslím, že by to mal byť skôr nezávislý súdny orgán na základe medzinárodných zmlúv o vzájomnej právnej pomoci a nie Europol, ktorého rozhodnutie nemožno preskúmať a nemá ani vhodné právomoci, alebo by sme museli jeho postavenie upraviť. Prioritou je boj proti terorizmu, ale rovnako nie je možné obchádzať Chartu základných práv, ktorá má zaručovať ochranu osobných údajov. Verím, že bezpečnou zárukou bude otvorenie cesty k súdnemu preskúmaniu v sporných prípadoch.
<SPEAKER ID="123" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, dnešná rozprava ukazuje, že nie je vždy ľahké zosúladiť občianske práva a boj proti terorizmu. Dohoda SWIFT, o ktorej dnes znovu diskutujeme, zvýrazňuje problém ochrany občianskych práv a zároveň aj investícií do bezpečnosti nášho svetového spoločenstva.
<P>
Návrh mandátu od Komisie naďalej podporuje prenos veľkých dátových súborov medzi USA a EÚ. Lehoty uchovávania sú stále príliš dlhé a, v neposlednom rade, mám dve otázky. Existuje pre túto bilaterálnu dohodu nejaké časové obmedzenie? Ak áno, aký je časový rámec a za aký časový rámec budú údaje napokon vymazané?
<SPEAKER ID="124" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, boj proti terorizmu je dôležitý a EÚ musí byť jeho súčasťou. Nemôžeme to však robiť šliapaním po ľudských právach. Rešpektovanie ľudských práv je jednou z najdôležitejších európskych hodnôt, čo by tiež malo byť zjednocujúcim faktorom transatlantickej spolupráce.
<P>
Je dôležité, aby transatlantická spolupráca fungovala, ale musí fungovať recipročne a s pocitom vzájomného rešpektu. Zmeny údajov sa musia uskutočňovať individuálne. Chcela by som znovu zdôrazniť, že nemôžeme pošliapavať ľudské práva v mene boja proti terorizmu. Ak sa to stane, potom pomôžeme teroristom.
<SPEAKER ID="125" NAME="Mariya Nedelcheva" AFFILIATION="PPE">
(FR) Vážený pán predsedajúci, pán López Garrido, pani Malmströmová, chcela by som zablahoželať autorom tohto návrhu uznesenia o závere dohody medzi Spojenými štátmi a Európskou úniou o prenose finančných údajov na boj proti terorizmu. Toto uznesenie vyváženým spôsobom opakovane potvrdzuje nielen požiadavky v zmysle bezpečnosti, ale aj záruky, že údaje európskych občanov budú chránené a že budú rešpektované ich základné práva.
<P>
V takom prípade som presvedčená, že poverenie verejného súdneho orgánu EÚ zodpovednosťou za prijímanie žiadostí z Ministerstva financií USA je kľúčom k vyváženému prístupu, o ktorý nám ide. V skutočnosti to pomôže prekonať mnohé prekážky pre zásady potrebnosti a proporcionality, ktoré vznikli, predovšetkým v prípade hromadného prenosu údajov.
<P>
Vytvorilo by to tiež cestu pre zavedenie skutočnej reciprocity. Inými slovami, umožnilo by to orgánom EÚ a príslušným úradom v členských štátoch získať finančné údaje uložené na území USA. V stávke je tu naša dôveryhodnosť. Dohoda SWIFT je určitou skúškou demokracie, ktorou my všetci máme povinnosť prejsť pre dobro našich spoluobčanov.
<SPEAKER ID="126" NAME="Diego López Garrido" LANGUAGE="ES">
Vážený pán predsedajúci, chcel by som začať tým, že poviem pánovi Seeberovi, že v skutočnosti som dnes predpoludním bol prítomný na rozprave, o ktorej hovoril. Napriek tomu, že som nebol oficiálne pozvaný, vy, dámy a páni, ste ma požiadali, aby som prišiel, a ja som prišiel. Na rozprave som bol a aj som prehovoril. Možno práve on tu nebol, práve tak, ako nie je ani teraz na tomto zasadnutí, a odišiel z Parlamentu.
<P>
Chcel som povedať, že diskusia, ktorú sme mali, bola podľa môjho názoru vysoko konštruktívna. Som presvedčený, že to svedčí o tom, že na oboch stranách existuje ozajstný duch spolupráce, medzi všetkými zainteresovanými stranami: Parlamentom, Komisiou a Radou. Pani spravodajkyňa Hennisová-Plasschaertová potvrdila ducha spolupráce, ktorého mohla vidieť v Rade - za čo som veľmi vďačný - a tiež v Komisii. Som vďačný, že to verejne povedala.
<P>
V skutočnosti neexistujú pochybnosti, či mandát, ktorý za Komisiu predložila pani Malmströmová, a mandát, ktorý schváli Rada, zohľadní a nájde inšpiráciu v obavách a názoroch, ktoré ste vyjadrili vo svojich vystúpeniach, a v návrhu alebo v predbežnom návrhu uznesenia predloženého spravodajkyňou.
<P>
Všimol som si, že existuje rad problémov, ktoré vás osobitne trápia, a chcem vás uistiť, že tieto problémy a obavy, ktoré ste spomenuli, budú súčasťou rokovacích pokynov, ktoré Rada schváli. Rokovania budú riadené Komisiou a ich výsledkom bude niečo, čo Rada a Parlament budú musieť podpísať. Prvým bodom týchto rokovacích pokynov bude problém, o ktorom sa tu dnes popoludní opakovane hovorilo: hromadný prenos údajov.
<P>
Hovorili o tom pán Albrecht, pán Busuttil, pani Sippelová, pani Sargentiniová, pani Svenssonová, pán Paška, pán De Rossa a niekoľkí ďalší. Chcel by som vám povedať, že, samozrejme, nemôžeme súhlasiť s paušálnym hromadným prenosom čohokoľvek, o čo požiadajú na akýkoľvek účel. O to nejde. Ide o údaje, ktoré sú požadované výlučne na prevenciu, vyšetrovanie a trestné stíhanie teroristických trestných činov a financovania teroristov a, navyše, s individualizovanými cieľmi, ktoré sa týkajú konkrétnej osoby, kde nie sú dôvody myslieť si, že dotyčná osoba má niečo spoločné s terorizmom alebo jeho financovaním. Preto neriešime hromadný prenos takýchto údajov. Cieľ a predmet tejto dohody určuje veľmi jasné hranice prenosu údajov.
<P>
Okrem toho bude existovať orgán EÚ, cez ktorý sa budú tieto údaje žiadať, a potom bude nasledovať kontrola, ktorú bude v zásade vykonávať Komisia, kontrola použitia údajov a uplatnenia dohody, ktorú máme podpísať. Som preto presvedčený, že existuje primeraný mechanizmus, ktorý je dokonale schopný zohľadniť obavy, ktoré tu v tejto veci odzneli.
<P>
Bola spomenutá aj doba uchovania údajov. Stanovená doba uchovania údajov je okolo päť rokov, pretože je jasne nevyhnutné uchovávať údaje na minimálnu dobu z dôvodu efektívnosti. Musí byť jasné, že táto doba musí byť čo najkratšia a nie dlhšia, ako je potrebné na dosiahnutie cieľa. Cieľ - potreba uchovať údaje - musí byť vždy úplne jasne definovaný, inak by to nedávalo zmysel. Údaje musia byť vždy uchovávané cielene a musia sa vzťahovať na konkrétnu osobu.
<P>
Vyjadrili ste tiež obavy týkajúce sa práv občanov mať prístup k svojim údajom, byť o nich informovaný a opraviť ich. Napríklad pán Coelho, ktorý tu v tejto chvíli nie je, sa k tomu vyjadril podrobnejšie. Môžem vám povedať, že pokyny k rokovaniu sú v súlade s navrhovaným mandátom, ktorý navrhla pani Malmströmová v tom, že tieto práva budú zabezpečené. Právo na informácie, prístup a opravy bude a musí byť zabezpečené v dohode, ktorá má byť podpísaná.
<P>
Zásady potrebnosti a proporcionality budú obsiahnuté v pokynoch k rokovaniu a v dohode, ktorá nakoniec bude podpísaná. Možnosť podania sťažnosti - administratívnej a súdnej sťažnosti - bude zabezpečená bez diskriminácie na základe štátnej príslušnosti alebo z akéhokoľvek iného dôvodu. Preto, v súvislosti s obavami, ktoré poslanci vrátane pani Bozkurtovej a pani Vergiatovej vyjadrili, to všetko bude zabezpečené. Okrem toho bude existovať úplná reciprocita. Toto je jedna z tém, ktorá bola v predchádzajúcej rozprave najviac zdôrazňovaná, to si všetci pamätáme. Pokiaľ ide o Spojené štáty, bude existovať úplná reciprocita. Je to ďalšia z charakteristík pokynov k rokovaniu, ktoré Rada schváli a ktoré budú v súlade s tým, čo ste tu povedali, a s návrhom uznesenia, ktorý predložila pani Hennisová-Plasschaertová.
<P>
Chcel by som zdôrazniť, že Rada je pevne odhodlaná schváliť mandát, ktorý bude chrániť základné práva európskych občanov a ktorý je absolútne verný Charte EÚ o základných právach a je s ňou v súlade, s chartou, ktorá tvorí súčasť Lisabonskej zmluvy, a Európskym dohovorom o ľudských právach, ktorý EÚ navrhuje podpísať v najbližších mesiacoch ako jeden z cieľov, ktorý naznačuje začiatok tohto nového politického obdobia Únie.
<SPEAKER ID="128" NAME="Cecilia Malmström">
členka Komisie. - Vážená pani predsedajúca, myslím si, že táto rozprava bola veľmi konštruktívna. Veľmi pozorne sme počúvali a berieme na vedomie všetko, čo sa povedalo. Rada odpovedala na dosť veľa položených otázok a ja len doplním niekoľko vecí, lebo je dôležité, aby sme si veci čo najviac objasnili.
<P>
EÚ bude mať kontrolný tím, ktorý bude mať právo kontrolovať náhodné vzorky na zabezpečenie toho, aby sa údaje zbierali s rešpektom voči dohode. Musí existovať odôvodené presvedčenie, že hľadaným subjektom je terorista alebo niekto, kto terorizmus financuje. Nesmieme tiež zabudnúť, že každé jedno vyhľadávanie údajov v TFTP je skôr, ako je vydané, overené kontrolórom systému SWIFT a nezávislým súdnym orgánom. Prístup k týmto informáciám bude mať aj kontrolný tím EÚ.
<P>
Dohoda zabezpečí, aby mali občania EÚ prístup k nediskriminačným administratívnym a súdnym právam. Ako bude toto špecifikované, je, samozrejme, súčasťou predmetu rokovaní, takže o tom nemôžem hovoriť konkrétnejšie. Ale je to - ako povedala aj Rada - veľmi dôležitá súčasť rokovaní. Budeme musieť na to nájsť riešenie a aj pokiaľ ide o opravy a prístup.
<P>
Údaje nebudú zasielané do tretích krajín, iba príslušná analýza prevodov, ale nie hromadné údaje, a to len na účely boja proti terorizmu. Celá dohoda je určená len na účely boja proti terorizmu. Dohoda tiež zabezpečí, aby štátni príslušníci EÚ mali právo prostredníctvom orgánov na ochranu údajov vo svojej krajine vedieť, že práva nositeľa údajov sú primerane rešpektované. Čo sa týka hromadných údajov, zameriame sa na žiadosti o použitie údajov. Aby mohlo dôjsť k vyhľadávaniu, musí ísť o podozrivého teroristu. To znamená, že prenášaný bude iba zlomok z údajov SWIFT a prístup bude iba k ich veľmi malej časti. Zvyšok zostane anonymný.
<P>
Budeme sa snažiť oslabiť a preskúmať možnosť zúženia a nastavenia definície, aby sa tento objem údajov ďalej zúžil, ale už existujú právne záväzné predpisy, ktoré zabránia akémukoľvek prístupu k týmto údajom, pokým naň nebude dôvodné podozrenie. Kontrolný tím EÚ bude overovať reprezentatívnu vzorku - ako som povedala - a ak sa vyskytnú prípady porušenia dohody, Európska únia ju môže okamžite prerušiť.
<P>
Myslím si teda, že môžeme konať rýchlo a že môžeme mať dobrú dohodu. Existuje otázka bezpečnostnej medzery, ktorú musíme zobrať do úvahy, ale existuje, samozrejme, aj veľa otázok, na ktoré treba odpovedať, týkajúcich sa ochrany údajov a iných vecí, na ktoré ste sa pýtali. Američania prejavili doteraz veľmi otvorený postoj. Sú pripravení pracovať s nami čo najrýchlejšie, ale tiež byť kreatívni a nájsť odpovede na naše otázky. Viem, že tím z Európskeho parlamentu na budúci týždeň vycestuje a potom budete môcť klásť otázky a dúfajme, že dostanete viac odpovedí.
<P>
Súbežne s tým by sme, samozrejme, mali zvážiť, či by sme mali nájsť iné riešenie na úrovni EÚ, či by sme mali mať vlastný TFTP alebo vytvoriť nejaký nový úrad. Je to veľmi dôležitá diskusia. Je potrebné dôkladne to preskúmať v rámci Európy. Samozrejme, nebude to súčasťou rokovaní. Musíme sa uistiť, že ak sa to stane, Američania nám pomôžu a bude existovať reciprocita, ale to ešte musíme doriešiť. Komisia sa chce zúčastniť, byť inovatívna a presadiť návrhy, ale o tom rozhodujú členské štáty. Viem, že Európsky parlament je veľmi aktívny a teším sa na diskusie s vami. Toto je teda paralelná diskusia.
<P>
Súbežne s tým na veci pracuje aj moja kolegyňa podpredsedníčka Viviane Redingová, ktorá už začína pripravovať mandát pre dlhodobú dohodu o ochrane údajov pre všetky dohody, ktoré už so Spojenými štátmi máme. Samozrejme, aj to je potrebné doplniť k tejto veci.
<P>
A na záver, sopka na Islande je, samozrejme, niečo, čo spôsobilo mnohým ľuďom na celom svete značné problémy s cestovaním a čo vám znemožňuje hlasovať. Je mi to veľmi ľúto, ale môžete si byť istí, že - predsedníctvo je tu, som tu ja, sú tu naše útvary - sme túto rozpravu náležite zohľadnili. Videli sme návrh uznesenia, ktorý podpísali štyri politické skupiny. Budeme o ňom hovoriť s ministrami.
<P>
Ak odložíme rozhodnutie Rady na neskôr, stratíme dva dôležité týždne rokovaní. Už som povedala, že Američania prejavili ochotu. Sú konštruktívni a chcú sa do toho pustiť, ale nebude to ľahké. Bude to ťažké rokovanie a potrebujeme čas. Chceme to mať urobené čo najskôr, ale aj čo najlepšie. Ak chceme, aby o tom mohol Európsky parlament hlasovať pred letnými prázdninami, musíme sa rozhodnúť, aby sme rokovania mohli začať čo najskôr. Prosím teda o pochopenie. Znovu vás chcem ubezpečiť, že predsedníctvo aj Komisia mimoriadne pozorne počúvali vaše názory a, ako povedalo predsedníctvo, zohľadníme túto rozpravu a budeme o tom v piatok hovoriť s ministrami.
<SPEAKER ID="129" NAME="Predsedajúca">
Rozprava sa skončila.
<P>
Hlasovanie sa uskutoční počas prvého májového zasadnutia.
<P>
Písomné vyhlásenia (článok 149)
<SPEAKER ID="999" NAME="Marian-Jean Marinescu  " LANGUAGE="RO">
Vítam nový mandát v otázke SWIFT-u pre dohodu medzi EÚ a USA ako súčasti programu sledovania financovania teroristov, hlavne keď sa Rada a Komisia poučili z minulosti a zahrnuli do rokovaní striktnú žiadosť Parlamentu, ktorou žiada uplatnenie vyšších noriem na ochranu údajov. O tomto prenose údajov obsiahnutých vo finančných správach z EÚ do USA je potrebné s americkými úradmi dôsledne vyjednávať. Nesmú sa prenášať žiadne hromadné údaje a je potrebné trvať na technických zdrojoch, ktoré umožnia prenos osobných údajov len o podozrivých jednotlivcoch. Dúfam, že táto dohoda v budúcnosti neprinesie EÚ prekvapenia a že bude pred podpisom dohody jasné, že EÚ má právo na získavanie informácií z databázy USA a že údaje nebude možné zasielať do tretích krajín. Takýto prenos musí okrem toho zaručovať ochranu a práva občanov predovšetkým vo vzťahu k prístupu k ich údajom a ich úprave tak, ako to určujú vnútroštátne predpisy a predpisy EÚ. V neposlednom rade musí byť jasné, že európski občania majú právo na podanie sťažnosti v prípade, ak ich osobné údaje budú použité nedovoleným spôsobom.
