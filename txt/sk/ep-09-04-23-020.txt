<CHAPTER ID="020">
Požiadavky na ekodizajn energeticky významných výrobkov (prepracované znenie) (rozprava) 
<SPEAKER ID="481" NAME="Predsedajúci">
Ďalším bodom programu je správa pána Csibiho v mene Výboru pre životné prostredie, verejné zdravie a bezpečnosť potravín o návrhu smernice Európskeho parlamentu a Rady o vytvorení rámca na stanovenie požiadaviek na ekodizajn energeticky významných výrobkov (prepracované znenie) - C6-0277/2008 -.
<SPEAKER ID="482" NAME="Magor Imre Csibi">
spravodajca. - Vážený pán predsedajúci, chcel by som sa poďakovať tieňovým spravodajcom za spoluprácu pri snahe o dosiahnutie kompromisu s Radou pri príprave prepracovaného znenia smernice o ekodizajne.
<P>
Bol to náročný proces predovšetkým preto, že tento dokument mal veľmi obmedzujúci charakter. V legislatívnom návrhu, v ktorom Parlament môže len sotva niečo zmeniť, nie je priestor na spolurozhodovanie. Už nie sme inštitúciou, ktorej činnosť je obmedzená len na poskytovanie súhlasu, a toto nie je spôsob, akým by chcel Parlament v budúcnosti pracovať na prepracovanom znení dokumentu.
<P>
Som rád, že aj napriek týmto problémom sme dosiahli kompromis, ktorý upevňuje základné zásady návrhu Komisie, napríklad rozšírenie rozsahu pôsobnosti na energeticky významné výrobky, no tiež prináša lepšie objasnenie a zdôraznenie všetkých podstatných environmentálnych parametrov.
<P>
Tento kompromis zlepšuje definíciu energeticky významných výrobkov objasnením toho, na ktoré výrobky sa môžu uplatňovať vykonávacie opatrenia. Sú to napríklad izolačné materiály na okná alebo niektoré výrobky využívajúce vodu, ako sú sprchové hlavice alebo vodovodné kohútiky. Trvám na tom, že uvedenie týchto príkladov neznamená, že tieto výrobky budú do rozsahu pôsobnosti zaradené automaticky.
<P>
Najprv budú predmetom hodnotenia konkrétnych vplyvov, pričom vykonávacie opatrenia sa vytvoria len pre tie výrobky, ktoré majú výrazný vplyv na životné prostredie, vysoký potenciál na zlepšenie a na ktoré sa nevzťahujú iné právne predpisy, ktorými môžeme dosiahnuť rovnaký výsledok rýchlejšie a s nižšími nákladmi.
<P>
Tento kompromis tiež poskytuje hodnotenie metodiky prípravy vykonávacích opatrení na lepšie uplatňovanie účinnosti využívania zdrojov a prístupu založenom na životnom cykle výrobkov. V čase zmenšujúcich sa zásob prírodných zdrojov sa nesmieme zamerať len na energetickú účinnosť, ale najmä na optimalizáciu využívania prírodných zdrojov ako celku. Musíme sa navyše snažiť o zníženie vplyvov týchto výrobkov na životné prostredie nielen počas obdobia ich používania, ale počas ich celého životného cyklu, počínajúc výberom základnej suroviny, cez ich výrobu, balenie, používanie až po koniec ich životnosti.
<P>
Hoci je zatiaľ smernica rozšírená len o energeticky významné výrobky, mali by sme sa pripraviť, že v budúcnosti sa rozšíri o všetky výrobky. Výbor pre životné prostredie, verejné zdravie a bezpečnosť potravín a tiež Výbor pre priemysel, výskum a energetiku žiadali jasný záväzok rozšírenia rozsahu pôsobnosti smernice na iné ako energeticky významné výrobky po jej preskúmaní v roku 2012.
<P>
Komisia sa v reakcii zaviazala, ak je to potrebné, na prijatie súčasnej metodiky s cieľom ďalšieho rozšírenia rozsahu pôsobnosti na všetky výrobky. Nemohli sme sa ale pevne zaviazať k rozšíreniu rozsahu pôsobnosti na všetky výrobky po preskúmaní smernice v roku 2012. Bolo by lepšie, keby bola Komisia priniesla stabilný prístup s jasnejšou víziou najmä preto, že sme dnes mali na stole všetky nástroje a na základe hodnotenia vplyvu to bola najlepšia možnosť. Myslím si preto, že sme premeškali príležitosť, aby sme pre životné prostredie spravili niečo viac s menšou mierou byrokracie.
<P>
Je tu ešte preskúmanie smernice v roku 2012. Určite nebudeme namietať proti skutočnosti, že musíme zmeniť naše modely spotreby a výroby tým, že budeme presadzovať výrobky, ktoré menej znečisťujú životné prostredie. Potrebujeme zmenu a táto zmena je možná aj bez zaťaženia spoločností a domácností.
<P>
Vybudovaním hospodárstva s nízkymi emisiami uhlíka, ktoré by účinne využívalo zdroje, môžeme vytvoriť nový impulz pre konkurencieschopnosť. Smernica o ekodizajne predstavuje pre priemysel veľkú príležitosť na vybudovanie konkurencieschopnejších podnikov využívajúcich ekologické technológie. Znižovaním byrokracie a výrobných nákladov vytvára rovnaké podmienky v celej Európe. Rovnako umožňuje flexibilitu priemyslu, keďže samoregulačné opatrenia môžu slúžiť ako alternatíva k regulačným vykonávacím opatreniam.
<P>
V neposlednom rade sú zúčastnené strany navzájom prepojené konzultáciami pri definovaní a preskúmavaní vykonávacích opatrení a tiež určovaním samoregulačných opatrení. Pri konzultáciách so zúčastnenými stranami som si uvedomil, že podniky, ktoré myslia dopredu, nečakajú na nariadenia, aby sa im podriaďovali, ale zavádzajú aktívne opatrenia. Niektorí tak robia na základe altruizmu, no väčšina tak robí, pretože pre obchod je jednoducho dobré mať ekologické povedomie.
<P>
Priemyslu však musíme dať tie správne signály. Hoci sa nie všetci moji kolegovia stotožňujú s touto predstavou o rozšírení požiadaviek na ekodizajn na všetky výrobky, ja som pevne presvedčený, že zhoršovanie životného prostredia môžeme zastaviť jedine presadzovaním výrobkov, ktoré menej znečisťujú životné prostredie.
<P>
Viac ako 80 % všetkých vplyvov výrobku na životné prostredie sa určí počas jeho projektovania. Vylepšené projektovanie výrobku by zabránilo plytvaniu a spotrebiteľom by poskytlo efektívnejšie, spoľahlivejšie a trvácnejšie výrobky.
<P>
Rozšírenie požiadaviek na ekodizajn na energeticky významné výrobky, ako sú okná alebo vodovodné kohútiky, je prvým krokom k ambicióznejšiemu prístupu a udržateľnej politike výrobkov na úrovni EÚ.
<P>
Niekedy môžu aj malé kroky viesť k veľkým úspechom. Dúfam, že tento kompromis podporíte ako cestu smerom vpred a budete pokračovať v tlaku na optimalizáciu celého potenciálu na zlepšenie životného prostredia a stimulácie dizajnu výrobkov, ktoré sú ohľaduplnejšie voči životnému prostrediu.
<SPEAKER ID="483" NAME="Günter Verheugen">
podpredseda Komisie. - (DE) Vážený pán predsedajúci, vážené poslankyne, vážení poslanci, na úvod by som sa rád poďakoval pánovi spravodajcovi Csibimu za vynikajúcu prácu na tomto návrhu a vyslovil svoje potešenie, že výsledok jeho práce umožnil dohodu už v prvom čítaní.
<P>
Obsah tohto návrhu je, výlučne z právneho hľadiska, obmedzený. V podstate obsahuje rozšírenie pôsobnosti existujúcej smernice o ekodizajne nad rámec výrobkov využívajúcich energiu, na ktoré sa vzťahuje v súčasnosti, aby zahŕňala všetky energeticky významné výrobky. Táto zmena je však najdôležitejšia z politického hľadiska. Predstavuje dôležitý krok k tretej priemyselnej revolúcii v Európe, k transformácii nášho európskeho hospodárstva na vnútroštátne hospodárstva s nízkymi emisiami CO2.
<P>
Mám predstavu o tom, ako bude vyzerať európsky výrobok budúcnosti. Európsky výrobok budúcnosti s označením "vyrobené v Európe" bude najinovatívnejší, najbezpečnejší a tiež energeticky a zdrojovo najefektívnejší výrobok. Som presvedčený, že z vedúceho postavenia Európy v energetickej účinnosti a úspornom využívaní prírodných zdrojov nebude mať úžitok len životné prostredie, ale tiež miera zamestnanosti. Výrobky a postupy šetrné k životnému prostrediu zažívajú v súčasnosti z hľadiska hospodárstva výrazný rast, dokonca aj v období krízy, a pokračovanie tohto rastu sa predpokladá aj naďalej.
<P>
Podľa môjho názoru je táto smernica dobrým príkladom integrovanej politiky výrobkov. Svoju hodnotu už smernica ukázala a dobré výsledky vidíme aj v oblasti výrobkov využívajúcich energiu. Smernica poskytuje rámec pre určovanie požiadaviek na ekodizajn, ktoré počítajú so súčasným vplyvom výrobku na životné prostredie počas celého jeho životného cyklu. Ako už povedal pán Csibi, smernica pripravuje cestu pre nezávislú iniciatívu priemyslu. Vymedzuje oficiálne stanovené požiadavky na tie výrobky, pri ktorých môžeme využiť ich podstatný úsporný potenciál ekonomicky uskutočniteľným spôsobom.
<P>
Smernica, ktorá je v súčasnosti v platnosti, už významne prispieva k európskym cieľom v oblasti zníženia spotreby energie zakázaním klasických žiaroviek, kotlov a množstva iných energeticky neúčinných spotrebiteľských výrobkov. Rozšírenie rozsahu pôsobnosti tejto smernice tak, aby sa týkala všetkých energeticky významných výrobkov, so sebou prináša obrovský potenciál na ešte väčšie zníženie spotreby energie a tým aj emisií CO2.
<P>
Aby som to zhrnul, každý energeticky významný výrobok teraz patrí do rozsahu pôsobnosti tejto smernice. Zahŕňa rovnako tie výrobky, ktoré energiu nespotrebúvajú priamo pri používaní, ale ktoré spotrebu energie ovplyvňujú nepriamo. Teraz sa preto napríklad môžu stanoviť požiadavky na výrobky využívajúce vodu a na okná. Dám vám len jeden príklad: jednoduchým zvýšením množstva okien s dvojitým sklom sa do roku 2020 môže zvýšiť úspora energie o ďalších 30 %, čo sa rovná úspore 55 000 gigawatthodín, t. j. úspora 27 megaton emisií CO2 alebo výkonu dvoch či troch jadrových elektrární. Tu vidíme, aký obrovský vplyv môže ukrývať zmena takejto zdanlivej maličkosti.
<P>
Komisia má v úmysle pokračovať v práci na približne 25 vykonávacích opatreniach smernice o ekodizajne, ktoré boli stanovené v jej pracovnom pláne na obdobie rokov 2009 - 2011. Okrem toho sa po porade s Konzultačným fórom pre ekodizajn podľa článku 16 smernice určia výrobky, ktoré budú zahrnuté v druhom pracovnom pláne do 21. októbra 2011.
<P>
Komisia tiež podľa článku 21 do roku 2012 preskúma, či bude vhodné rozšíriť rozsah pôsobnosti smernice na výrobky, ktoré pre spotrebu energie nie sú energeticky významné, ale ktoré majú vplyv na zachovávanie zdrojov.
<P>
Ako sme sa dohodli na rokovaniach, ktoré viedli k dohode už v prvom čítaní, Komisia vydá vyhlásenie. Parlament pozná toto vyhlásenie. Po tomto rokovaní ho odovzdám predsedníctvu.
<P>
Keďže návrh bol prijatý už v prvom čítaní, Komisia teraz môže uplatňovať svoju udržateľnú priemyselnú politiku a dať sa hneď do práce, aby prišla s ďalšími konkrétnymi krokmi na zabezpečenie úspory energie a zníženia emisií CO2.
<P>
Rád by som na záver poznamenal, že tieto rokovania urýchlila úzka spolupráca Parlamentu, Rady a Komisie. Som rád, že vám môžem oznámiť, že Komisia podporí všetky pozmeňujúce a doplňujúce návrhy predložené pánom spravodajcom Csibim. Ďakujem.
<SPEAKER ID="484" NAME="Anders Wijkman">
v mene skupiny PPE-DE. - Vážený pán predsedajúci, rád by som poďakoval pánovi spravodajcovi Csibimu.
<P>
Výsledkom nášho spoločného úsilia pri preskúmavaní smernice o ekodizajne je, podľa môjho názoru, do veľkej miery zmeškaná príležitosť. Rozšírenie rozsahu pôsobnosti z výrobkov využívajúcich energiu aj na energeticky významné výrobky je určite dobré. No prečo by sme sa tu mali zastaviť? Problémy, ktorým čelíme v súvislosti s využívaním zdrojov, presahujú problematiku energie. Pán komisár by to mal vedieť.
<P>
Problémom je celkový tlak na ekosystémy a základňu prírodných zdrojov. Potvrdzuje to naša tematická stratégia prírodných zdrojov, ale aj veľa vedeckých správ. Asi dve tretiny hlavných svetových ekosystémov sú preťažené - vyčerpávame si prírodný kapitál. Rast hospodárstiev a obyvateľstva tento problém ešte zhoršuje. Skutočnosťou je, že súčasný model a koncepcia rastu sú neudržateľné. Kto iný, ako Európska únia, môže pomôcť pri jej transformácii na udržateľnejšiu koncepciu?
<P>
Podľa môjho názoru ponúka smernica o ekodizajne skutočne krok vpred. Podobne ako v oblasti energetickej účinnosti môžeme stanoviť normy a pravidlá na zabezpečenie zdrojov materiálov, dizajn výrobkov na uľahčenie recyklovania a ich opätovného využívania a zlepšenie účinnosti využívania zdrojov. Účinnosti využívania zdrojov sa budeme musieť venovať a je lepšie urobiť to skôr, než neskoro. Keďže som videl predbežné návrhy Komisie, ktoré obsahovali účinnosť využívania zdrojov, je pre mňa záhadou, prečo tieto návrhy neboli dotiahnuté do konca.
<P>
Povedzte mi teda, kde inde v právnych predpisoch EÚ môžeme nájsť opatrenia, ktoré podporujú účinnosť využívania zdrojov? Potrebujeme politický rámec, ktorý podporí účinnosť využívania zdrojov celoplošne, ktorý povzbudí spoločnosti pri skúšaní nových modelov podnikania (napríklad funkčného myslenia), v ktorých sa poskytujú služby namiesto predaja výrobkov a v ktorých sa príjmy dosahujú prostredníctvom poskytovania kvalitných služieb a nielen prostredníctvom zvýšeného objemu predaja.
<P>
Ako som už povedal, všetko toto mohlo byť zahrnuté v smernici. Predpokladám, že v priebehu niekoľkých rokov budeme všetci ľutovať, že sme dnes neboli aktívnejší. Ako som povedal - zmeškali sme príležitosť.
<SPEAKER ID="485" NAME="Dorette Corbey" LANGUAGE="NL">
Vážený pán predsedajúci, na úvod by som rada poďakovala pánovi spravodajcovi. Obdivujem a cením si jeho nadšenie a záväzok a tiež veľmi oceňujem jeho rýchlosť. Pokiaľ ide o mňa, mohlo to ísť ešte trochu rýchlejšie a je poľutovaniahodné, že sa mu v tom bránilo do takej miery.
<P>
Európa teraz zápasí s hospodársku krízou, no v skutočnosti sme už roky všetci zápasili s nedostatkom inovácií. Ostatné kontinenty sú často inovatívnejšie než Európska únia. Je to tak aj v prípade Spojených štátov amerických, pretože investujú oveľa viac prostriedkov do výskumu a vývoja, a to z verejného aj zo súkromného sektora. Veľmi inovatívne je Japonsko, čiastočne vďaka prístupu tzv. "vedúceho bežca". Naša smernica o ekodizajne sa o inováciu usiluje. Je to dobré pre životné prostredie, ako aj pre hospodárstvo. Výrobky, ktoré nesú označenie "vyrobené v Európe", by mali byť tie, ktoré najviac šetria životné prostredie.
<P>
Inovácie sa musia zaviesť vo viacerých smeroch: v nižšej spotrebe energie, menšom znečistení pochádzajúcom z výroby a spotreby, lepšom zaobchádzaní s prírodnými zdrojmi a kladení dôrazu na opätovné využívanie a recykláciu výrobkov po skončení doby ich životnosti. Netýka sa to len výrobkov využívajúcich energiu, ale tiež energeticky významných výrobkov. Úplne súhlasím s pánom spravodajcom v tom, že do toho v skutočnosti mali byť zahrnuté všetky výrobky.
<P>
Inými slovami, zdroje sú dôležité. Ak predpokladáme, že do dvadsiatich rokov bude na zemi takmer deväť miliárd obyvateľov, a ak budú všetci požadovať určitý stupeň rozvoja, potom bude nevyhnutné dobre a šetrne zaobchádzať s prírodnými zdrojmi. Existujú inšpiratívne koncepcie, ako napríklad koncepcia "z kolísky do kolísky" vytvorená Michaelom Braungartom, radikálne myšlienky umožňujúce úplné opätovné využívanie materiálov.
<P>
Dôležitou otázkou dnes je: funguje v skutočnosti smernica o ekodizajne? Najlepším príkladom zo smernice o ekodizajne je zákaz klasických žiaroviek, čo je nepopulárne, ale veľmi pozitívne rozhodnutie. Stále, žiaľ, existujú nejaké nejasnosti o energetickej účinnosti LED žiaroviek, keďže vyšlo najavo, že majú menej výhod, než ako sa najprv zdalo z tvrdení výrobcov.
<P>
Ďalším poľutovaniahodným príkladom smernice o ekodizajne je označovanie spotreby energie. Teraz máte kategórie AA, A+, A20, A40, pričom čoskoro budú mať všetky výrobky v type výrobku napísanú niektorú kategóriu A. Je úplne nejasné, čo to znamená, a sotva to je dobrým príkladom ekodizajnu.
<P>
Vážení kolegovia a vážené kolegyne, táto revízia, žiaľ, nemôže vyriešiť všetko. Zastavili nás naše vlastné postupy a dohody, a preto je to pre nás zmeškaná príležitosť. Dúfajme, že hodnotenie poskytne príležitosť na zlepšenie. Je dôležité, aby bola smernica o ekodizajne čoskoro dôkladne prehodnotená. Ale dosiahneme tak inováciu, ktorú hľadáme? Posunie to Európsku úniu a európskych výrobcov na vrchol trhu? Ušetrí to energiu? Zmenší to odpad a využívanie prírodných zdrojov? A čo je najdôležitejšie: môže byť tento výsledok rozšírený na výrobky, ktoré nie sú energeticky významné, a teda na všetky výrobky?
<SPEAKER ID="486" NAME="Holger Krahmer" LANGUAGE="DE">
Vážený pán predsedajúci, pán komisár Verheugen, dámy a páni, rád by som pár slovami upozornil na kompromis, ktorý sme dosiahli veľmi rýchlo, v skutočnosti až prekvapivo rýchlo.
<P>
Pokročili sme tak rýchlo, že sme túto smernicu dnes mohli prijať prakticky bez rozpravy. To musí byť aj jeden z dôvodov, prečo plánuje hovoriť len pár poslancov. Chcel by som upozorniť na to, že rozširujeme rozsah pôsobnosti tejto smernice v čase, keď sotva vieme, ako prebehla transpozícia súčasnej smernice. Rád by som tiež všetkým pripomenul, že rozsah pôsobnosti sme v Parlamente prerokovávali, pričom ho tento Parlament chcel rozšíriť na všetky výrobky. Myslím, že to by bola zlá cesta. Nie je ani prijateľné, ani rozumné, aby sme podrobili každý výrobok vyrobený v EÚ hodnoteniu dodržiavania právnych predpisov v oblasti životného prostredia - a je poľutovaniahodné, aspoň pokiaľ viem, že toto je zahrnuté do textu ako možnosť pre rok 2012.
<P>
Rád by som upozornil aj na to, že sa musíme vyvarovať toho, aby sa Európska komisia stala orgánom plánovania výrobkov. Ani politici, ani administratívni pracovníci nevedia, aj napriek skúsenostiam z obdobia počas finančnej a hospodárskej krízy, ako by sa mali výrobky vyrábať, pretože to pravdepodobne vedia lepšie inžinieri. Na záver by som rád všetkým pripomenul, že zvyšovanie komplexnosti právnych predpisov o výrobkoch premáha malé a stredné podniky. Tieto podniky môžu len sotva splniť mnohé požiadavky a to, čo dnes robíme, ich zaťaží ďalším bremenom. Sú to praktické dôsledky, ktoré sme, mám pocit, dostatočne nedomysleli.
<SPEAKER ID="487" NAME="Satu Hassi" LANGUAGE="FI">
Vážený pán predsedajúci, dámy a páni, vrelá vďaka pánovi spravodajcovi Csibimu za vynikajúcu prácu.
<P>
Smernica o ekodizajne nie je jednou z tých záležitostí, ktoré by burcovali médiá alebo širokú verejnosť, no v skutočnosti je o niečom veľmi dôležitom, hoci sa tiež stotožňujem s názorom pána Wijkmana, že táto perspektíva by sa mala byť rozšíriť tak, aby zahŕňala účinnosť využívania zdrojov všeobecne.
<P>
Všetky prieskumy, ktoré analyzovali náklady na ochranu klímy, ukazujú, že emisie znížime rýchlejšie a lacnejšie práve úsporou energie. Ak na zariadenia a výrobky zavedieme požiadavky na energetickú účinnosť, výrazne ušetríme na energii bez toho, aby sme obyvateľstvu spôsobili nejaké problémy.
<P>
Odhaduje sa, že budovy v EÚ vytvárajú až 36 % emisií skleníkových plynov. Podľa správ, ktoré sme všetci mali možnosť vidieť, je zlepšenie energetickej účinnosti budov jedným z najhospodárnejších spôsobov, ako chrániť klímu. Teraz rozšírime rozsah pôsobnosti smernice o ekodizajne zavedením energetických požiadaviek, napríklad na okná, steny a izolačné prvky budov. Myslím si, že je správne a veľmi dobré, že sme lobistom chemického priemyslu nedovolili zabrániť tomuto skutočne dôležitému rozhodnutiu. Smernica nám pomôže dosiahnuť 20 % z celkového cieľa úspory energie.
<P>
Ďalší dôležitý prostriedok, ktorý máme k dispozícii, je označovanie spotreby energie výrobkov. Je veľmi nerozumné, aby sa Komisia pokúšala zmeniť energetické označovanie výrobkov pomocou škály od A po G, keďže tento systém fungoval tak dobre, spotrebitelia ho poznajú a stal sa modelom pre podobné označovanie vo svete. Som rada, že Výbor pre priemysel, výskum a energetiku prijal tento týždeň pevné stanovisko v prospech zachovania škály označovania od A po G a k aktualizácii jej kritérií na základe technologického vývoja. Dúfam, že si Komisia aspoň všimne pevný a jasný postoj tohto Parlamentu.
<SPEAKER ID="488" NAME="Günter Verheugen">
podpredseda Komisie. - (DE) Vážené poslankyne, vážení poslanci, polemika v tejto rozprave s energetickou účinnosťou nesúvisí. Myslím, že všetci sa zhodli na tom, že návrh Komisie bude viesť k veľkému kroku vpred v súvislosti so zvýšením energetickej účinnosti, úspory energie a znížením emisií skleníkových plynov. Presne o tom tento návrh je. Návrh súvisí s našou politikou v oblasti klímy a tiež energetickou politikou. Do istej miery ma prekvapila značná kritika, ktorú som tu práve počul. Myslím, že v tom, čo som tu dnes povedal, som dostatočne objasnil, že v integrovanej politike výrobkov, ktorú Komisia zastáva, je energetická účinnosť neoddeliteľne prepojená so šetrením zdrojov. V tomto smere hrá zachovávanie zdrojov nesmierne dôležitú úlohu v návrhu, ktorý máte na stole. Zdá sa, že táto skutočnosť sa prehliadla.
<P>
V súvislosti s vykonávacími opatreniami by som chcel tiež zdôrazniť, že príloha 1 tejto smernice už zahŕňa všetky energeticky významné vlastnosti výrobku počas jeho životného cyklu - to znamená, že sa týka účinnosti využívania zdrojov a nielen energetickej účinnosti. Chcem tiež povedať, že Komisia zoberie tieto faktory do úvahy, keď za pomoci špeciálne vytvoreného postupu stanoví, ktoré parametre budú upravené vo vykonávacích opatreniach ekodizajnu energeticky významných výrobkov. Čo sa týka určitých vykonávacích opatrení, najdôležitejšia je problematika účinnosti využívania zdrojov.
<P>
Rád by som o politike v tejto oblasti povedal niečo všeobecné. Myslím si, že táto nová politika výrobkov, ktorá bude mať obrovský vplyv na správanie spotrebiteľov, na priemyselnú výrobu a celú našu hospodársku kultúru, sa nemôže uskutočniť naraz, ale potrebujeme ju dosiahnuť postupne. Okrem toho je vždy veľmi rozumné stanoviť zákonné predpisy len vtedy, keď máme aspoň minimum skúseností, ktorých ale v súčasnosti nemáme dosť, keď hovoríme o účinnosti využívania zdrojov v oblasti bežných spotrebiteľských výrobkov. Zvolili sme si ale veľmi jasne smer, ktorým ideme, a som si celkom istý, že keď sa budeme zaoberať touto smernicou nabudúce, stredobodom záujmu už nebude energetická účinnosť, ale skôr zachovávanie zdrojov.
<P>
Bol by som veľmi vďačný vám všetkým, ak by sme v tejto situácii mohli urobiť to, čo je teraz prakticky dosiahnuteľné, a uvedomili si spolu, čo je skutočne dôležité a dlhotrvajúce prispenie k minimalizovaniu spotreby energie a dosiahnutiu nášho cieľa, ktorým je zabezpečenie toho, že Európa bude hrať vo svete hlavnú úlohu v energetickej účinnosti a znižovaní emisií CO2.
<P>
Správa pána Csibiho
<P>
Komisia vyhlasuje, že prijatie návrhu rozšírenia smernice Európskeho parlamentu a Rady, ktorý vytvára rámec na stanovenie požiadaviek na ekodizajn pre výrobky využívajúce energiu, neovplyvní realizáciu v súčasnosti stanoveného pracovného programu.
<P>
Komisia navyše náležite zohľadní skúsenosti získané pri tejto smernici pri tvorbe pracovného programu a návrhoch nových vykonávacích opatrení podľa prepracovaného znenia smernice. V súlade s článkom 15 ods. 2 písm. c) smernice a princípmi lepšej tvorby právnych predpisov sa bude Komisia usilovať predovšetkým o zabezpečenie celkovej jednotnosti v právnych predpisoch EÚ v súvislosti s výrobkami.
<P>
Okrem toho Komisia pri posudzovaní vhodnosti rozšírenia rozsahu smernice na výrobky nesúvisiace s energiou v súlade s článkom 21 zohľadní potrebu prispôsobenia metodiky identifikácie a riešenia významných ekologických parametrov takýchto výrobkov.
<SPEAKER ID="490" NAME="Magor Imre Csibi">
spravodajca. - Vážený pán predsedajúci, kompromis nikdy nie je ľahký. Dnešná rozprava nám ukázala, že máme rôzne názory a že nie je nikdy ľahké nájsť zlatú strednú cestu medzi progresívnosťou Európskeho parlamentu a realizmom generálnych riaditeľstiev a Rady.
<P>
Chcel by som však kolegom z generálneho riaditeľstva úprimne poďakovať za ich flexibilitu. Chcel by som tiež poďakovať pánovi komisárovi Verheugenovi za podporu a milé slová a tieňovým spravodajcom, ktorí mi pomáhali v tomto legislatívnom procese.
<P>
Podľa môjho názoru sa nám podarilo v tomto návrhu nájsť zlatú strednú cestu a nájsť spôsob riešenia tohto balíka, ktorý nebude zbytočne zaťažovať európsky priemysel a ktorý nám pomôže dosiahnuť priemysel, ktorý je energeticky účinnejší a účinnejší aj z hľadiska využívania zdrojov.
<P>
Do určitej miery by som chcel tiež zopakovať to, čo povedal kolega pán Krahmer, a vyjadriť nádej, že realizácia tohto návrhu bude rovnako rýchla ako naša legislatívna práca.
<P>
Rád by som teda videl jeho rýchlu realizáciu, rád by som videl rýchle výsledky a rád by som videl výsledky, ktoré slúžia predovšetkým záujmom občanov Európy a až potom záujmom európskeho priemyslu.
<SPEAKER ID="491" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 142)
<SPEAKER ID="492" NAME="Rovana Plumb  " LANGUAGE="RO">
Súčasná finančná kríza pomáha upevniť zodpovednosť EÚ voči rešpektovaniu svojich záväzkov v oblasti energetiky a životného prostredia. Je potrebné prijať viacero opatrení (napríklad ekodizajn), aby sa spôsob spotreby a výroby produktov v Európe stal udržateľnejším bez toho, aby podniky a občania museli znášať dodatočné náklady.
<P>
Ekologický dizajn súvisí s prvým štádiom životného cyklu výrobku. Cieľom nového konceptu je odstránenie vplyvov výrobkov a výrobného procesu na životné prostredie. Približne 80 % vplyvu výrobku na životné prostredie a náklady počas jeho životného cyklu sa dajú vypočítať počas fázy dizajnu. Zhromažďovanie a rozširovanie poznatkov vytváraných prácou výrobcov v oblasti ekologického dizajnu je jednou z najrozhodujúcejších výhod reformy smernice o ekodizajne.
<P>
Informovanie zákazníkov o energetickej účinnosti a zdrojoch by sa malo stať kľúčovým prvkom v rozhodnutiach výrobcov. Zlepšenie energetickej účinnosti je najrýchlejší a najlacnejší spôsob zníženia emisií skleníkových plynov. Aby bolo možné poskytnúť väčšiu transparentnosť pre spotrebiteľov, priemysel a príslušné úrady a uľahčiť rýchly zber údajov pre zákazníkov a malé a stredné podniky, musí existovať prístupná databáza.
<P>
Podporujem žiadosť predloženú Komisii na vytvorenie verejnej databázy ekologického dizajnu dostupnú online.
