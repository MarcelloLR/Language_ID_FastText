<CHAPTER ID="013">
Medzinárodný deň žien
<SPEAKER ID="023" NAME="Predseda">
Ďalším bodom programu je vyhlásenie predsedníctva o Medzinárodnom dni žien.
<P>
Medzinárodný deň žien je dnes iný, ako si ho pamätáme, aspoň v strednej a východnej Európe. V súčasnosti to nie je len záležitosť darovania kvetov ženám, ktoré poznáme. Dnes je Medzinárodný deň žien aj príležitosťou na dôležité diskusie o rovnoprávnosti, podpore matiek v mnohodetných rodinách a ukončení násilia páchaného na ženách. Európsky parlament sa do týchto diskusií aktívne zapája.
<P>
Výbor pre práva žien a rodovú rovnosť je mimoriadne dôležitý. V novembri 2009 sme prijali uznesenie o odstránení násilia páchaného na ženách, v ktorom vyzývame Európsku komisiu a členské štáty, aby vytvorili súdržné akčné programy proti tejto forme násilia. Je našou ambíciou, aby Európska únia mohla v tejto záležitosti ísť celému svetu príkladom.
<P>
Ženy si dnes zaslúžia viac, pretože napokon chceme zachrániť Európu pred demografickým kolapsom, ale nesmie to byť na ich úkor. Matky s tromi alebo štyrmi deťmi musia mať možnosť zamestnania a postupu v zamestnaní na základe rovnakých zásad ako muži. Všeobecne dostupné jasle a škôlky, ako aj pracovné miesta sú iba niektoré zo spôsobov, ako dosiahnuť tento cieľ. Na druhej strane však aj matky, ktoré chcú zostať doma pri svojich deťoch, by mali mať na to príležitosť, napríklad pomocou vhodného systému zdaňovania založeného na celej rodine, a nie iba na oboch manželoch.
<P>
Naším cieľom je dosiahnuť úplnú rovnosť, kde je to len možné a kde je to nevyhnutné, inými slovami - všade. Diskriminácia v práci a v spoločnosti sa musí stať minulosťou. V Európskej únii majú ženy a muži rovnakú dôstojnosť a rovnaké práva a za ochranu týchto práv sme zodpovední aj my v Európskom parlamente.
<P>
Prajem všetkým dámam prítomným v Európskom parlamente, aby každý deň mohol byť ich dňom, aby sa nikdy necítili obeťami diskriminácie a aby vás, vážené dámy a kolegyne poslankyne, bolo v Európskom parlamente čoraz viac.
<SPEAKER ID="024" NAME="Corien Wortmann-Kool" LANGUAGE="NL">
Vážený pán predseda, ako ste už povedali, dnes je Medzinárodný deň žien. Je to sté výročie tohto sviatku. Znamená to dôvod na oslavu? Dosiahli sme veľa, ale máme pred sebou ešte dlhú cestu, ktorú môžeme zdolať, iba ak budeme všetci - ženy aj muži - navzájom spolupracovať.
<P>
Tento rok je jednou z tém Medzinárodného dňa žien solidarita a asertivita žien na celom svete: dôležitá téma v čase hospodárskej krízy. Poskytuje návod pre mužov a ženy, ako spolupracovať v záujme lepšej budúcnosti pre nás a naše deti, lebo len spoločne môžeme zabezpečiť, aby si ženy a muži boli rovní nielen pred zákonom, ale aj v ich každodennom hospodárskom a spoločenskom živote. Napokon ženy tvoria približne 50 % svetovej populácie, ale ich príjmy predstavujú iba 10 % celosvetových príjmov. Iba 5 % zo svetových vedúcich predstaviteľov sú ženy. Ženy zároveň predstavujú 75 % chudobných na svete. Toto sa môže, ba musí výrazne zlepšiť.
<P>
Nejde však iba o chudobu. Pri pohľade na ostatné časti sveta, konkrétne napríklad v mnohých častiach Ázie, sú chlapci viac cenení ako dievčatá; sú väčším prínosom pre rodinu. To má za následok zriekanie sa dcér a dokonca potraty zárodkov ženského pohlavia. Žiaľ, obchodovanie so ženami je tiež známy a bežný jav. V Afrike sa veľa mladých žien a dievčat stáva obeťami vojny a znásilňovania. Existuje veľa základných kultúrnych príčin, ktorým sa tiež musí pripísať veľký význam, ak sa má postavenie žien zlepšiť. Ženy a dievčatá trpia útlakom, najmä v moslimských krajinách, kde k tomu vedú náboženské dôvody.
<P>
Preto je dôležité, aby sme my Európska únia v našich programoch pomoci a našich medzinárodných vzťahoch tiež zdôrazňovali rovnosť medzi dievčatami a chlapcami i medzi mužmi a ženami. Preto nejde len o zníženie chudoby, ale aj o odstránenie kultúrnych predsudkov. V tomto spočíva dôležitá úloha pre vysokú predstaviteľku, podpredsedníčku Komisie pani Ashtonovú, ako aj pre pani komisárku Georgievovú.
<P>
Ešte nás však čaká veľa práce v užšom okolí, dokonca aj v rámci našej skupiny, najmä s podporou nášho pána predsedu Daula. Rada by som venovala svoju záverečnú poznámku nám občanom Európskej únie. Všetko sa začína v mladom veku, počas vzdelávania dieťaťa, a prístup k vzdelaniu dievčatám ešte stále nie je v Európe zaručený. V našej civilizácii by mala byť 100 % miera prístupu. Toto by mal byť dôležitý cieľ novej stratégie EÚ 2020.
<SPEAKER ID="025" NAME="Martin Schulz">
v mene skupiny S&D. - (DE) Vážený pán predseda, dámy a páni, spoločnosť, v ktorej muži a ženy nemajú rovnaké práva v práci a živote, nie je demokratická a humánna spoločnosť. Základným predpokladom spravodlivosti v spoločnosti je, že sa vykonáva bez ohľadu na pohlavie osoby. To je niečo, čo my muži berieme ako samozrejmosť, ale ženy už tak nie, dokonca ani v spoločnostiach strednej Európy zďaleka nie. Najjasnejšie to vidieť na jednom z najväčších škandálov, ktorého sa podľa môjho názoru musíme čo najskôr zbaviť. Ako Parlament by sme k tomu mohli výrazne prispieť.
<P>
Skutočne, ako môže mať spoločnosť právo si zachovať svoj charakter rovnosti, ak muži a ženy dostávajú rôznu odmenu za rovnakú prácu na rovnakom mieste? Nikde nie je diskriminácia žien v tejto spoločnosti mlčky akceptovaná častejšie ako na pracoviskách, kde ženy do vykonávajú určitej miery rovnakú prácu ako muži v oveľa extrémnejších životných podmienkach a dostávajú za ňu prevažne o 30 alebo 40 % nižšiu odmenu. Musíme zbaviť EÚ tejto hanby. Ak tu v Európe máme vyslať odkaz k Medzinárodnému dňu žien, nech je to rovnaká odmena za rovnakú prácu na rovnakom pracovnom mieste pre mužov aj ženy. To je ústredná požiadavka sociálnej spravodlivosti.
<P>
(potlesk)
<P>
Uznávame, že Komisia sa snaží. Dnes vidíme, že európska charta práv žien sa začína odrážať od zeme. To je dobré a vítame to. Sme však trochu sklamaní a žiadam vás, aby ste to tlmočili aj pani Redingovej a pánovi Barrosovi. Chceli sme, aby zavedenie tejto charty bolo viac ako len formálne vyhlásenie, a tiež by sme boli radi, keby bol dodržaný pôvodný sľub, a to, že bude do tohto procesu zapojený Parlament, ako aj agentúry občianskej spoločnosti. Ale nestalo sa tak. S tým sa ešte dokážeme vyrovnať. Avšak ocenili by sme, keby išlo o viac ako len o formálne vyhlásenie a keby inštitúcie spolupracovali v snahe o nápravu tohto konkrétneho príkladu, ktorý som práve spomenul. Naša kolegyňa pani poslankyňa Wortmannová-Koolová spomenula ostatné príklady.
<P>
Na Medzinárodný deň žien musíme my Európania uznať jednu vec: na našom kontinente sme ešte stále nedosiahli rovnaké práva, ale dramatická nespravodlivosť voči ženám v iných častiach sveta siahajúca od mrzačenia ženských pohlavných orgánov po povinné nosenie závoja, všetky tieto základné práva, ktoré sa ženám a najmä dievčatám na celom svete upierajú, by nás mali znepokojovať nielen 8. marca.
<P>
Z tohto dôvodu sa chcem poďakovať odborníkom v oblasti ľudských práv v tomto Parlamente. Tu každý štvrtok popoludní počas zasadnutí v Štrasburgu diskutujeme, okrem iných vecí, o porušovaní ľudských práv žien. Na Medzinárodný deň žien by sme mali tiež poznamenať, že tieto štvrtkové popoludňajšie rozpravy si zasluhujú prinajmenšom takú účasť, akú máme teraz na plenárnom zasadnutí.
<SPEAKER ID="026" NAME="Diana Wallis">
v mene skupiny ALDE. - Vážený pán predseda, začnem tým, že som ešte pred malou chvíľou nečakala, že prednesiem tento prejav, ale je veľmi dôležité, že oslavujeme Medzinárodný deň žien, a osobitne tento, 100 rokov od prvého návrhu na ustanovenie tohto sviatku. Mal by to byť deň na oslavu toho, ako ďaleko sa ženy dostali, ale aj na zvýšenie povedomia o tom, aká dlhá cesta nás ešte čaká, pokiaľ ide o rovnosť.
<P>
Vážený pán predseda, povzbudzovali ste k tomu, aby v tomto Parlamente bolo viac žien. Výsledky sú dobré, ale ešte stále nie sú postačujúce. Pri pohľade na parlament v našej krajine niektoré odhady hovoria, že nám bude trvať 200 rokov, kým dosiahneme rovnováhu pri súčasnej miere pokroku, takže nejdeme dosť rýchlo, aby sme dosiahli skutočnú rovnosť.
<P>
Ďalšou otázkou, ktorou sa Parlament tento týždeň zaoberá, je obchodovanie s ľuďmi a násilie páchané na ženách. Minulý týždeň som doma, vo svojom volebnom obvode, navštívila výstavu malieb a fotografií žien, ktoré boli predané z krajiny susediacej s našou Úniou - Moldavska - do našej Únie. Niektoré odhady hovoria, že ženy - a, samozrejme, aj muži - sa stávajú obeťami obchodovania s ľuďmi v takej veľkej miere, ktorá bola porovnateľná s obchodovaním s africkými otrokmi pred 350 rokmi, ale ženy sú hlavnými obeťami. Ak my ako Európske spoločenstvo s tým nevieme nič urobiť a poradiť si s problémom žien, ktoré sú obeťami tohto obchodovania, potom by bolo úbohé, keby sme nedosiahli pokrok v tento deň.
<P>
Ďalšou otázkou, na ktorú by sme sa mali zamerať, je problematika zdravia mnohých žien, ktorou sa treba zaoberať a ktorej sa nedostáva toľko času a energie, koľko by sa malo. Veľa sme dosiahli, veľa môžeme oslavovať, ale oveľa viac ešte musíme urobiť.
<SPEAKER ID="027" NAME="Marije Cornelissen" LANGUAGE="NL">
Medzinárodný deň žien, 8. marec. Pokiaľ sa pamätám, vždy som oslavovala tento deň, ako aj moja mama a stará mama predo mnou. Niekedy ma 8. marca skľučuje pomyslenie, čo všetko ešte treba urobiť, kým budú muži aj ženy užívať ozajstnú rovnosť príležitostí. Je toľko žien, pre ktoré je násilie každodennou skutočnosťou, toľko žien, ktoré žijú v chudobe, toľko žien, ktoré sa bez pomoci starajú o svoje deti a rodičov; a tak málo žien, ktoré dosiahli vrchol v podnikaní, akademickej oblasti a politike.
<P>
Potom si však pomyslím na generáciu mojej starej mamy, ktorá, keď sa vydala, musela prestať pracovať a nemala vôbec žiadne príležitosti na vzdelanie, a na generáciu mojej mamy, ktorá veľmi tvrdo bojovala za možnosť rozhodovať o svojom vlastnom tele, a vidím, ako veľmi sme pokročili v priebehu jedného storočia; vidím, že sa to naozaj dá zmeniť. Teraz by sme mali urobiť, čo je v našich silách, ak chceme v blízkej budúcnosti urobiť svet lepším miestom.
<P>
Európska únia k tomu môže významne prispieť, ale iba ak prekročí hranice pekných slov. Boj za rovnaké práva je už pridlho zavalený príliš veľkým množstvom pekných slov, ku ktorým sa pridalo zopár ďalších. V piatok Komisia predstavila chartu práv žien, v ktorej sa nachádza veľmi veľa pekných slov. Mám silné pochybnosti o jej uplatňovaní. Tento skepticizmus je posilnený skutočnosťou, že sa o nej nekonzultovalo s Európskym parlamentom a mimovládnymi organizáciami (MVO), ako už povedal pán Schulz. Keďže je to však prvá iniciatíva komisárky Redingovej ako komisárky zodpovednej za rovnosť príležitostí, som veľmi ochotná preukázať jej svoju dôveru.
<P>
Dôležité sú iniciatívy, ktorými dopĺňa svoje pekné slová. Ak nám v tomto období predloží smernicu o boji proti násiliu páchanému na ženách, smernicu o otcovskej dovolenke, prísne opatrenia na zvýšenie miery zamestnanosti žien - napríklad zlepšenie vzájomnej zlučiteľnosti pracovného a vyučovacieho času - a kvóty pre ženy na vysokých pozíciách, aspoň vo svojich vlastných radoch v Komisii, ak Komisia premení svoje pekné slová na skutočné činy, moji kolegovia v Skupine zelených/Európskej slobodnej aliancii a ja sa ako prví postavíme a preukážeme svoje uznanie.
<P>
Ak chceme vidieť zmenu, musíme navzájom spolupracovať: Komisia, Rada a ľavica i pravica v tomto Parlamente. Dnes 8. marca nie je len Medzinárodný deň žien, ale aj narodeniny môjho syna, ktorý má dnes dva roky. Z celého srdca dúfam, že o 30 rokov bude žiť v Európe, kde on a jeho manželka - alebo manžel - sa budú rovnako deliť o zodpovednosti súvisiace so starostlivosťou o dieťa a kde ženy budú mať rovnakú šancu stať sa profesorkami, výkonnými riaditeľkami alebo eurokomisárkami. V nasledujúcich rokoch sa jeho mama bude o to zo všetkých síl snažiť a, našťastie, nie som jediná.
<P>
(potlesk)
<SPEAKER ID="028" NAME="Marina Yannakoudakis">
v mene skupiny ECR. - Vážený pán predseda, Medzinárodný deň žien nám prináša spoločnú príležitosť zamerať sa na otázky a problémy, ktorým ženy dnes čelia - zamerať sa na rôzne formy nerovnosti, ktorej sú mnohé ženy svedkami, ale aj oslavovať úspechy žien v priebehu storočia.
<P>
My v Spojenom kráľovstve s mimoriadnou hrdosťou oslavujeme osobnosti, ktoré posunuli náš národ dopredu v oblasti práv žien: ženy ako Emily Pankhurstová, vodkyňa britských sufražetiek, ktorá vybojovala pre ženy právo voliť, Širin Ebadiová, nositeľka Nobelovej ceny mieru v roku 1993, ktorú získala za svoje úsilie v presadzovaní ľudských práv, najmä práv žien, a Margaret Thatcherová, prvá britská premiérka zvolená v roku 1979.
<P>
Otázka žien, ktoré dosahujú vysoké pozície a majú rovnaké príležitosti ako muži je dnes rovnako závažná ako v Spojenom kráľovstve v čase, keď bola zvolená prvá premiérka.
<P>
Môžeme poskytovať možnosti vzdelávania a zamestnania, ale rozdiel v odmeňovaní stále pretrváva. Môžeme vytvárať právne predpisy proti diskriminácii na pracovisku, ale nemôžeme vytvárať právne predpisy proti tlakom z hľadania rovnováhy medzi prácou, rodinným životom a vedením domácnosti.
<P>
Ako parlament by sme sa mali snažiť vychádzať v ústrety ženám, aby mali možnosť výberu svojho uplatnenia. Ak si zvolia budovanie kariéry, musia byť v tom podporované za rovnakých podmienok. Ak sa rozhodnú zostať doma a starať sa o svoju rodinu, nesmú byť podceňované. Výraz "iba žena v domácnosti" by sa mal zakázať. Žiadna žena nie je "iba" čokoľvek. Každá žena je vzácna pre svoj prínos.
<P>
Preto ak hovoríme o úspešných ženách, myslím si, že jedna skupina žien musí stáť na čele zoznamu a v Spojenom kráľovstve slávime ich prínos 14. marca, teda matky na celom svete: ženy, ktoré sa dobrovoľne vzdali vlastných ambícií a venujú svoj život výchove detí. Pretože ak to robia správne, prispievajú k cieľu nás všetkých - spoločnosti založenej na rovnosti a tolerancii, kde sa dodržujú ľudské práva bez ohľadu na pohlavie.
<SPEAKER ID="029" NAME="Eva-Britt Svensson" LANGUAGE="SV">
Vážený pán predseda, dnes slávime Medzinárodný deň žien a uplynulo 15 rokov od vytvorenia platformy OSN pre ženské práva. V polovici revízie, ktorá práve prebieha v New Yorku, môžem spolu s ostatnými členmi delegácie Európskeho parlamentu povedať iba to, že ženy na celom svete sa budú musieť uspokojiť so súčasným stavom. Napriek pozitívnym uzneseniam, ktoré nedávno prijal Parlament, správe pána Tarabellu a uzneseniu o Pekingu +15, stretnutie OSN, žiaľ, ešte neprinieslo žiadne výsledky.
<P>
Vlády štátov EÚ zapojené do rokovaní majú očividne menej odvážne ciele týkajúce sa práv žien ako tie, ktoré uviedol Európsky parlament v už spomenutom uznesení. Niekedy sa mi zdá, že vlády štátov EÚ využívajú pekinskú platformu predovšetkým ako prostriedok na poúčanie nečlenských štátov EÚ o rovnosti. Je často jednoduchšie hovoriť druhým, čo majú robiť, ako priniesť vlastné výsledky.
<P>
Predseda Komisie pán Barroso pred svojím zvolením sľúbil, že vypracuje chartu práv žien. Dnes sme mali možnosť prečítať si dokument Komisie. Ja a naša skupina, Konfederatívna skupina Európskej zjednotenej ľavice - Nordická zelená ľavica, sme hlboko znepokojení nad slabým obsahom a spôsobom, akým bola táto charta vypracovaná. Vážne hrozí, že nebude mať ani cenu papiera, na ktorom je napísaná. Parlament, vnútroštátne orgány a európske dobrovoľnícke organizácie sa na tejto charte nepodieľali a neprispeli k nej a, samozrejme, ani občania Európy neboli zapojení do tohto procesu.
<P>
Rád by som vysvetlil pánovi Barrosovi, že vydať vyhlásenie o spoločných hodnotách nestačí. Ženy a muži v Európe potrebujú vplyvný dokument, pripravený a vypracovaný v spolupráci so všetkými príslušnými stranami.
<P>
Nech je ním prvý návrh charty práv žien. Využime obdobie do ďalšieho Medzinárodného dňa žien tak, že budeme viesť rozpravy a diskusie s Parlamentom, vnútroštátnymi orgánmi a dobrovoľníckymi organizáciami v Európe. Keď budeme potom sláviť ďalší Medzinárodný deň žien, bude evidentné, že sme dosiahli pokrok.
<P>
Pracujeme na ochrane práv žien nielen 8. marca, ale každý deň v roku. Toto potrebujú ženy a muži v Európe.
<SPEAKER ID="030" NAME="Marta Andreasen">
v mene skupiny EFD. - Vážený pán predseda, chcela by som požiadať všetkých politikov a zákonodarcov, aby prestali vydávať takéto demagogické zákony o rovnosti komplikujúce život ženám, ktoré chcú pracovať. Odstrašujú organizácie od zamestnávania žien. Rovnosť nie je o zákonoch: je o správaní.
<P>
Ako pracujúca matka som za 30 rokov svojho profesionálneho života nikdy nebola prijatá do zamestnania alebo povýšená na základe ničoho iného ako svojej kvalifikácie a zásluh, a urážalo by ma, keby ku mne pristupovali inak len pre moje chromozómy. Mám však konkrétne požiadavky na tento Parlament v záujme obrany žien na celom svete.
<P>
Chcem, aby sa diskutovalo o probléme zabavovania pozemkov v Španielsku a aby sa tento problém vyriešil, aby sa skoncovalo s utrpením mnohých žien a mužov, ktorým hrozí demolácia ich domovov a nemôžu v nich bývať. Nemyslíte si, že je to násilie?
<P>
Chcem, aby tento Parlament zastavil prísun finančných prostriedkov do oblastí, kde dochádza k takémuto hrubému porušovaniu ľudských práv. Nemyslíte si, že je to násilie?
<P>
Chcem, aby tento Parlament vypočul a chránil tých, ktorí chcú vyjadriť svoje obavy týkajúce sa štrukturálnych nezrovnalostí postihujúcich európsky rozpočet, ako som sama urobila pred ôsmimi rokmi, ale aby ich nepostihol rovnaký osud ako mňa. Nie je to násilie?
<P>
Chcem, aby sa odmietlo udeliť absolutórium pre Európsku komisiu, až kým audítori bez výhrad neschvália 100 % rozpočtu. Takto si želám, aby si Parlament uctil ženy a mužov v Európe, tých, ktorí svojimi daňami umožňujú Európskej únii existovať.
<SPEAKER ID="031" NAME="Krisztina Morvai" AFFILIATION="NI">
(HU) Chcela by som zdôrazniť mojim kolegom poslancom, že je vážna chyba vo všeobecnosti hovoriť o európskych ženách a právach žien žijúcich v Európskej únii bez toho, aby sme brali do úvahy druhotriednu pozíciu žien v postkomunistických nových členských štátoch strednej a východnej Európy. Nadišiel čas, aby EÚ vyslala vyšetrovaciu misiu na preskúmanie ich konkrétneho nedostatku práv a na základe výsledkov napravila existujúcu vážnu diskrimináciu medzi ženami v rámci samotnej Európy.
<P>
Dovoľte mi spomenúť len dve oblasti. Obidve sa týkajú globalizácie, neoliberálneho hospodárstva, liberalizovaného voľného obchodu a ich nedostatkov. Prvou je, že nadnárodné spoločnosti, ako aj veľké európske firmy zaregistrované v EÚ používajú iné normy pracovného práva a ochrany zdravia pri práci. Myslím tým napríklad veľké maloobchody, hypermarkety, ako sú tie na obidvoch stranách hranice medzi Rakúskom a Maďarskom. Rovnaká spoločnosť uplatňuje rôzne normy týkajúce sa prestávok, času na obed a výpovede. Nútia pracovať ženy z východnej Európy, v tomto prípade Maďarska, prakticky v otrockých podmienkach.
<P>
Druhou, úplne nepreskúmanou oblasťou je migrácia žien v rámci Európskej únie. Ženy v druhotriednej pozícii v strednej a východnej Európe, ako napríklad Maďarky, hľadajú zamestnanie na Západe ako pomocníčky v domácnosti, ktoré žijú ako slúžky alebo ekonomické utečenky, pričom musia často opustiť svoje deti. Z hľadiska ich práv a dôstojnosti ich situácia oveľa viac pripomína situáciu žien v rozvojových krajinách tretieho sveta ako situáciu ich sestier v západnej Európe, ktoré sú spoluobčiankami členských štátov EÚ. To si žiada naliehavú nápravu.
<SPEAKER ID="032" NAME="Predseda">
Chcel by som srdečne privítať pána komisára Dalliho. Vitajte, pán Dalli. Pán komisár teraz prednesie vyhlásenie v mene Komisie.
<SPEAKER ID="033" NAME="John Dalli">
člen Komisie. - Vážený pán predseda, som veľmi rád, že som sa prvýkrát zúčastnil na plenárnom zasadnutí Európskeho parlamentu práve v tento dôležitý deň - 8. marca, na Medzinárodný deň žien. Zároveň je pre mňa česť zastupovať Komisiu, a predovšetkým pani podpredsedníčku Redingovú, ktorá bude stáť na čele úsilia Komisie chrániť základné práva.
<P>
Toto je jedinečná príležitosť na spoločné oslavovanie hospodárskych, politických a sociálnych úspechov žien v minulosti, súčasnosti i budúcnosti. V roku 1957 bola v európskych zmluvách zakotvená rodová rovnosť. Odvtedy obdivuhodné množstvo právnych nástrojov a následne množstvo rozhodnutí Európskeho súdneho dvora vytvorilo súbor právnych predpisov na úrovni EÚ.
<P>
Chcel by som pripomenúť, že rodová rovnosť nie je iba základná hodnota zakotvená v zmluve, ale že politiky rodovej rovnosti sa ukázali ako hybná sila hospodárskeho rastu. Predseda Európskej komisie a podpredsedníčka pani Redingová minulý piatok obnovili záväzok Komisie hodnotám rodovej rovnosti predstavením charty žien.
<P>
Charta žien predstavuje politický záväzok Komisie prehĺbiť rovnosť medzi ženami a mužmi v piatich oblastiach: v oblasti rovnakej ekonomickej nezávislosti; rovnakej odmeny za rovnakú prácu; rovnosti v rozhodovaní; dôstojnosti, nedotknuteľnosti a odstránenia rodovo podmieneného násilia aj za hranicami Únie.
<P>
V septembri 2010 bude po charte žien nasledovať nová komplexná stratégia pre rovnosť medzi ženami a mužmi. Táto stratégia prenesie zásady charty žien do konkrétnych opatrení, ktoré budú zavedené v priebehu nasledujúcich piatich rokov.
<P>
Sú tam ambiciózne projekty a ciele, ktoré Komisia nebude schopná dosiahnuť sama. Bude musieť úzko spolupracovať so svojimi hlavnými partnermi na úrovni EÚ a predovšetkým s vami, Európskym parlamentom a Výborom FEMM. Medzinárodný deň žien je výbornou príležitosťou, aby sme si všetci pripomenuli tento záväzok.
<SPEAKER ID="034" NAME="Predseda">
Týmto sa skončili prejavy týkajúce sa nielen Medzinárodného dňa žien, ale aj nášho neustáleho úsilia pri dosahovaní rovnakých práv pre ženy a odstraňovaní násilia.
