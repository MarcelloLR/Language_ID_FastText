<CHAPTER ID="012">
Program práce
<SPEAKER ID="016" NAME="Predseda">
Konečné znenie návrhu programu, ktorý navrhla konferencia predsedov na svojom zasadnutí v stredu 17. októbra v súlade s článkami 130 a 131 rokovacieho poriadku, bolo rozdané. K tomuto návrhu boli predložené nasledujúce pozmeňujúce a doplňujúce návrhy:
<P>
Streda:
<P>
Skupina zelených navrhla, aby sa predkladanie návrhov uznesení povolilo na konci rozpravy o stanoviskách Rady a Komisie týkajúce sa samitu EÚ - Rusko.
<SPEAKER ID="017" NAME="Daniel Cohn-Bendit">
v mene skupiny Verts/ALE. - (DE) Vážený pán predseda, hovorili sme o tom na konferencii predsedov a povedali sme, že v súvislosti so samitom EÚ a Ruska, cestou pána Putina do Iránu a celkovej povahe sporov, ktoré sa tam odohrávajú, by bolo absurdné, aby sa v tomto Parlamente rokovalo o týchto záležitostiach bez prijatia uznesenia stanovujúceho pozíciu Parlamentu. Kto vlastne sme? Stále sa dožadujeme právomoci spolurozhodovania, no teraz, keď máme príležitosť rozhodnúť, vyberieme si opak.
<P>
Podporujeme uznesenie pred samitom EÚ - Rusko, a ak to bude potrebné, ďalšie uznesenie po samite. Je povinnosťou Parlamentu kontrolovať Komisiu a formulovať politické smerovania a nesprávať sa len ako debatný krúžok.
<SPEAKER ID="018" NAME="Graham Watson">
v mene skupiny ALDE. Vážený pán predseda, v minulosti bolo v tomto Parlamente zvykom, že o otázkach veľkého významu ako je samit EÚ - Rusko nasledovala rozprava s následným uznesením. Je veľa vecí, ktoré treba povedať a veľa posolstiev, ktoré tento Parlament musí poslať tým, ktorí budú reprezentovať úniu na tomto samite. Rozhodne by sme mali poslať Rusom pevné posolstvo a pevné posolstvo, za ktorým bude stáť presvedčenie tohto Parlamentu, ľuďom, ktorí nás budú reprezentovať na samite. Moja skupina preto tento návrh podporí.
<P>
(potlesk)
<SPEAKER ID="019" NAME="Richard Corbett">
v mene skupiny PSE. - Vážený pán predseda, ak nikto iný nebude hovoriť proti, ja budem.
<P>
Zdá sa, že tí, ktorí predkladajú tento návrh týkajúci sa rezolúcie, veria, že rozpravy v tomto Parlamente majú význam, len ak prijmeme uznesenie na konci rozpravy. Tým vlastne znehodnocujú rozpravu ako takú, pretože všetci do jedného sú mimo sály a rokujú o texte uznesenia namiesto toho, aby boli vnútri Parlamentu a debatovali o uznesení. To, čo si spolu s ostatnými predsavzali pred týmto samitom, možno uskutočniť v tomto Parlamente veľmi ráznou rozpravou ľuďmi s jasnými a inteligentnými názormi namiesto toho, aby sa odišlo zo sály a pracovalo po celú noc v redakčnom výbore, aby mohli pridať do veľkej knihy, ktorú píšeme po každom ukončení schôdze, ďalšie množstvo strán uznesení.
<P>
Je načase, aby sme zmenili a prehodnotili rozpravy na pôde tohto Parlamentu. Žiadam poslancov o rázne rozpravy v tomto Parlamente.
<P>
(Parlament návrh prijal.)
<SPEAKER ID="021" NAME="Herbert Bösch" AFFILIATION="PSE">
(DE) Vážený pán predseda, nie som známy rozsiahlym zasahovaním do procedurálnych námietok, ale vedieme túto diskusiu každý pondelok o piatej popoludní. Začal som sa zamýšľať, prečo vedieme ďalšiu diskusiu o otázkach politického významu vo štvrtok popoludní. Možno by mohla byť táto otázka prediskutovaná opäť vyššou parlamentnou mocou, pretože vedieme rovnakú diskusiu o tom, či určitý bod, ako je napríklad samit, ktorý je usporiadaný niekým a niekde, by mal alebo nemal byť zahrnutý do programu. Veľmi by som uvítal, keby bola otázka v tomto duchu zahrnutá do jedného z programov Parlamentu.
<SPEAKER ID="022" NAME="Predseda">
Pán Bosch, vy všetci, všetci poslanci tohto Parlamentu ste "vyššou mocou". Ako ste videli, tí ktorí sa niekedy považujú za takých, sú následne prehlasovaní na plenárnom zasadnutí. Takto funguje naša demokracia. Ďakujem Vám za vašu poznámku.
<P>
Štvrtok:
<P>
Vzhľadom na diskusie o prípadoch porušenia ľudských práv, skupina PPE-DE navrhla nahradiť bod s názvom "Uzbekistan" bodom s názvom "Pakistan".
<SPEAKER ID="023" NAME="Charles Tannock">
v mene skupiny PPE-DE. - Vážený pán predseda, budem hovoriť v mene mojej skupiny. Ako viete, pred pár dňami sa odohral masívny samovražedný bombový útok proti strane vracajúcej sa pani Bénazír Bhuttovej, pri ktorom zahynulo viac ako sto civilistov. Nedávno taktiež došlo k deportácii ďalšieho vracajúceho sa civilného politika Nawaz Sharifa pakistanskou vládou. V tejto veľmi kľúčovej a strategickej juhoázijskej krajine sa odohrávajú rôzne veci, ktoré tento Parlament musí naliehavo prediskutovať.
<P>
Nie som si vedomý žiadnych zmien vzhľadom na situáciu v Uzbekistane, okrem skutočnosti, že Rada zvažuje, či má alebo nemá zrušiť zákaz vycestovania pre uzbeckých vedúcich predstaviteľov. Táto záležitosť však neznamená nič v porovnaní s tým, čo sa odohráva v Pakistane, preto si dovoľujem naliehať na tento Parlament, aby podporil potrebu diskusie o situácii v Pakistane vo štvrtok.
<SPEAKER ID="024" NAME="Hannes Swoboda">
v mene skupiny PSE. - (DE) Vážený pán predseda, je vždy ťažké rozhodnúť sa medzi plusmi a mínusmi. Podporovali sme tento návrh a súhlasili by sme s ním, ak by sme mali záruky od skupiny PPE-DE a ďalších skupín, že Uzbekistan bude zahrnutý do programu pri najbližšej príležitosti. Inými slovami, zmena programu by nemala znamenať stratu prehľadu o Uzbekistane a vývoji, ktorý v ňom prebieha. Ak dostaneme takéto záruky, môžeme tento návrh podporiť.
<SPEAKER ID="025" NAME="Predseda">
To je skvelý kompromis.
<SPEAKER ID="026" NAME="Daniel Cohn-Bendit">
v mene skupiny Verts/ALE. - (DE) Vážený pán predseda, nemôže byť pochýb o tom, že Pakistan je veľmi dôležitou záležitosťou. Je však príliš dôležitá nato, aby bola prerokovaný ako bod na štvrtkovej popoludňajšej diskusii o porušovaní ľudských práv. Diskusia o Pakistane je jasne nielen záležitosťou prešetrenia porušovania ľudských práv, ale skutočnou príležitosťou diskutovať o aspektoch zahraničnej politiky EÚ v celom tamojšom regióne.
<P>
Som presvedčený, že by bolo lepším riešením zaradiť Pakistan do nášho ďalšieho programu pre riadnu diskusiu s Radou a Komisiou, pretože to je, podľa môjho názoru, to, čo najviac potrebujeme. Prípad Uzbekistanu je naliehavejšou záležitosťou, pretože Rada v súčasnosti zamýšľa zrušiť určité sankcie. Za súčasnej situácie som presvedčený, že by sme mali zaujať postoj k tomu, že to, čo sa deje v Uzbekistane, je záležitosťou ľudských práv, ktorá diktuje sankcie nezrušiť. Vo štvrtok popoludní o tom môže byť rýchlo rozhodnuté. Pakistan je veľmi ťažkou a kľúčovou otázkou zahraničnej politiky a preto by mal byť zaradený do nášho ďalšieho programu.
<P>
(Parlament návrh prijal.)
<P>
(Program práce bol prijatý.)
