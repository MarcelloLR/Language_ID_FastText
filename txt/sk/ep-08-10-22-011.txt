<CHAPTER ID="011">
Návrh všeobecného rozpočtu na rok 2009 (oddiel III) - Návrh všeobecného rozpočtu na rok 2009 (oddiely I, II, IV, V, VI, VII, VIII a IX) (rozprava)
<SPEAKER ID="272" NAME="Predsedajúca">
Ďalším bodom programu je spoločná rozprava na tieto témy:
<P>
správa Jutty Haugovej v mene Výboru pre rozpočet o návrhu všeobecného rozpočtu Európskej únie na rozpočtový rok 2009 (C6-0309/2008 - a žiadosť č. 1/2009 o pozmeňujúci a doplňujúci návrh k predbežnému návrhu všeobecného rozpočtu Európskej únie na rozpočtový rok 2009, oddiel III - Komisia (SEK(2008)2435));
<P>
správa Janusza Lewandowského v mene Výboru pre rozpočet o návrhu všeobecného rozpočtu Európskej únie na rozpočtový rok 2009
<P>
oddiel I, Európsky parlament oddiel II, Rada oddiel IV, Súdny dvor oddiel V, Dvor audítorov oddiel VI, Európsky hospodársky a sociálny výbor oddiel VII, Výbor regiónov oddiel VIII, Európsky ombudsman oddiel IX, Európsky dozorný úradník na ochranu údajov (C6-0310/2008 -.
<SPEAKER ID="273" NAME="Jutta Haug">
spravodajkyňa. - (DE) Vážená pani predsedajúca, pán úradujúci predseda Rady, pani komisárka, dámy a páni, prípravy na prvé čítanie európskeho rozpočtu na rok 2009 sú ukončené. Preto by som dnes rada začala rozpravu veľmi úprimným poďakovaním členom Výboru pre rozpočet a všetkým členom špecializovaných výborov, ktorí so mnou tak úzko spolupracovali, za ich spoluprácu a za všetok čas, ktorý tomu venovali.
<P>
Ako som povedala hneď na začiatku rozpočtového procesu na rok 2009, a rada to zopakujem, rozpočtová spravodajkyňa je dobrá len do takej miery, akú predstavuje celkový súčet poslancov pracujúcich s ňou, takže som vám veľmi vďačná.
<P>
Musím sa poďakovať aj tímu zo sekretariátu Výboru pre rozpočet: bez trvalo vynikajúcej práce zamestnancov sekretariátu by sme my poslanci aj pri najlepšej vôli na svete neboli ničím, takže vám ďakujem! Áno, súhlasím, búrlivý potlesk by bol úplne na mieste.
<P>
(potlesk)
<P>
Moja vďaka patrí aj môjmu osobnému asistentovi a členom skupín; na vykonanie takejto práce treba veľa hláv a veľa rúk.
<P>
Prípravy na prvé čítanie nášho rozpočtu, počas ktorého sme museli čítať, pochopiť a zhodnotiť 1400 pozmeňujúcich a doplňujúcich návrhov, boli výrazne ovplyvnené finančnou krízou. Hoci náš rozpočet vo výške približne 130 miliárd EUR sa zdá smiešne nízkou sumou v porovnaní so stovkami a stovkami miliárd, ktoré členské štáty konajúce spoločne aj oddelene roztiahli ako ochrannú sieť nad bankami a reálnym hospodárstvom, naše zasadnutia zamerané na prípravu prvého čítania boli aj tak veľmi ovplyvnené príspevkami práve na túto tému od všetkých zúčastnených skupín. Takže sme v podstate už všetci očakávali reakciu Rady na naše rozpočtové požiadavky.
<P>
Aké sú teda naše požiadavky? V prvom rade sú to platby. V júli sme upozornili na to, že nemôžeme schváliť pätnásťpercentný rozdiel medzi viazanými a výdavkovými rozpočtovými prostriedkami, ktorý Komisia navrhla v návrhu rozpočtu a Rada ho ešte zvýšila. Podľa nášho názoru sa to nezhoduje s princípom rozpočtovej presnosti a jasnosti. Navyše, keď porovnáme tento rozdiel v treťom roku súčasného finančného výhľadu s rozdielom v treťom roku predchádzajúceho finančného výhľadu, ktorý bol len 3 %, jednoducho nechápeme, ako sa takýto obrovský rozdiel dá zdôvodniť. Preto máme zvýšené platby; nemohli sme rozdiel odstrániť úplne, ale znížili sme ho na polovicu a otvorená diera zostala na ôsmich percentách.
<P>
Platby sme nezvýšili aklamáciou ani náhodne, ale v tých rozpočtových článkoch, ktoré pomáhajú financovať parlamentné priority: činnosti na boj proti zmene klímy, sociálna dimenzia z hľadiska rastu zamestnanosti, formovanie globalizácie a podpora malých a stredných podnikov, ako aj určité články, ktoré zvyšujú bezpečnosť občanov. Celkovo sme zvýšili platby z 0,89 % hrubého národného dôchodku - čo bola hodnota navrhnutá Radou - na zaokrúhlene 0,96 % hrubého národného dôchodku.
<P>
Po druhé, rozhodli sme sa naplno využiť možnosti, ktoré nám poskytuje finančný výhľad. V rámci podkapitol 1a a 3b chceme rozdeliť všetky peniaze do rozpočtových článkov, ktoré sú pre nás dôležité, a nenechávať žiadnu rezervu. Nechceme, aby názov podkapitoly 1a "konkurencieschopnosť pre rast a zamestnanosť" bol iba čisto rétorický, ale aby zahŕňal aj osobitné opatrenia. Nechceme, aby názov podkapitoly 3b "občianstvo" bol iba prázdnou frázou - chceme ho priviesť k životu, keďže táto podkapitola vlastne spája politiky, ktoré priamo zasahujú občanov na miestnej úrovni, a chceme, aby sa Európska únia zvlášť pozitívne prejavila v tom, že sa zviditeľní.
<P>
Po tretie, poskytli sme balík pilotných projektov a prípravných opatrení, ktorý schválili všetky skupiny a ktorý bol už posúdený aj Komisiou, rad podnetov pre prvky novej politiky, nové činnosti Spoločenstva a možno aj novú legislatívu.
<P>
Po štvrté, držali sme sa svojho politického úsudku. Nikto nemôže očakávať dobrú administratívnu prácu či už od Komisie, alebo od decentralizovaných agentúr, ak neposkytnú dostatočne veľký rozpočet pre zamestnancov, a preto nemôžeme akceptovať redukcie Rady. Opäť sme zvolili prístup, ktorý sme uplatnili pri predbežnom návrhu rozpočtu, a za to by nám Komisia mohla nielen poďakovať, ale aj byť na našej strane v sporoch s Radou.
<P>
Po piate, rada by som sa vrátila k najväčšiemu problému, a to ku kapitole 4, vznešene nazvanej "EÚ ako globálny partner". Keď sa táto kapitola vytvorila v období rokovaní o finančnom výhľade, bola už beznádejne podfinancovaná. Preto sme každý rok v rozpočtových rozpravách zdôrazňovali rovnakú vec: ako chceme financovať všetko, čo sa uchádza o financovanie, a zároveň si nechať dosť priestoru na to, aby sme boli schopní reagovať na nepredvídané udalosti v priebehu rozpočtového roka?
<P>
Tu a teraz môžem povedať, že neexistovalo a ešte vždy neexistuje uspokojivé riešenie. Pokiaľ ide o našu pomoc v Kosove, Afganistane, Palestíne a teraz v Gruzínsku, potrebovali sme predovšetkým dlhodobé programy a nie túto pretrvávajúcu existenciu z ruky do úst.
<P>
Nie je to nič nové, ale tento rok nás Komisia postavila pred novú výzvu: vzhľadom na ohromný globálny nárast cien potravín prišla v júli s návrhom, ktorý nazvala nástroj potravinovej pomoci pre menej rozvinuté krajiny s rozpočtom 1 miliardy EUR na roky 2008 a 2009.
<P>
Keby Komisia bola bývala dôsledná, ihneď mala navrhnúť presun potrebných zdrojov z kapitoly 2 do kapitoly 4. Neurobila to však, pretože nielenže nie je dôsledná, ale bojí sa. Bála sa, že nedostane súhlas od Rady, a teraz máme tento problém na krku. Musíme Radu presvedčiť, aby nielen kázala o tom, že treba pomôcť tým najchudobnejším z chudobných, ale aby s nami pracovala na tom, aby sa našli zdroje - áno, a odkiaľ? - aby sme mohli poskytnúť priamu potravinovú pomoc a nakúpiť semená a hnojivá.
<P>
Výboru pre rozpočet bolo celkom jasné, že nebudeme schopní nájsť potrebné peniaze v rozpočtových článkoch v kapitole 4, a tak sme vytvorili to, čo je známe ako "pozmeňujúci a doplňujúci návrh s hviezdičkou", ktorý zahŕňa 250 miliónov EUR na potravinovú pomoc, 40 miliónov pre Kosovo, 80 miliónov pre Palestínu a 20 miliónov pre Afganistan. Tento pozmeňujúci a doplňujúci návrh s hviezdičkou, z ktorého je jasné, že chceme minúť viac, ako sú peniaze dostupné podľa finančného výhľadu, by sa mal chápať ako výzva pre Radu.
<P>
Dúfajme, že Rada skutočne pochopí našu pripomienku ako výzvu alebo žiadosť a že bezodkladne s nami začne rokovať. Nemôžeme strácať čas - nemali by sme všetko nechávať na poslednú chvíľu. Vážený pán úradujúci predseda Rady, je to teraz na vás.
<P>
(potlesk)
<SPEAKER ID="274" NAME="Janusz Lewandowski" LANGUAGE="PL">
Vážená pani predsedajúca, pani komisárka Grybauskaitėová, ktorá rozumie po poľsky, ale ktorú pravdepodobne nebude veľmi zaujímať moja časť rozpočtového procesu.
<P>
Blížime sa k záveru procesu, ktorý sme nazvali "pilotný" proces. Nastala vhodná príležitosť zdôrazniť dobrú spoluprácu s predsedníctvom a trvalé budovanie dôvery medzi Výborom pre rozpočet a predsedníctvom, ktoré je okrem iného výsledkom úsilia generálneho tajomníka pána Rømera. Vieme však, že "nikto nie je dokonalý", a tak niektoré rozdiely pretrvávajú, čo sa odzrkadľuje v rezervách, ktoré sme stanovili na rok 2009. Rozpočet na rok 2009 bude čeliť viacerým osobitným problémom. Bude to volebný rok, z čoho vyplývajú osobitné potreby týkajúce sa verejných komunikácií, ktoré potrebujú finančnú podporu. Bude to rok, v ktorom poslanci Parlamentu získajú nové postavenie, čo bude mať finančné dôsledky. Rád by som upozornil na nové zásady zamestnanosti a platieb, ktoré budú transparentné a budú spĺňať už skôr oznámené potreby asistentov a znamenať zánik dôchodkového fondu v jeho predchádzajúcej podobe. Museli sme taktiež reštrukturalizovať rozpočet na druhý polrok 2008 s cieľom vyčleniť finančné prostriedky na veľmi pravdepodobný scenár, že budeme fungovať na základe starých zmlúv a že lisabonská stratégia, ktorá by zmenila kompetencie Európskeho parlamentu, sa neuvedie do praxe.
<P>
Podarilo sa nám udržať rozpočet pod dobrovoľnou prahovou hranicou, ktorú sme si stanovili, t. j. pod hranicou 20 % na administratívne výdavky inštitúcií Európskej únie. Tieto hodnoty by sme mali prijať tak v administratíve, ako aj v politických skupinách, keďže súvisia s lepším fungovaním legislatívnej činnosti, čo uľahčuje život poslancom Parlamentu a prináša zlepšenia v novej komitológii, a malo by sa to zabezpečiť aj na rok 2009.
<P>
Chceli by sme postupne odstrániť určité disproporcie - a na tento účel používame rezervy -, ktoré za toto dlhé obdobie vznikli v rozličných oddieloch parlamentnej administratívy s cieľom poskytnúť zdroje v prvom rade tým útvarom, ktoré priamo súvisia s prácou parlamentných výborov. Zaznamenali sme ďalšie iniciatívy, ktoré môžu zlepšiť fungovanie Parlamentu, a to v parlamentnej knižnici, konkrétne v systéme riadenia poznatkov. Zaznamenali sme aj to, že nové Centrum pre návštevníkov nebude, žiaľbohu, otvorené v čase volieb. Bolo oznámené, že bude otvorené, ale nebude. Rátame s tým, že začne byť v prevádzke ku koncu roka 2009, čo je zohľadnené aj v našich personálnych rezervách.
<P>
Dodržiavanie rozpočtu je filozofia spoločná pre Parlament a pre ostatné inštitúcie a najmä v priebehu volebného roka by sme sa mali vyhnúť prezentácii európskych inštitúcií ako prehnane ambicióznych, pokiaľ ide o náklady pre európskeho daňového poplatníka. To isté platí aj pre ostatné inštitúcie, kde sme toto všetko zvážili, všetky rozhodnutia prijaté Radou a pridali sme k tomu naše vlastné hodnotenie potrieb týchto inštitúcií. Chcel by som upozorniť na dva kroky, ktoré sme podnikli: pre Súdny dvor máme 39 nových pracovných miest súvisiacich s novou procedúrou tohto úradu a v Dvore audítorov máme tri nové miesta, ktoré zvyšujú potenciál tejto organizácie, ale ktoré zároveň aj umožňujú financovať jej nové vedenie prostredníctvom predzásobenia.
<P>
Je to predzvesťou hladkého, rýchleho zajtrajšieho hlasovania, čo je výsledkom vynikajúcej spolupráce s koordinátormi politických skupín, so spravodajcami stanoviska výboru, nezabúdajúc na vedenie výboru pánom Raimerom Bögem. Osobitne sa chcem poďakovať ľuďom, ktorí mi v tom pomáhali, a to Richardovi Westerovi a Marrianne Pariovej.
<SPEAKER ID="275" NAME="Dalia Grybauskaitė">
členka Komisie. - Vážená pani predsedajúca, veľmi ma teší, ako rýchlo a účinne Parlament ukončil prvé čítanie, a že je pripravený zajtra hlasovať. Túto ohromnú prácu vykonal Výbor pre rozpočet, jeho vedúci predstavitelia a koordinátori a, samozrejme, politické skupiny. Táto najväčšia časť práce, ktorú treba urobiť, tvorí základ pre naše budúce rokovania. V nasledujúcich dvoch mesiacoch začneme vytvárať seriózne záväzky medzi dvoma vetvami rozpočtového orgánu a Komisiou.
<P>
Komisia vo všeobecnosti veľmi oceňuje a spoločne uznáva politické priority, pre ktoré Európsky parlament navrhuje posilnenie a obnovu rozpočtu. Pokiaľ ide o platby, Európsky parlament má v úmysle schváliť úroveň finančných prostriedkov až po hornú hranicu. Pre nás to však nie je dostatočne presvedčivé, lebo si myslíme, že predbežný návrh rozpočtu lepšie zodpovedá súčasnej absorpčnej kapacite, predovšetkým v členských štátoch. Tento týždeň rozošlem informácie o vykonávaní rozpočtu a uvidíte, že naše výpočty sú postavené na veľmi serióznych základoch.
<P>
Komisia do veľkej miery súhlasí s novým procesom o pilotných projektoch a prípravných činnostiach navrhnutých Parlamentom. Pri tejto príležitosti by som chcela zdôrazniť, ako si cením vynikajúcu spoluprácu medzi našimi inštitúciami, ktorú vďaka novému a úspešnému prístupu podporuje hlavná spravodajkyňa pani Haugová. Prvý raz v histórii našich rokovaní sme boli schopní už pred začiatkom leta prijať širokú škálu týchto pilotných projektov a dohodnúť sa na nich.
<P>
Rada by som taktiež upriamila pozornosť na viaceré otázky, ktoré ešte stále, v prvom čítaní, vzbudzujú v Komisii vážne obavy.
<P>
Prvá a najzávažnejšia sa týka kapitoly 5. Oceňujeme, že Parlament znova zaviedol sumy na mzdy zamestnancov požadované Komisiou. Zároveň však bolo 37 miliónov EUR odložených ako rezerva, pričom ich uvoľnenie podlieha určitým podmienkam.
<P>
Navyše, ďalšia suma vo výške okolo 16 miliónov EUR na dve špecifické oblasti politiky, a to na dopravu a životné prostredie, bola takisto vyčlenená ako rezerva. Pre Komisiu bude, prirodzene, veľmi ťažké na toto reagovať, najmä na posledný bod, pretože v Komisii je len jeden zamestnávateľ - a tým je Komisia - a nie je možné napríklad zastaviť platby pre jedno alebo dve generálne riaditeľstvá a ostatným platiť ďalej.
<P>
Tieto rezervy - spolu asi 50 miliónov EUR - by zastavili nábor na 250 pracovných miest získaných na rozšírenie a znemožnili by náhradu zamestnancov odchádzajúcich do dôchodku od januára budúceho roku. Samozrejme však predpokladáme, že naše rokovacie a vysvetľovacie schopnosti vstúpia do hry s vašimi ľuďmi čo najskôr po prvom čítaní. Budeme sa usilovať poskytnúť všetky potrebné vysvetlenia a splniť všetky podmienky stanovené pre tieto rezervy.
<P>
Čo sa týka administratívnej podpory pre operačné programy, Parlament sa tento rok riadil Radou a potvrdil zníženie výdavkov. Usudzujem, že budú potrebné ďalšie technické vysvetlenia, a budeme sa to usilovať vyriešiť prostredníctvom rokovaní o týchto článkoch všeobecne.
<P>
Ďalším problémom, ktorý pozorujeme, je to, že Parlament neobnovil finančné prostriedky požadované na publikovanie oznámení o verejnom obstarávaní. Toto podľa nášho názoru podkopáva schopnosť Komisie plniť si povinnosti vyplývajúce zo smerníc o verejnom obstarávaní, najmä v súčasných podmienkach. Riešime a usilujeme sa vyriešiť štátnu pomoc a iné problémy v členských štátoch v tejto kolísavej hospodárskej situácii, a to môže znamenať pre Komisiu riziko právnej námietky na súdoch.
<P>
Zhrniem to: Komisia bude podrobne analyzovať každý pozmeňujúci a doplňujúci návrh prijatý Parlamentom a zverejní svoje reakcie začiatkom novembra prostredníctvom "listu o vykonateľnosti" - ako to robí každý rok - v ktorom vysvetlí všetky potrebné detaily. Pred zmierovacím postupom v novembri a pred druhým čítaním sa budeme usilovať čo najlepšie vyriešiť všetko, čo v prvom čítaní ešte pokladáme za problém.
<P>
Komisia sa ako zvyčajne bude usilovať byť čestným sprostredkovateľom medzi dvoma rozpočtovými orgánmi, najmä pri rokovaní o problémoch, ktoré vznikli v kapitole 4, v kapitole 5 a vo všetkých horných hraniciach výdavkových rozpočtových prostriedkov. Budeme sa snažiť pomáhať hľadaním vhodných podmienok a dobrého rozpočtu pre celú Európu, najmä v týchto ťažkých časoch, ktorým spoločne čelíme.
<SPEAKER ID="276" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pani Grybauskaitėová, dámy a páni, v prvom rade by som chcel ospravedlniť neprítomnosť pána Woertha, ktorého zadržal v Paríži dobrý dôvod, keďže aj vo Francúzsku je rozpočtová sezóna a nadišiel čas predložiť parlamentu návrh zákona o financiách v rámci prvého verejného návrhu zákona o finančnom plánovaní. Uvedomujem si, keďže aj o tom som s pánom Bögem diskutoval, aká dôležitá je táto rozprava v Parlamente a aká dôležitá je aj pre francúzske predsedníctvo. Preto by som sa rád poďakoval aj svojim asistentom, ako aj asistentom Rady a pána Woertha, ktorí mi pomohli pripraviť sa na túto dôležitú rozpravu.
<P>
Doteraz naša práca prebiehala vo veľmi pozitívnej atmosfére spolupráce a môžem vás uistiť, že Rada je pripravená pokračovať v tomto vysoko kvalitnom dialógu s cieľom zabezpečiť dohodu o rozpočte na rok 2009, ktorý je vyvážený a vyhovujúci pre všetkých. Pozorne som počúval vystúpenia pani Haugovej a pána Lewandovského, ktoré bolo osobitne zamerané na komunikáciu. V tejto súvislosti sme práve dnes predpoludním dosiahli politickú dohodu o pláne týkajúcom sa stratégie komunikácie s Parlamentom a Komisiou a s potešením môžem konštatovať, že - ak necháme bokom rozdielnosti v názoroch - sa usilujeme spolu dosiahnuť rovnaký cieľ, teda máme v úmysle zabezpečiť financovanie priorít politiky Európskej únie, či už ide o konkurencieschopnosť, kohéziu alebo rast.
<P>
Ako ste vy aj pani Grybauskaitėová poznamenali, v súčasnej medzinárodnej klíme musíme zrejme zabezpečiť, že Európa bude mať zdroje na to, aby v plnom rozsahu hrala svoju úlohu v medzinárodnej sfére. Toto všetko sa však musí uskutočňovať v súlade s finančným rámcom vytvoreným na obdobie rokov 2007 - 2013.
<P>
Preto by som sa rád stručne zmienil o troch otázkach mimoriadneho významu: prvá sa týka výdavkových rozpočtových prostriedkov a ich výšky, druhá sa týka pravidiel rozpočtovej disciplíny a riadneho finančného hospodárenia a tretia sa týka potravinového nástroja.
<P>
Pokiaľ ide o výdavkové rozpočtové prostriedky, nebudem skrývať skutočnosť, že Rada je vážne znepokojená ich veľkým množstvom - o nich má Parlament v úmysle hlasovať v prvom čítaní, keďže tento úmysel značne presahuje pôvodný návrh Komisie v jej predbežnom návrhu rozpočtu. Výdavkové rozpočtové prostriedky by sa mali prispôsobiť tak, aby boli v súlade so skutočnými požiadavkami, a mali by sme si predovšetkým vziať poučenie z predchádzajúceho rozpočtového výsledku, aby sme mohli určiť našu skutočnú schopnosť uplatňovať sektorové politiky.
<P>
Od zavedenia finančného výhľadu, ktorý som určitý čas sledoval z iného uhla, sme doteraz boli svedkami toho, že rozpočet Spoločenstva vždy podliehal "podužívaniu", a takto to je už od roku 1988. Pozmenený a doplnený rozpočet na rok 2008 by mal ukázať, že v tomto roku boli potreby výdavkových rozpočtových prostriedkov zasa vysoko nadhodnotené, najmä pokiaľ ide o politiku takú podstatnú, akou je kohézna politika, a v tejto chvíli nič nenasvedčuje tomu, že rok 2009 bude v tomto smere v niečom odlišný.
<P>
Ako uviedla pani Grybauskaitėová, a na jej príkaz, v ostatných rokoch sa dosiahli zlepšenia, ale neistoty týkajúce sa rozpočtového roku 2009 zostávajú značné. Zo 433 programov kohéznej politiky existovali 1. októbra len dva, pre ktoré sa vykonali predbežné platby, a určite pochopíte, že v súčasnej hospodárskej a finančnej klíme - nemôžeme porovnávať rozpočet Európskej únie s vecami, ktoré nie sú porovnateľné v kontexte krokov podniknutých na záchranu finančného systému pre sporiteľov a na ochranu európskych občanov - musíme predovšetkým podporiť záujmy európskych daňových poplatníkov a v čo najväčšej miere zabrániť tomu, aby sa do rozpočtu dostali také výdavkové rozpočtové prostriedky, ktoré sa nedajú využiť.
<P>
Druhou otázkou je súlad s pravidlami o rozpočtovej disciplíne a o riadnom finančnom hospodárení. Rada bude dbať na to, aby sa Medziinštitucionálna dohoda zo 17. mája 2006 realizovala v plnom rozsahu. Výdavky musia rešpektovať limity stanovené touto dohodou a pod hornými hranicami jednotlivých kapitol musia byť zachované dostatočné rezervy. Tieto horné hranice, ako viete, nie sú cieľmi, ktoré treba dosiahnuť. Ich systematické naplnenie nie je podľa nášho názoru prijateľné, keďže by to úplne skompromitovalo našu schopnosť poradiť si s nepredvídanými situáciami, ktoré môžu vzniknúť počas rozpočtového roku 2009.
<P>
Vzhľadom na to by som rád stručne spomenul kapitolu 4, v súvislosti s ktorou má Parlament hlasovať o pozmeňujúcom a doplňujúcom návrhu, ktorý by značne presiahol hornú hranicu finančného výhľadu. Dobre si uvedomujeme skutočné napätie, ktoré vládne okolo tejto kapitoly. Musíme nájsť ucelenú odpoveď na rozličné priority Únie v medzinárodnej aréne a jemne naladiť našu úroveň zasahovania, predovšetkým v oblasti spoločnej zahraničnej a bezpečnostnej politiky, veď vieme, že v tejto oblasti sa okolnosti môžu meniť veľmi rýchlo. Preto by sme si aj tu mali nechať dostatočné rezervy, aby sme sa mohli vyrovnať s akýmkoľvek vývojom v tejto oblasti, ako aj s akýmkoľvek vývojom súvisiacim so zásahmi vykonanými v rámci spoločnej zahraničnej a bezpečnostnej politiky.
<P>
Tretia otázka sa týka financovania potravinového nástroja. Toto bude nepochybne dôležitý prvok v diskusiách v rámci Rady v nadchádzajúcich týždňoch. Európska rada na svojom zasadnutí v júni tohto roku vyjadrila silnú politickú podporu tým, že zagratulovala Komisii za jej vôľu predložiť svoj návrh, ale mandát Rady je krištáľovo jasný: musíme nájsť finančné riešenie, ktoré je v úplnom súlade so súčasným finančným výhľadom. Som si vedomý, že Parlament sa s týmto názorom stotožňuje, ale Rada sa aj tak snaží nájsť akékoľvek vhodné finančné opatrenie, aby sme mohli prakticky uplatniť politické želania, ktoré vyjadrili aj hlavy štátov či predsedovia vlád a Európska komisia.
<P>
Chcel som vlastne povedať - a týmto sa chcem vyhnúť tomu, aby sa to, čo som povedal, nepripisovalo chybnému prekladu -, že som si vedomý toho, že Parlament sa s týmto názorom nestotožňuje. Zle som sa vyjadril, išlo, samozrejme, o prerieknutie. Rád by som však ešte spomenul, že Parlament a Rada sa v názore na túto dôležitú otázku potravinového nástroja v niektorých bodoch zblížili najmä v súvislosti s tým, že mali výhrady k návrhu Komisie financovať celý tento nástroj z rezerv v rámci hornej hranice kapitoly 2.
<P>
Samozrejme sa musíme zamerať - a Rada si to uvedomuje - na optimálnu kombináciu finančných zdrojov, aby dohodu o celkovej sume navrhnutú Komisiou bolo možné dosiahnuť v rámci Rady počas zmierovacieho postupu v novembri. Som presvedčený, že všetky tri inštitúcie vynaložia maximálne úsilie na to, aby zabezpečili komplexnú dohodu o rozpočte na rok 2009 a o financovaní nových iniciatív, ktoré som práve spomenul, počas zmierovacieho postupu v novembri. Táto dohoda musí byť najlepším možným kompromisom pre Úniu, jej občanov a jej inštitúcie.
<P>
Ešte stručne o nariadení o realizácii rozhodnutí o vlastných zdrojoch, o ktorom bude Parlament rozhodovať počas tohto zasadnutia. Chcel som sa poďakovať osobne aj v mene Rady Alainovi Lamassourovi za jeho správu, ako aj tejto snemovni za jej dôslednosť a rýchlosť, s akou riešila túto otázku. Pokiaľ ide o nás, nebudeme proti návrhu Komisie. Ratifikácia rozhodnutia o vlastných zdrojoch v jednotlivých členských štátoch pokračuje dobre a dúfame, že budeme schopní dosiahnuť cieľ, ktorým je jeho úplné a komplexné nadobudnutie platnosti pred 1. januárom 2009. Toto som vám chcel povedať.
<SPEAKER ID="277" NAME="Ana Maria Gomes">
spravodajkyňa Výboru pre zahraničné veci požiadaného o stanovisko. - Vážená pani predsedajúca, to, že kapitola 4 je chronicky podfinancovaná, je nekonečným politickým jablkom sváru. Bráni nám to plniť naše externé záväzky v krízových oblastiach: v Kosove, Palestíne, Afganistane a v Gruzínsku. Sme úplne neschopní vybudovať solídnu spoločnú zahraničnú a bezpečnostnú politiku na dlhodobom základe, pokiaľ Komisia a Rada trvajú na prijatí tejto rozpočtovej stratégie podfinancovania vonkajších vzťahov a poskytujú len ad hoc odpovede na najnovšiu krízu, ktorá priťahuje všetky zdroje a všetku pozornosť, ako napríklad v súčasnosti Gruzínsko. Najnovšia priorita zatieňuje tú predchádzajúcu.
<P>
Na to, aby sa EÚ stala globálnym hráčom, treba viac peňazí pre kapitolu 4. So súčasným finančným prídelom nie je možné uspokojiť potreby jednotlivých rozpočtových článkov. To je dôvod, prečo Výbor pre zahraničné veci silno podporuje stratégiu Výboru pre kontrolu rozpočtu s cieľom obnoviť predbežný návrh všeobecného rozpočtu (PDB) pre všetky rozpočtové články a zvýšiť tak rozpočtové články pre Kosovo o 40 miliónov EUR a pre Palestínu o 139 miliónov EUR.
<P>
Podporujeme aj pozmeňujúci a doplňujúci návrh s hviezdičkou. Inými slovami, Rada a Parlament musia dovoliť používanie nástrojov flexibility a všetkých ostatných dostupných nástrojov poskytnutých v Medziinštitucionálnej dohode s cieľom prideliť 250 miliónov EUR na potravinový nástroj, 40 miliónov EUR na Kosovo, 80 miliónov EUR na Palestínu a 20 miliónov EUR na Afganistan.
<SPEAKER ID="278" NAME="Maria Martens">
spravodajkyňa Výboru pre rozvoj požiadaného o stanovisko. - (NL) Hovorím ako členka Výboru pre rozvoj a rada by som v mene svojho výboru predniesla tri poznámky: prvú o potravinovej kríze, druhú o systéme hodnotenia rozvojovej politiky a tretiu o nedostatku zdrojov v rámci kapitoly 4 - zahraničné výdavky, o ktorých sa diskutovalo predtým.
<P>
Rada by som začala potravinovou krízou, ktorá je, pravdaže, obrovským problémom, keďže miliónom ľudí hrozí, že prídu o život, a spoločný európsky prístup je veľmi naliehavo potrebný. Potrebujeme však prístup iný ako ten, ktorý Komisia navrhla v prvej inštancii. Rozpočtové dohody bude treba dodržiavať, pričom právomoci Rady a Európskeho parlamentu sa nemôžu prehliadať. Preto ma teší, že Komisia je ochotná zrevidovať prvý návrh - použiť nevyužité poľnohospodárske fondy.
<P>
Potrebujeme dosiahnuť potravinovú bezpečnosť pre krajiny, ktorých sa to týka. Je úplne samozrejmé, že potravinovú pomoc potrebujú ľudia, ktorí sú v bezprostrednom nebezpečenstve smrti, ale v konečnom dôsledku ide o dlhodobú záležitosť, a preto by sa potravinová výroba mala dostať späť do rozvojového programu EÚ ako oblasť pozornosti, ktorá by mala mať prioritu.
<P>
V tomto kontexte budeme musieť hovoriť aj o prehodnotení tematického programu pre potravinovú bezpečnosť a budeme sa musieť pozrieť na to, ako môžeme poskytnúť malým farmárom lepší prístup k rozhodujúcim výrobným faktorom. Preto sme radi, že návrh sa stretol so súhlasom na pokusný projekt pre mikroúvery, pretože to pravdepodobne malým farmárom uľahčí financovanie potravinovej výroby.
<P>
Po druhé, treba zlepšiť systém hodnotenia rozvojovej politiky. Hodnotenie sa priveľmi sústreďuje na to, kam odchádzajú peniaze, a pramálo na výsledky. Ak chceme, aby verejnosť naďalej podporovala rozvojovú spoluprácu, budeme musieť hlbšie nahliadnuť do výsledkov našej práce.
<P>
Po tretie, o nedostatku zdrojov na zahraničné výdavky v kapitole 4 sa diskutovalo už predtým. Týka sa to nielen zdrojov na rozvojovú spoluprácu, ale aj zdrojov pre Kosovo, Blízky východ a tak ďalej. Máme veľké ambície. To je správne. Preto si tento bod zaslúži štrukturálne zlepšenie.
<SPEAKER ID="279" NAME="Helmuth Markov" LANGUAGE="DE">
Vážená pani predsedajúca, pani komisárka, pán úradujúci predseda Rady, rád by som predniesol dve poznámky týkajúce sa správy pani Haugovej.
<P>
V prvej ide o to, že z iniciatívy Parlamentu bol do rozpočtu zahrnutý samostatný rozpočtový článok pod hlavičkou "obchodná politika pomoci súvisiacej s obchodom" - inými slovami, "pomoc pre obchod" - vo výške 1 miliardy EUR ročne. Komisia nám, bohužiaľ, ešte nebola schopná poskytnúť žiadne podrobné informácie o tom, ako sa budú tieto záväzky pomoci realizovať a či sú funkčné. Je povzbudzujúce, že Výbor pre rozpočet zahrnul pozmeňujúci a doplňujúci návrh predložený Výborom pre medzinárodný obchod a stiahol päťdesiatpercentné zníženie sumy na pomoc obchodu navrhované Radou.
<P>
Moja druhá poznámka sa týka podpory rozvojových krajín v transfere technológií a v budovaní kapacít vo farmaceutickom priemysle. V ostatnom roku podnikol Parlament osobitné kroky s cieľom pomôcť najchudobnejším krajinám s dodávkami liekov a zodpovedajúca finančná pomoc je toho zjavne súčasťou. Nanešťastie je jasné, že ani Komisia, ani Rada sa nestotožňuje s týmto názorom, a ak tomu správne rozumiem, Výbor pre rozpočet, žiaľbohu, ani nezahrnul pozmeňujúci a doplňujúci návrh v tejto súvislosti.
<P>
Pokiaľ ide o správu pána Lewandowského, náš výbor upozornil na dôležitý aspekt práce EP v oblasti medzinárodných obchodných vzťahov: jeho angažovanosť v Medziparlamentnej únii vo Svetovej obchodnej organizácii v Ženeve. Keďže náš Parlament je jedným z organizátorov jej výročných zasadnutí a keďže na budúci rok budú nepochybne na programe významné ministerské konferencie v súvislosti s kolom rokovaní v Dauhe, stálo by za to zvýšiť financovanie na tento účel s cieľom zabezpečiť, aby sme mali vhodné možnosti infraštruktúry na účasť. Okrem toho sme veľmi ochotní pomôcť predstaviteľom krajín AKT a uhradiť im náklady na cestovné a stravné v súvislosti s parlamentnou konferenciou. Obidva tieto prvky môžu a mali by pomôcť zvýšiť transparentnosť a posilniť dialóg medzi parlamentmi, vládami a širokou verejnosťou a v konečnom dôsledku viesť k väčšej čestnosti a legitimite v rokovaniach a rozhodnutiach ako súčasť diskusií v rámci WTO.
<SPEAKER ID="280" NAME="Pervenche Berès">
spravodajkyňa Výboru pre hospodárske a menové veci požiadaného o stanovisko. - (FR) Vážená pani predsedajúca, pani Grybauskaitėová, pán Jouyet, v mene Výboru pre hospodárske a menové veci by som rada vyjadrila uspokojenie, ľútosť a nádej.
<P>
Moje uspokojenie vychádza zo skutočnosti, že Výbor pre rozpočet súhlasil s prijatím nášho návrhu, najmä s tým, že dozorní úradníci, či už pre bankovníctvo, poisťovníctvo, alebo cenné papiere potrebujú vyššie financovanie, aby mohli lepšie spolupracovať. Je to úplne samozrejmé a dokonca aj tí, ktorí nie sú členmi Výboru pre hospodárske a menové veci, budú súhlasiť s tým, že to je mimoriadne dôležité.
<P>
Moja ľútosť vychádza z toho, že v súčasnej kríze je euro naším základným kameňom, naším ozajstným stavebným základom, a pritom Komisia drasticky zredukovala zdroje na komunikačné činnosti súvisiace s našou úžasnou menou.
<P>
Mojou nádejou je, že zajtra si plenárne zasadnutie uvedomí, že zdroje Euroskupiny, bez ohľadu na hodnoty, na ktorých sa v budúcnosti plenárne zasadnutie dohodne, by sa mali zvýšiť. Nesmie to byť ľahký materiál bez pevnej podstaty. Stalo sa to skutočnosťou. Preto dúfam, že zajtra bude Parlament súhlasiť s tým, aby hlasoval za princíp zvýšenia zdrojov pre Euroskupinu.
<SPEAKER ID="281" NAME="Karin Jöns">
spravodajkyňa Výboru pre zamestnanosť a sociálne veci požiadaného o stanovisko. - (DE) Vážená pani predsedajúca, rada by som začala poďakovaním členom Výboru pre rozpočet za to, že sa vo veľkej miere stotožňujú s prístupom Výboru pre zamestnanosť a sociálne veci k rozpočtu.
<P>
Tak či onak by som sa ešte raz chcela prihovoriť za zvýšenie financovania pre sociálny dialóg v príslušnej miere, tak ako sme navrhli. Nemôžeme stále rozprávať o tom, že sociálny dialóg je pilierom nášho európskeho sociálneho modelu, a pritom na druhej strane redukovať financovanie práve v tej istej oblasti.
<P>
V tejto súvislosti by som taktiež rada vyzvala Radu, aby s nami spolupracovala pri hľadaní riešenia problému degresívnej doložky. Má to mimoriadne dramatický vplyv na prácu odborových inštitúcií a trvalé znižovanie financovania v dlhodobom horizonte už jednoducho nie je udržateľné.
<P>
Vzhľadom na dva pilotné projekty výboru mi dovoľte povedať toto: existoval široký konsenzus v prospech pilotného projektu týkajúceho sa vyslaných pracovníkov a som presvedčená, že výsledky tohto projektu nám prinesú dôležité náhľady pre naše budúce politické rozhodnutia o smernici o vysielaní pracovníkov. Preto budeme určite venovať dôkladnú pozornosť tomu, aby sme zabezpečili, že Komisia zasa obráti pozornosť na tie aspekty, ktoré sú pre nás dôležité v tomto projekte, aby sme zabránili mzdovému dumpingu a sociálnemu dumpingu.
<P>
Druhý projekt sa týka násilia voči starším ľuďom. Tento projekt čelí tabuizovanej téme, a to je mimoriadne dôležité.
<SPEAKER ID="282" NAME="Péter Olajos" LANGUAGE="HU">
Ďakujem vám veľmi pekne, vážená pani predsedajúca. Ako spravodajca Výboru pre životné prostredie, verejné zdravie a bezpečnosť potravín požiadaného o stanovisko k rozpočtu EÚ na rok 2009 chcem vyjadriť spokojnosť s materiálom, ktorý máme pred sebou. Jednou z najdôležitejších zmien je, že na budúci rok bude na environmentálne účely dostupných o 10 % viac zdrojov ako v roku 2008. Na environmentálne využitie budeme teda schopní prideliť 14 miliárd EUR.
<P>
Vítam predovšetkým skutočnosť, že jednou z budúcoročných priorít je zmena klímy. Európa si musí udržať svoju vedúcu úlohu v medzinárodnom boji proti zmene klímy, ako včera zdôraznil aj pán prezident Sarkozy. Rád by som taktiež zdôraznil, že aj rozpočet pre program LIFE+ sa zvýši o 9 %. Ako vynikajúce príležitosti takisto vítam spustenie takzvaných prípravných alebo pilotných projektov, na ktoré by tri z našich tohoročných návrhov na tému životného prostredia a verejného zdravia mali dostať z Európskej komisie podporu vo výške 7,5 milióna EUR. Nikdy nebolo v priebehu jediného roka spustených toľko projektov venovaných zmene klímy alebo jej účinkom.
<P>
Z perspektívy úradov sú podľa mňa sumy odporúčané Komisiou v zásade prijateľné a teší ma, že rozsah podpory tak pre ľudské zdroje, ako aj pre nástroje sa zvýšil. Napriek tomu by som však odporúčal úpravy v dvoch bodoch. Prvý sa týka Európskeho centra pre prevenciu a kontrolu chorôb, pre ktoré by sme odporúčali uvoľnenie 10 % rezerv, lebo len v takom prípade bude úrad schopný splniť svoj mandát. Druhým prípadom je Európsky úrad pre bezpečnosť potravín, kde je naša iniciatíva v úplnom protiklade, to znamená, že odporúčame odložiť 10 % do rezervy, kým úrad bude môcť preukázať, že funguje tak, ako má fungovať. Moje návrhy v tejto súvislosti dostali podporu od parlamentného Výboru pre životné prostredie a od Výboru pre rozpočet. Vyzývam svojich kolegov, aby rovnako prejavili svoju podporu hlasovaním na plenárnom zasadnutí. Napokon by som rád poďakoval spravodajkyni Jutte Haugovej a pomocnému spravodajcovi Lászlóvi Surjánovi za Európsku ľudovú stranu za ich cennú pomoc v mojej práci. Ďakujem veľmi pekne.
<SPEAKER ID="283" NAME="Gabriela Creţu">
spravodajkyňa Výboru pre vnútorný trh a ochranu spotrebiteľa požiadaného o stanovisko. - (RO) Rozpočet nie je otázkou stratégie, nie je to technický problém, ale extrémne hlboký politický problém. Prostredníctvom rozpočtu určujeme, aké zdroje sú potrebné na splnenie cieľov. Prikladáme aj určitý stupeň úprimnosti záväzkom, ktoré prijímame. Ustanovenia týkajúce sa vnútorného trhu sa zdajú primerané.
<P>
Radi by sme sa poďakovali pani Haugovej za jej enormné úsilie pri koordinácii extrémne rozmanitých požiadaviek predložených so všeobecnejšími politickými cieľmi. Napriek tomuto úsiliu však problémy pretrvávajú. Finančný trh ukazuje svoje limity. Vidíme nedostatky, ktoré sú skryté za pravidlami, ktorým bežní občania ťažko rozumejú. Tieto pravidlá ešte stále ukazujú určitú krehkosť.
<P>
Navrhovaný pozmeňujúci a doplňujúci návrh, ktorý vyzýva, aby boli pridelené zdroje na vzdelávanie spotrebiteľov vo finančných záležitostiach, bol zamietnutý väčšinou vo Výbore pre rozpočet. Návrh nebol zamietnutý preto, aby sa dosiahli úspory. Väčšia suma než tá, ktorá bola požadovaná, bola schválená na bližšie neurčený cieľ súvisiaci s ochranou spotrebiteľa. Radi by sme požiadali výbor, aby zvážil použitie súm schválených pre príslušnú kapitolu na programy finančného vzdelávania. Nedostatok informácií, ktorý má negatívny vplyv na niektorých ľudí, poskytuje podmienky na podporu špekulácií na trhu a na to, aby iní ľudia zbohatli. Teraz však nie je vhodný čas na to, aby sme odstránili ochranu. Pre dobre informovaných občanov je lepšie, ak sa budú brániť sami.
<SPEAKER ID="284" NAME="Miloš Koterec" LANGUAGE="SK">
Najprv by som chcel poďakovať spravodajkyni pani Jutte Haugovej a koordinátorovi za veľmi citlivý prístup k potrebám európskych občanov a za akceptovanie odporúčaní Výboru pre regionálny rozvoj, ktorého som členom. Kohézna politika musí naďalej ostať strednodobou rozpočtovou politikou EÚ.
<P>
Keď som ako spravodajca Výboru pre regionálny rozvoj pripravoval jeho stanovisko k správe EP k uvedenému rozpočtu, chcel som prispieť aj k riešeniu problému, ktorý sa síce vo svojich rozvojových programoch členské štáty snažia riešiť, ale konsolidovaný európsky prístup v tejto oblasti pokrivkáva. Ide o problematiku integrácie rómskych komunít žijúcich v Európskej únii. Mojím zámerom pri návrhu pilotného projektu, ktorý by pomohol riešiť tento problém na európskej úrovni, je posilnenie európskeho povedomia pri jeho riešení z pohľadu regionálneho rozvoja.
<P>
Táto otázka je vypuklá osobitne v nových členských štátoch, kde mikroenklávy rómskych komunít sú vážnym rozvojovým a sociálnym problémom. Súčasťou projektu by malo byť rovnako aj vybudovanie adekvátnych zdrojov európskych inštitúcií, bez ktorých bude daný problém stále ležať na pleciach členských štátov a milióny európskych občanov rómskej národnosti môžu byť obeťami nerovnomerného hospodárskeho a sociálneho rozvoja a veľmi slabej integrácie.
<SPEAKER ID="285" NAME="Kyösti Virrankoski">
spravodajca Výboru pre poľnohospodárstvo a rozvoj vidieka požiadaného o stanovisko. - (FI) Vážená pani predsedajúca, kapitola 2 v predbežnom návrhu rozpočtu predloženom Komisiou, ktorý Rada znova zredukovala, nezohľadňovala priority Parlamentu. Priame poľnohospodárske dotácie a trhové náklady v nej boli príliš konzervatívne odhadované na 2 027 miliónov EUR pod hornou hranicou viacročného finančného výhľadu. Výbor pre poľnohospodárstvo navrhol, aby Výbor pre rozpočet zrevidoval odhadované výdavky, čo sa aj stalo.
<P>
Novými prvkami v rozpočte je distribúcia ovocia a zeleniny školopovinným deťom a Fond štrukturálnych zmien pre mliekarenský priemysel. Pre prvý vyčlenil výbor 181 miliónov EUR a pre druhý sa vyčleňuje 600 miliónov EUR.
<P>
Keďže existuje obrovská rezerva neuhradených záväzkov (RAL) v programoch vidieckeho rozvoja - spolu 9 miliárd EUR a keďže v návrhoch Komisie sa ukázala tridsaťpercentná nezrovnalosť medzi záväzkami a platbami, výbor zvýšil platby o 898 miliónov EUR.
<P>
Výbor odporúča poskytnúť urýchlenú potravinovú pomoc, ktorá by bola financovaná v rámci kapitoly 4 v závislosti od povahy pomoci. Znamená to, že sa budú musieť uskutočniť medziinštitucionálne rozhovory.
<SPEAKER ID="286" NAME="Emanuel Jardim Fernandes" LANGUAGE="PT">
Rád by som začal gratuláciou spravodajkyni pani Haugovej za jej úsilie pri príprave stanoviska Parlamentu. Celkové rozpočtové prostriedky poskytnuté rybnému hospodárstvu za mnohé roky treba pokladať za negatívny vývoj, keďže predchádzajúce rozpočty už predstavovali minimum potrebné na uplatňovanie spoločnej politiky rybného hospodárstva a námornej politiky s nevyhnutnými zdrojmi.
<P>
Pokiaľ ide o rybné hospodárstvo, zvýšený vonkajší hospodársky tlak spôsobený zvyšovaním cien pohonných hmôt a stagnácia a znižovanie cien rybárskych produktov majú za následok podstatné straty pre tento sektor a veľmi vážne sociálne problémy pre rybárov všeobecne.
<P>
Hoci Komisia navrhuje reštrukturalizáciu sektora rybného hospodárstva v súlade so súčasnou makroekonomickou situáciou, sú potrebné konkrétne opatrenia s cieľom pomôcť zabezpečiť prežitie tohto sektora. Návrh rozpočtu a súčasné stanovisko Parlamentu umožňujú významné redukcie, predovšetkým v oblastiach monitorovania zásob rýb, medzinárodnej spolupráce, výskumných pracovníkov v rybnom hospodárstve a zberu údajov.
<P>
Na druhej strane vítam skutočnosť, že súčasné stanovisko Parlamentu zahŕňa pilotný projekt, ktorý som predložil, na pozorovanie trhových cien rybného hospodárstva a naďalej podporuje európsku námornú politiku a všetky príslušné projekty zvyšovaním rozpočtových prostriedkov na výskum.
<SPEAKER ID="287" NAME="Helga Trüpel" LANGUAGE="DE">
Vážená pani predsedajúca, dámy a páni, v roku 2004 na významnej kultúrnej konferencii v Berlíne pán predseda Barroso uviedol, že dušou Európy je v prvom rade európska kultúrna politika. Rozpočet na kultúru nám však ukazuje, že tieto veľké úlohy sa stretli s malým úspechom. Pravdou je, že sa nám teraz podarilo spustiť pilotný projekt s cieľom poskytnúť viac peňazí na podporu mobility umelcov a chceme aj zvýšiť výdavky na celoživotné vzdelávanie a výmenné pobyty mladých ľudí, ale ak vychádzame zo skutočnosti, že potrebujeme povzbudiť európskych občanov, aby spoznávali Európu, utrácame v tejto oblasti príliš málo peňazí. Ako už pán Barroso uviedol, ľudia v Európe nie sú práve nadšení z jednotného trhu, ale naozaj sa chcú dozvedieť viac o európskych kultúrnych pokladoch.
<P>
Práve sme udelili Cenu Parlamentu za európsku kinematografiu. Potrebujeme minúť viac aj na európsku filmovú produkciu, lebo potrebujeme našim občanom ponúknuť lepšie pochopenie európskeho príbehu a európskych vízií minulosti a budúcnosti Európy.
<SPEAKER ID="288" NAME="Monica Frassoni" LANGUAGE="IT">
Vážená pani predsedajúca, dámy a páni, spravodlivosť, ktorá je pomalá, takmer nedostupná a nejasná, je beznádejná. Myslíme si, že počet zamestnancov Komisie, Európskeho parlamentu a Súdneho dvora by sa mal zvýšiť a posilniť v oblastiach právneho manažmentu, monitorovania uplatňovania právnych predpisov Spoločenstva a lepšej regulácie všeobecne práve preto, lebo súčasné procesy sú príliš zdĺhavé a príliš zahmlené.
<P>
Máme pocit, že Komisia ešte celkom dobre nepochopila potrebu investovať do plnohodnotného personálu v týchto sektoroch, a zdá sa úplne nenáležité, že Komisia nás naďalej necháva v nevedomosti, pokiaľ ide o počet zamestnancov pracujúcich výlučne na procesoch porušovania práva, a naďalej tvrdí, že všetko funguje hladko.
<P>
Pokiaľ ide o Európsky parlament, rada by som upozornila na problém nastolený právnou kvalitou našich textov a potrebou väčšej a lepšej investície do práce právnikov-lingvistov. To isté platí pre celú otázku vnútornej reorganizácie v súvislosti s monitorovaním uplatňovania právnych predpisov EÚ. Na záver vyzývame Komisiu, aby nám podávala správu o opatreniach a o množstve opatrení vrátane hospodárskeho hľadiska prijatých na to, aby naše inštitúcie boli zelenšie a udržateľnejšie.
<SPEAKER ID="289" NAME="Bárbara Dührkop Dührkop" LANGUAGE="ES">
Vážená pani predsedajúca, v prvom rade sa chcem poďakovať Výboru pre rozpočet za to, že podporil naše pozmeňujúce a doplňujúce návrhy.
<P>
Vzhľadom na časovú tieseň len stručne spomeniem dva body. Prvý sa týka tradičného pozmeňujúceho a doplňujúceho návrhu rozpočtu agentúry Frontex. Ako všetci viete, v dôsledku nedostatku iniciatívy zo strany Komisie a najmä v dôsledku nedôslednosti Rady musel Parlament stanoviť rozsah činnosti agentúry Frontex prostredníctvom rozpočtového postupu.
<P>
Tento rok sme sa dohodli na zvýšení jej rozpočtu o 10 miliónov EUR a na tom, že sa pokúsime zabezpečiť, aby jej poslanie zostalo trvalé. Na dosiahnutie tohto cieľa sú potrebné nielen rozpočtové prostriedky, ale aj to, pán úradujúci predseda Rady, že členské štáty si v tomto smere musia splniť povinnosti.
<P>
Môj druhý bod sa týka schválenia pilotných rozpočtových prostriedkov na integráciu Rómov. Európska konferencia zorganizovaná tento mesiac Komisiou nemôže znamenať koniec, ale skôr začiatok koherentnej politiky integrácie Rómov do európskej spoločnosti.
<SPEAKER ID="290" NAME="Costas Botopoulos" LANGUAGE="FR">
Vážená pani predsedajúca, budem hovoriť zo svojej pozície spravodajcu Výboru pre ústavné veci požiadaného o stanovisko, ale aj ako socialistický poslanec Výboru pre rozpočet. A práve z tohto dôvodu mám k dispozícii dve minúty namiesto jednej.
<P>
(EL) Vážená pani predsedajúca, dámy a páni, pokiaľ ide o Výbor pre ústavné veci, žiaľbohu sme zistili, že v roku, keď sme mali v Írsku referendum o ústavnej zmluve, ktoré ukázalo - okrem výsledku - potrebu, aby politici komunikovali s občanmi Európskej únie, Íri nám povedali, že hlavným dôvodom pre "nie” bola práve chýbajúca komunikácia. Preto zjavne potrebujeme lepšiu komunikáciu pred nadchádzajúcimi voľbami.
<P>
Väčšina našich návrhov bola prijatá. Skutočnosť, že návrhy na posilnenie dvoch základných nových politických inštitúcií, a to európskych politických strán a európskych politických inštitúcií, neboli prijaté, nás však nemôže uspokojiť. Možno nabudúce.
<P>
Chcem vysloviť niekoľko politických poznámok k súčasnému rozpočtu, o ktorom budeme tento rok hlasovať, a hovorím o politických poznámkach, lebo politickou úlohou rozpočtu by v konečnom dôsledku malo byť, aby sme prostredníctvom rozpočtu mohli zohrávať svoju úlohu ako Európska únia. Ako povedal včera pán komisár Almunia, a citujem ho vo francúzštine, lebo hovoril po francúzsky: "Il faut commencer à imaginer le budget de l'Europe”. Ešte sme si rozpočet poriadne nezačali predstavovať a je potrebné, aby sme to urobili.
<P>
Čo teda vidíme tento rok? Vidíme rozpočet s nízkymi platbami, s obrovskou priepasťou medzi záväzkami a platbami a s neuspokojivou odpoveďou na súčasné politické priority Európskej únie. Áno, existujú problémy, a áno, ako povedal pán minister Jouyet, musíme si nechať rezervu, aby sme mohli reagovať na krízu. Súčasné politické výbery Európskej únie sú však dôležité. Napríklad, nemyslím si, že vo volebnom roku by sa malo vyčleniť tak málo peňazí na komunikáciu a že v roku geopolitickej krízy by sa malo vyčleniť tak málo peňazí na zahraničnú politiku.
<SPEAKER ID="292" NAME="Lidia Joanna Geringer de Oedenberg" LANGUAGE="PL">
Vzhľadom na ambiciózne ciele, ktoré si Európska únia sama stanovila, je ďalšia redukcia už aj tak nízkeho rozpočtu na rok 2009 navrhnutá Radou prekvapujúca. Tieto zníženia budú viesť k väčšej nerovnováhe medzi úrovňou prísľubov a platbami za ne, čo je v rozpore s princípom vyrovnaného rozpočtu.
<P>
Suma schválená Radou - iba 0,89 % HDP - na výdavkové rozpočtové prostriedky nie je v súlade s mnohými politickými prioritami a záväzkami Európskej únie. Výsledkom bude, že v praxi sa budú realizovať len niektoré z dôležitých pilotných projektov, z ktorých budú mať občania úžitok.
<P>
Ako spravodajkyňa Výboru pre práva žien a rodovú rovnosť požiadaného o stanovisko k rozpočtu na rok 2009 som znepokojená neuspokojivým využitím rozpočtu na potreby existujúcich programov, akými sú napríklad programy Progress a Daphne. Európska komisia by takisto mala podniknúť významné kroky smerom k realizovaniu princípov rovnosti pri plánovaní svojho rozpočtu, pričom členské štáty musia tieto princípy účinne podporovať pri využívaní štrukturálnych fondov a Európskeho sociálneho fondu.
<SPEAKER ID="293" NAME="Mairead McGuinness">
spravodajkyňa Výboru pre petície požiadaného o stanovisko. - Vážená pani predsedajúca, rada by som sa poďakovala aj spravodajcom za ich dôkladnú a veľmi účinnú prácu na náročnej úlohe a osobitne sa chcem zmieniť o otázke úradu ombudsmana, kde bude nárast v rozpočte takmer o 6 %. Podľa nášho názoru je to primerané, keďže pripúšťame, že polovica z toho možno nebude potrebná, ak v úrade nepríde po voľbách v roku 2009 k nijakej ozajstnej zmene. Myslím, že by sme mali uznať aj to, že v rámci úradu ombudsmana sa vynaložilo určité úsilie s cieľom reorganizovať personál a zdroje účinnejším spôsobom.
<P>
Kým ešte mám slovo, ako členka Výboru pre poľnohospodárstvo by som rada len poznamenala, že otázka potravinovej pomoci - a hovorím to aj publiku, ktoré sa tu zhromaždilo - je niečo, čo sa ľudí dotýka naozaj hlboko. Myslím si, že verejnosť by od nás chcela, aby sme v oblasti potravinovej pomoci poskytli veľkorysú podporu. Chápem, že existujú rozpočtové obavy, a to celkom oprávnene, týkajúce sa pravidiel. Možno to hovorí niečo o práci, ktorú robíme v pozadí, predtým ako niečo vyslovíme, s cieľom urobiť to dobre a vyslať verejnosti vhodnú správu o tom, že podporujeme rozvíjajúci sa svet, hladných a biednych.
<P>
Žiada sa však aj poznamenať, že naša rozvojová pomoc sa v minulosti nezameriavala na poľnohospodárstvo a potravinovú výrobu, ako spomenuli iní rečníci, a v ostatných rokoch sme tragicky odvrátili pohľad od významu poľnohospodárskej výroby v rozvojových krajinách. Možno túto tému zanedbávame aj tu v Európskej únii. Táto potravinová kríza je dobrá aspoň na to, že nás upozornila na krehkosť potravinovej výroby a na potrebu starať sa o ňu v rozvojových krajinách.
<P>
K tejto osobitnej téme na záver ešte toľko, že moja kolegyňa Esther de Langeová a ja podporujeme pilotný projekt, ktorý by mal spojiť mladých farmárov v Európe s rozvojovým svetom. Myslím, že by z toho mohli vzísť nejaké dobré výsledky, keďže oni potrebujú pomoc a my potrebujeme pochopiť ich zložitú situáciu.
<SPEAKER ID="294" NAME="László Surján">
v mene skupiny PPE-DE. - (HU) Vážená pani predsedajúca, dámy a páni, v prvom rade by som sa chcel v mene svojej skupiny poďakovať pánovi spravodajcovi za jeho prácu a spoluprácu. Rozpočet je spoločná úloha a jej výsledok zodpovedá požiadavkám viacerých politických skupín. Odkaz Ľudovej strany je takýto: urobme život európskych občanov bezpečnejším. Bezpečnosť znamená mnoho vecí, nielen ochranu hraníc schengenskej zóny, prevenciu ilegálnej imigrácie, boj proti terorizmu, ale predovšetkým zachovanie pracovných miest prostredníctvom zvýšenej podpory malým a stredným podnikom a výskumu a vývoja, ako aj ochranu a bezpečnosť potravín. V záujme bezpečnosti potrebujeme niekoľko vzájomne nezávislých zdrojov energie. Toto všetko si vyžaduje viac peňazí, než bolo predbežne vyčlenených Radou.
<P>
Na zabezpečenie bankových operácií stačilo niekoľko dní a k dispozícii bolo 2 000 miliárd EUR. V poriadku. Mali by sme si však uvedomiť, že EÚ potrebuje 20 rokov na to, aby minula takúto sumu. Parlament plánuje vyčleniť takmer 10 miliárd EUR v doplnkových fondoch na budúcoročné programy, ktoré sa všetky využívajú v reálnom hospodárstve, a aj tak je to suma o 1,5 miliardy nižšia ako tá, ktorú sme poskytli v sedemročnom rámcovom rozpočte. Preto nie je nenáležité, ak v súčasnej situácii namiesto rozpočtového obmedzenia minieme o 10 miliárd viac na rast, tvorbu pracovných miest a na bezpečnosť našich občanov. Kríza nepredstavuje len finančný, ale aj hospodársky problém. Rada by mala byť naším partnerom v mohutnejšom hospodárskom rozvoji. Členské štáty by zasa mali odstrániť tie prekážky - napríklad prehnané požiadavky na svoj vlastný podiel -, ktorými umelo sťažujú využitie podpory na európsky rozvoj. EÚ musí pomôcť svojim občanom, ktorí sa ocitli v ťažkostiach v dôsledku celosvetovej krízy. Ukážme, že Európska únia vie nielen zabrániť vypuknutiu vojnám v Európe, ale vie aj prekonať finančnú a hospodársku krízu, ktorá zasahuje Európu. Ďakujem vám za úctivú pozornosť.
<SPEAKER ID="296" NAME="Catherine Guy-Quint" LANGUAGE="FR">
Vážený pán predsedajúci, pani komisárka, pán úradujúci predseda Rady, rada by som začala poďakovaním všetkým spravodajcom, a predovšetkým pani Haugovej a pánovi Lewandowskému, ako aj celému rozpočtovému tímu, voleným zástupcom aj administrátorom za toto tradičné finančné cvičenie na rok 2009. Je to tretí finančný výhľad, ktorý ukazuje, do akej veľkej miery sa ročný rozpočtový postup stal neprirodzeným a akýmsi fantazijným cvičením konfrontovaným so situáciou v Európe. Je to cvičenie v žonglovaní so sumami, ktoré znemožňuje poskytnúť ozajstné riešenie problémov našej spoločnosti platné pre celé Spoločenstvo.
<P>
Po veľmi skromnom návrhu Komisie urobila Rada to, čo pravidelne robí, a poslala nám obmedzený návrh, ktorý neumožňuje splniť ani jeden zo sľubov, ktoré Rada v priebehu roka dala. Máte pravdu, pán Jouyet, európsky rozpočet je nedostatočne využívaný od roku 1988. Tak ako v športe vedie pravidelný tréning k lepším výkonom, aj rozpočet EÚ ako atlét tým, že sa zmenšuje, sa stáva čoraz menej výkonným a čoraz menej využívaným. To je začarovaný kruh, ktorý vedie k politickým katastrofám.
<P>
Pravdou je, že nemôžeme míňať bez toho, aby sme si takéto výdavky nevyrátali, ale vzhľadom na tieto neprestajné sľuby sa nezaznamenávajú výdavkové rozpočtové prostriedky, ale rozpočtové prostriedky na záväzky. Toto je začiatok rozpočtového podvodu! Mali by sme preto zistiť, či chce Európska únia dosiahnuť svoje ciele a či členské štáty sú alebo nie sú ochotné prispievať na spoločné politiky.
<P>
Keďže Parlament je postavený pred túto nesplniteľnú úlohu, prostredníctvom svojho spravodajcu si upevňuje autoritu. Rozpočtový rámec je veľmi tesný a nedostatok iniciatívy zo strany Komisie viedol Európsky parlament k vytvoreniu nových platieb, ktoré budú podopierať budúce inovácie. Je však mimoriadne dôležité, že v čase, keď sa Európa rozhoduje o poskytnutí finančnej injekcie vo výške 1 700 miliárd EUR na pomoc bankovému sektoru v eurozóne, sa nám podarilo nájsť 250 miliónov EUR na potravinový nástroj na rok 2009. Parlament je k tomuto fondu potravinovej pomoci veľmi pripútaný.
<P>
A tak 21. novembra bude loptička na strane Rady. Parlament rešpektoval schválené postupy vo všetkých ich formách: rešpektovanie finančného výhľadu, výzva na flexibilitu pod hornou hranicou 530 miliónov EUR a výzva na rezervu núdzovej pomoci, ktorá figuruje vo finančnom výhľade. Konáme v rozsahu svojich právomocí, a preto očakávame, že Rada prijme zodpovedný politický postoj, ktorý je podobný tomu nášmu. Je to veľmi dôležité, pokiaľ ide o zabezpečenie dôveryhodnosti práce Európy v očiach každého jedného občana.
<P>
Pán Jouyet, apelujem na vás: politika spočíva v predvídaní; postoj Parlamentu nám umožňuje predvídať, pričom dodržiavame pravidlá, ktoré sa všetky tri inštitúcie rozhodli predložiť. Ukážte, že viete dodržať svoje záväzky!
<SPEAKER ID="297" NAME="Anne E. Jensen" LANGUAGE="DA">
Vážený pán predsedajúci, rada by som začala poďakovaním pani Haugovej za jej vynikajúce úsilie, ktorého výsledkom je to, že všetky odlišné aspekty tohto rozpočtového postupu udržala pokope. Skupina Aliancie liberálov a demokratov za Európu podporuje výsledok hlasovania vo Výbore pre rozpočet. Pre skupinu ALDE bola energetická a klimatická politika, ako aj výskum a inovácie dôležitými prioritami pre rozpočet na rok 2009. Súhlasíme s názorom pani Haugovej, že klimatická a energetická politika nie sú v rozpočte primerane zohľadnené, a tešíme sa, že Komisia príde na jar s jasným návrhom, ako sa tejto oblasti môže poskytnúť rozpočtová podpora na úrovni EÚ. Vzhľadom na ruskú inváziu v Gruzínsku bolo pre skupinu ALDE dôležité, aby zabezpečila rekonštrukčnú pomoc pre Gruzínsko a aby podporila výstavbu plynového potrubia Nabucco, ktorý by mal zabezpečiť dodávky plynu do Európy bez ruskej kontroly. Teší nás, že väčšina podporila tieto priority.
<P>
Súčasný návrh rozpočtu odstraňuje viaceré úspory Rady a poskytuje realistickejšie hodnotenie potrieb platieb v budúcich rokoch. Hornú hranicu vo viacročnej dohode pre rozpočet dosiahneme v troch kapitolách, a to v podkapitole 1a pre výskum, vzdelávanie a dopravu a v podkapitole 3b pre právnu politiku, a za hornú hranicu sa dostaneme v kapitole 4 týkajúcej sa zahraničnej politiky. Horné hranice rozpočtu pre zahraničnú politiku sú naďalej príliš reštriktívne a každý rok musíme bojovať, aby sme mohli financovať nové priority. Je zvláštne vidieť hlavy štátov, ako vypisujú účty pre rozpočet EÚ, ktorý ich vlastní ministri financií nebudú uznávať. Komisia navrhla financovanie potravinového nástroja pre rozvojové krajiny s použitím peňazí ušetrených z vývozných náhrad EÚ. Tieto peniaze boli, samozrejme, ušetrené v dôsledku vysokých cien za potraviny, čo zasa v chudobných krajinách spôsobuje problémy spojené s vyhladovaním. Tá myšlienka je dobrá, ale pokiaľ ide o rozpočet, musíme robiť veci ináč, aby sme boli v súlade s dohodami medzi inštitúciami, ktoré vstúpili do platnosti. Preto teraz navrhujeme, aby sa potravinový nástroj a osobitné rozpočtové prostriedky pre Palestínu, Kosovo a Afganistan našli tak, že sa použijú rezervy, napríklad rezerva flexibility. Nie je čestné získať tieto peniaze zredukovaním dôležitých programov pre chudobné krajiny.
<P>
Skupina ALDE predložila na rokovanie návrh umiestniť 12 % financií z programov štrukturálnych fondov do rezervy. Pozadím tohto návrhu bolo, že sme chceli na Komisiu vyvinúť tlak, aby urobila viac na odstránenie chýb v oblasti 12 %, ktoré sa objavili počas rozpravy o rozpočtovom absolutóriu na rok 2006. Naším záujmom bolo, aby sa táto rezerva použila ako nástroj v nadväznosti na rozpočtové absolutórium 2006, ale keďže sme nedokázali získať dostatočnú podporu na tento účel, budeme to musieť vziať na vedomie. Dúfam však, že Komisia podnikne príslušné kroky.
<P>
Pán Lewandowski mal zaujímavú úlohu spočívajúcu v tom, že pripravoval rozpočet Parlamentu a iných inštitúcií. Myslím, že sa mu podarilo dosiahnuť dobrý kompromis, v ktorom rozpočet Parlamentu zostáva pod 20 % administratívnych výdavkov.
<SPEAKER ID="298" NAME="Helga Trüpel">
v mene skupiny Verts/ALE. - (DE) Vážený pán predsedajúci, pán úradujúci predseda Rady, pani komisárka, dámy a páni, rozpočet Európskej únie na rok 2009 môže priniesť len drobné úspechy, keďže pracujeme v zvieracej kazajke finančného výhľadu. Keď sme hlasovali o rozpočte, Skupina zelených/Európska slobodná aliancia sa vyjadrila veľmi jasne, že finančný výhľad nemá nič spoločné s novými problémami a úlohami, ktorým musíme čeliť.
<P>
Práve sme od všetkých rečníkov počuli, že európsky rozpočet pre zahraničnú politiku je podfinancovaný. Náš európsky rozpočet nám však ani nezačína umožňovať, aby sme - aj vzhľadom na problémy spojené s globálnou zmenou klímy - vhodne zareagovali.
<P>
Rada by som vám všetkým pripomenula včerajší veľký prejav prezidenta Sarkozyho, v ktorom upozornil na to, ako veľmi je potrebná zmena v Európskej únii vzhľadom na hospodársku krízu a na katastrofu hroziacu zo zmeny klímy. V rozpočte na rok 2009 sa toto všetko odráža len vo veľmi obmedzenej miere a to je náš spoločný problém: náš európsky rozpočet jednoducho nie je schopný vyrovnať sa s problémami súčasného obdobia. Aj v poľnohospodárskej politike je najvyšší čas, aby sa výroba energie naviazala na environmentálne ciele, a musíme taktiež urobiť viac - ako včera povedal pán Barroso - pre výskum a vývoj, a predovšetkým v politike vzdelávania. Sú to koniec koncov európske aktíva. Potrebujeme sa vzdialiť od reaktívneho rozpočtu a priblížiť sa k aktívnemu rozpočtu a k novému politickému konceptu.
<P>
A napokon, musíme urobiť viac v boji proti hladu; v Afrike, v subsaharskej oblasti, je hlad zasa na vzostupe a to je neprijateľné. Potrebujeme urobiť viac aj pri podpore spravodlivého obchodu, aby rozvojové a rozvíjajúce sa krajiny konečne dostali spravodlivú šancu.
<P>
Teraz sa dostávam k politickému výsledku. Ako včera povedal pán Sarkozy, potrebujeme znova zaviesť kapitalizmus v zelenej podobe; potrebujeme zelenú dohodu. Iba vtedy budeme schopní znova zaviesť aj európsky rozpočet.
<SPEAKER ID="299" NAME="Wiesław Stefan Kuc" LANGUAGE="PL">
Vážený pán predsedajúci, pani komisárka, návrh rozpočtu na rok 2009, tak ako predchádzajúce návrhy rozpočtu, nielenže nespĺňa naše očakávania, ale - čo je ešte dôležitejšie - nespĺňa očakávania našich voličov. Jeho najväčším nedostatkom je príliš málo výdavkových rozpočtových prostriedkov. Ak chceme splniť všetky očakávania, prostriedkov by malo byť aspoň dvakrát toľko.
<P>
Európska rada má obmedzené financie a musela pristúpiť k zredukovaniu mnohých položiek - tieto zníženia sa týkajú najmä oddielu III, ktorý zahŕňa poľnohospodárstvo a rozvoj vidieka -, ale týka sa to aj európskych úradov a ostatných oddielov. Je nepravdepodobné, že sa v Európskom parlamente nájde čo len jeden výbor alebo politická strana, ktoré budú s týmto rozpočtom spokojné.
<P>
Hoci politické priority na rok 2009 boli stanovené, nebolo možné udržať žiadnu z priorít na takej úrovni, aby bolo jasné, že bola finančne zvýhodnená. Formálne si rozpočet zachováva všetky ukazovatele stanovené vo viacročnom finančnom rámci, ale všetci sme očakávali, že bude vyšší. Preto sa v návrhu rozpočtu odporúča návrat k pôvodnému návrhu a odstránenie znížení uskutočnených Európskou radou. Pri hlasovaní za navrhnutý návrh sa spoliehame na to, že presadíme zvýšenie v zredukovaných rozpočtových výdavkoch. Možno sa nám to podarí.
<SPEAKER ID="300" NAME="Esko Seppänen" LANGUAGE="FI">
Vážený pán predsedajúci, pani komisárka, oprávnene možno povedať, že v budúcoročnom rozpočte sa prejavuje rozpočtová disciplína. Nízky národný dôchodok, ktorý sa v ňom navrhuje, prinesie do EÚ právo a poriadok.
<P>
Výdavky v rámci externých činností v kapitole 4 sú neprimerané podľa akéhokoľvek rozpočtového kritéria. Všetci vieme, že to nie je dosť peňazí na všetko, čo Rada pokladá za dôležité, keďže Parlament má svoje legitímne preferencie pre využívanie týchto finančných prostriedkov.
<P>
My v našej skupine sa veľmi neusilujeme podporiť rast externých výdavkov ako takých. Nie sme za opätovné vyzbrojenie Gruzínska po jeho útoku na civilné obyvateľstvo Južného Osetska a na ruských mierotvorcov, čo viedlo k jeho úbohej porážke. Nepodporujeme priority Rady pre Spoločnú zahraničnú a bezpečnostnú politiku. Nesúhlasíme s tým, že Spoločná zahraničná a bezpečnostná politika by sa mala rozvíjať smerom k Európskej bezpečnostnej a obrannej politike, ako keby Lisabonská zmluva nebola bývala zamietnutá. Nech sa členské štáty v tomto smere uspokoja s finančným mechanizmom Athena.
<P>
Nepodporujeme pomoc Iraku, Afganistanu a Gruzínsku prostredníctvom medzinárodných organizácií bez možnosti monitorovať využitie peňazí Únie. Sme, samozrejme, za pomoc utláčaným národom, ako napríklad Palestínčanom, ale zároveň hovoríme, že prioritné oblasti Rady hlboko načierajú do rezerv pre ciele financovania, ktoré Parlament pokladá za dôležité.
<P>
Všetci tí, ktorí boli zapojení do vypracovania návrhu rozpočtu, vedia, že horná hranica pre externé činnosti sa počas rozpočtového procesu neudrží, ale zrúti sa, tak ako sa v auguste zrútil strop v tejto snemovni. Urobme všetko preto, aby sme udržali hornú hranicu. Ak sa to dosiahne prifarbovaním vecí na ružovo, ide to proti dobrej rozpočtovej praxi a je to kultúra riadenia, ktorá nie je transparentná pre európskych občanov, pre ľudí, ktorí musia zaplatiť celý účet.
<P>
Aj keď si naša skupina myslí, že medzi nami nevládne veľký zmysel pre dôveru v externé činnosti Únie, chceme, aby sa tieto fakty uznali. To je teraz práca pre Radu.
<SPEAKER ID="301" NAME="Nils Lundgren" LANGUAGE="SV">
Vážený pán predsedajúci, toto je v určitom zmysle dobre vypracovaný návrh rozpočtu. Odborne vzdelaní a rozvážni spravodajcovia si zaslúžia plné uznanie za svoju prácu, pokiaľ ide o súčasný rámec. Napriek tomu je však toto všetko úplne pomýlené - veď čo iné by mala EÚ vlastne robiť? V tomto kontexte najmenej dve tretiny peňazí idú do poľnohospodárstva a do štrukturálnych fondov vrátane plytvania a korupcie. To, do čoho by EÚ mala peniaze investovať, napríklad do rozsiahleho výskumu, akým je projekt fúzie v Barcelone či spoločná infraštruktúra ako Galileo, alebo separácia a uchovávanie oxidu uhličitého atď., sú malé ryby v tomto rozpočte.
<P>
Nachádzame tu globalizačný fond, ktorý teraz dáva 2,4 milióna EUR Portugalsku a 10 miliónov Španielsku. V obidvoch prípadoch máme do činenia s tisícinovými zlomkami hrubého národného produktu týchto krajín. Nie je dôvod, prečo by v tejto súvislosti mali dostať peniaze z iných krajín. Máme fond solidarity, z ktorého ide 13 miliónov EUR do Francúzska v dôsledku skazy, ktorú spôsobil hurikán Dean na ostrovoch Martinik a Guadeloupe. A opäť je to tisícinový zlomok hrubého národného produktu Francúzska. Nedáva to celé nijaký zmysel. Hovoríme o bohatých krajinách, ktoré by nemali nijaký problém s vyriešením týchto záležitostí, aj keby od iných členských štátov nedostali ani odrobinku.
<P>
Prečo sa to deje? Tvrdil by som, že preto, lebo sú to peniaze na vzťahy s verejnosťou určené na to, aby sa použili ako reklama pre EÚ. Nie je na to nijaký iný zjavný dôvod. Nabudúce zrejme pôjdu finančné prostriedky na odpratávanie snehu. Opakujem: ideme úplne nesprávnou cestou. Diskutujeme o rozpočte, ktorý je technicky dobre vypracovaný, ale politicky slabomyseľný.
<SPEAKER ID="302" NAME="Sergej Kozlík" AFFILIATION="NI">
(SK) Takto pred rokom sme spoločne žasli nad nízkou úrovňou výdavkov rozpočtu EÚ únie na rok 2008. Ich podiel na hrubom národnom produkte predstavoval 0,95 %. Krivku medziročného poklesu som vtedy prirovnal ku krivke padajúceho listu. Mysleli sme, že nižšie to už nemôže byť. Mýlili sme sa.
<P>
Podiel výdavkov na rok 2009 predstavuje 0,89 % HNP. To už nie je krivka, to je voľný pád. Čo na tom, že suma výdavkov zďaleka nie je v súlade s politickými prioritami a záväzkami Európskej únie? Čo na tom, že sa tým zväčší rozdiel medzi úrovňou záväzkov a platieb? Celkový objem nesplatených záväzkov dnes predstavuje 139 miliárd EUR, čo je viac ako jeden ročný rozpočet Únie.
<P>
V plnej nahote sa prejavuje vnútorná rozpoltenosť politiky Európskej rady. Vlády väčšiny členských štátov nevedia v tomto roku zabezpečiť plné čerpanie finančných prostriedkov EÚ. Uvedená medzera sa premieta do znižovania platobných výdavkov v rozpočte nasledujúceho roka. Pokračuje roztváranie nožníc medzi finančným rámcom na roky 2007 - 2013 a reálnymi rozpočtami, a to na škodu občanov a regiónov, ktorým sa nedostávajú potrebné prostriedky, najmä zo štrukturálnych a kohéznych fondov.
<P>
Je to aj slabosť Európskeho parlamentu. Nenachádzame vo vlastných krajinách účinný spôsob, ako tlačiť na vlády, ministerstvá a ďalšie zložky verejnej správy, aby v tomto smere navodili patričný obrat. Podporím zvýšenie výdavkov rozpočtu EÚ, ako ho v excelentne pripravenej správe navrhuje pani Jutta Haugová. Zároveň si však kladiem otázku, či nebojujeme opakovane s veternými mlynmi.
<SPEAKER ID="303" NAME="Salvador Garriga Polledo" AFFILIATION="PPE-DE">
(ES) Vážený pán predsedajúci, pán úradujúci predseda Rady, pani komisárka, spravodajcovia, dámy a páni, čo je najvyšším cieľom, raison d'être, rozpočtu EÚ v roku ozajstnej a celkovej finančnej krízy?
<P>
Prvým cieľom je zabezpečiť, aby tento rozpočet nepredstavoval len ďalšie bremeno v národných peňaženkách. Inými slovami, nesmie byť nadbytočným výdavkom, ale musí zájsť len tam, kam členské štáty nemôžu alebo nesmú ísť.
<P>
Druhým cieľom je zabezpečiť, aby to bol rozpočet, ktorý poskytuje pridanú hodnotu. Programy, pre ktoré je schválené financovanie, musia byť primerane podporované politickou mocou - Radou alebo Parlamentom - a technicky podporované výkonnou mocou, ktorou je Komisia.
<P>
Úloha Komisie nebola nikdy dôležitejšia ako v tomto roku hlbokej krízy. Jej zodpovednosť je väčšia ako kedykoľvek predtým, pretože musíme vyžmýkať každú jednu kvapku obratu z každého eura investovaného európskymi daňovými poplatníkmi.
<P>
Po tretie, v čase, keď sa liberálny demokrat stáva sociálnym demokratom a sociálny demokrat má sklon stať sa liberálom, musí byť rozpočet EÚ účinný a dokonca proticyklický.
<P>
Štúdia vedená španielskym ekonómom Rafaelom Floresom preukázala, že verejnými výdavkami s najväčším dosahom na verejné investície a zamestnanosť sú výdavky na dopravnú infraštruktúru a komunikácie. To, čo je dobré pre našu krajinu, by malo byť dobré pre celú Európu.
<P>
Štrukturálny a kohézny fond EÚ sú kľúčovými zložkami Spoločenstva na posilnenie európskej infraštruktúry a následne aj zamestnanosti. Z tohto dôvodu naša skupina podporuje okrem iných aspektov väčšie financovanie transeurópskych sietí, nezodpovedne zabudnutých predovšetkým Radou, väčšie financovanie energetických sietí a aj väčšie financovanie na výdavkové rozpočtové prostriedky v rámci kapitoly konvergencie.
<SPEAKER ID="304" NAME="Thijs Berman" AFFILIATION="PSE">
(NL) Vážený pán predsedajúci, rozpočty iných inštitúcií sa pýšia rozumnou rovnováhou medzi stále obrovským, takmer večným dopytom po zvýšení stavu zamestnancov a potrebou znížiť výdavky.
<P>
Keďže Európsky parlament je takou opatrnou rozpočtovou autoritou, akou je, zotrváva v dohodnutom rozmedzí (jedna pätina rozpočtu inštitúcií), ale napriek tomu investuje do vedomostí zvyšovaním stavov zamestnancov v rámci skupín a zvyšovaním kapacít v knižnici. Je to potrebné, lebo otázky, ktorým čelíme, sú trvalo zložité a súvisia s globalizáciou a s celosvetovými problémami. Kladú sa základy na zavedenie štatútov poslancov a asistentov a to je otázka sociálnej spravodlivosti, ktorá sa ohlasuje už veľmi dlho.
<P>
Zvýši sa stav zamestnancov, ktorí budú udržiavať úzke spojenie medzi Európskym parlamentom a národnými parlamentmi, čo je veľmi dôležité, aj keď ich počet je nízky. Zlepšenie je potrebné v oblasti výmeny s národnými parlamentmi. V našich hlavných mestách často veľmi chýbajú vedomosti o programoch bruselských zasadnutí a o otázkach subsidiarity, pričom európski občania teraz viac ako predtým kladú kritické otázky o tom, čo by sa malo regulovať na vnútroštátnej a čo na európskej úrovni.
<P>
Pokiaľ ide o ostatné inštitúcie, dovoľte mi povedať aspoň toto: prístup pre občanov by mal byť prvoradý. Preto je dôležité zvýšiť stav zamestnancov ombudsmana, ak mám spomenúť len jeden aspekt. Európska únia musí byť prístupná pre každého občana, no v prvom rade a predovšetkým pre občanov, ktorí majú sťažnosti.
<SPEAKER ID="305" NAME="Nathalie Griesbeck" AFFILIATION="ALDE">
(FR) Vážený pán predsedajúci, dámy a páni, v prvom rade sa chcem veľmi poďakovať našim dvom kolegom z Výboru pre rozpočet - pánovi Lewandowskému a, pravdaže, pani Haugovej -, ktorí dozerali na našu prácu so zanietením a účinne.
<P>
Najprv by som vám rada veľmi stručne, v čase, ktorý mám k dispozícii, povedala, že ma nesmierne teší množstvo ustanovení, ktoré sa zachovali v rámci rozpočtu, ktorý je veľmi obmedzený, dokonca až tesný, ako povedali niektorí naši kolegovia. Základné ustanovenia týkajúce sa rastu, zamestnanosti a zmeny klímy sa zachovali a v každom prípade je tu ešte aj zvýšenie celkovej úrovne platieb na tieto priority.
<P>
Ďalej, po druhé, mám radosť v súvislosti so špecifickejším problémom: s tým, že sa nám prostredníctvom návrhu Výboru pre rozpočet podarilo dosiahnuť, aby línie týkajúce sa výskumu a inovácií a všetkého, čo súvisí so štrukturálnymi fondmi, boli zrozumiteľnejšie, čím poskytneme našim spoluobčanom praktické odpovede.
<P>
V tomto období krízy, ktorej rozsah a účinky sú stresujúce a, nanešťastie, budú dlhodobé, by som rada zdôraznila dôležitosť koordinovanej odpovede Európy. Potreba tejto odpovede je teraz nielen pochopiteľnejšia ako kedykoľvek predtým, ale je aj rozhodujúca, pokiaľ ide o poskytovanie podpory na investície do hlavných projektov infraštruktúry s cieľom stimulovať európske hospodárstvo.
<SPEAKER ID="306" NAME="Gérard Onesta" AFFILIATION="Verts/ALE">
(FR) Vážený pán predsedajúci, je jasné, že Lisabonskú zmluvu, nanešťastie, nebudeme mať na budúci rok v platnosti, ale napriek tomu budeme potrebovať reguláciu. Možno nebude nová zmluva, ale jednako budú nové potreby. Existujú úlohy, ktoré nepostupujú inštitucionálnym tempom. Stačí, aby sme sa pozreli na správy, v ktorých dominuje finančná a environmentálna kríza. Budeme potrebovať zdroje pre náš vývojový diagram.
<P>
Rok 2009 je aj trochu osobitný, keďže prídeme do úzkeho kontaktu s veľmi citlivým tvorom známym ako európsky občan, teda volič. Takže by sme nemali šetriť na zdrojoch pre komunikáciu a spoluprácu. V tejto súvislosti nájdime vhodné zdroje aj pre našu webovú televíziu, volebnú kampaň, centrum pre návštevníkov, fórum občanov a tak ďalej.
<P>
Pokiaľ ide o stavby, teraz už vlastníme takmer všetky naše stavby. Mám tým na mysli naše tri hlavné pracoviská. Pokiaľ ide o pracovisko, ktoré ešte nevlastníme, teda luxemburské stavenisko, začneme tam pracovať v najbližších týždňoch. Je to rozľahlá, veľmi ambiciózna stavba, kde postavíme jednu z najväčších budov na svete s úplne nezávislou dodávkou energie. Môžeme byť na to hrdí, môžeme byť hrdí na svoj majetok, ale ako to táto sála môže potvrdiť, majetok vyžaduje údržbu! Takže ako vlastníci budeme teraz musieť nájsť zdroje na to, aby sme mohli mať vysokokvalitný majetok.
<P>
Pokiaľ ide o environmentálnu politiku, v roku 2008 sme boli jednou z prvých inštitúcií, ktorá dostala certifikát EMAS - môžeme na to byť veľmi hrdí. Už dva dni máme výsledky našej štúdie o uhlíkovej stope. Tento parlament spotrebuje každý rok 200 000 ton CO2. Ak chceme splniť a dosiahnuť cieľ, ktorým je menej ako 30 % za 12 rokov, budeme potrebovať nejaké zdroje.
<P>
Na záver by som len pochválil kvalitu práce nášho priateľa pána Lewandowského, lebo sme mali veľké, naozaj veľké šťastie, že v novej metóde zmierovacieho procesu, ktorú sme zaviedli, bol naším lídrom.
<SPEAKER ID="307" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, pani komisárka, v tejto rozprave sú štyri záležitosti, na ktoré by som vás chcel upozorniť. Po prvé, aj keď v rozpočte sú výdavky na finančné prostriedky vo výške 124 miliárd EUR najvyššie v histórii Európskej únie, sú najnižšie vzhľadom na hrubý národný produkt 27 členských štátov. Mimochodom, je to hodnota navrhnutá Výborom Európskeho parlamentu pre rozpočet, keďže Európska komisia navrhla ešte nižšie prostriedky a Rada urobila v tomto skromnom rozpočte ešte ďalšie zníženia.
<P>
Vo finančnom výhľade na obdobie rokov 2007 - 2013 bola horná hranica pre výdavkové rozpočtové prostriedky 0,97 % hrubého národného produktu, inými slovami, ide tu o závažný rozpor medzi tým, čo sme chceli financovať pred tromi rokmi, a tým, čo chce Únia financovať teraz. Po štvrté, za tak málo peňazí nemôžeme mať ani rozšírenejšiu Európu, ani hlbšiu integráciu a Európska únia nemôže byť ani spoľahlivým globálnym partnerom, lebo jej hrozí, že nebude schopná splniť svoje vlastné záväzky v tejto oblasti.
<SPEAKER ID="308" NAME="Pedro Guerreiro" AFFILIATION="GUE/NGL">
(PT) Táto rozprava o rozpočte Spoločenstva na rok 2009 by mala byť poznamenaná rozhodnutiami neprijatými Európskou radou v tomto mesiaci. Rozhodne sa malo diskutovať o neodkladných rozpočtových opatreniach potrebných na podporu malého a rodinného poľnohospodárstva, rybného hospodárstva, textilného a odevného priemyslu, lodiarskeho priemyslu, mikropodnikov a malých a stredných podnikov. Okrem toho sú naliehavo potrebné aj iné opatrenia na ochranu produktívnych sektorov každého členského štátu, predovšetkým kohéznych krajín, na ochranu zamestnanosti s právami a primeranými mzdami pre pracovníkov.
<P>
A rozhodne sa malo diskutovať aj o nevyhnutnom rozchode s rozpočtovou politikou Spoločenstva. Táto politika podopiera hospodársku politiku, jednu z príčin štrukturálnej krízy, ktorá sa už tak dlho vlečie Európskou úniou a ktorá je pri koreňoch úpadku produktívneho sektora, nezamestnanosti, neistej práce, narastajúcich sociálnych nerovností a hlbokých rozdielov medzi členskými štátmi.
<SPEAKER ID="309" NAME="Ashley Mote" AFFILIATION="NI">
Vážený pán predsedajúci, vidím, že milióny eur z verejných peňazí sa ešte vždy prideľujú sociálnemu inžinierstvu a na nákup ľudovej podpory pre samotnú EÚ v kandidátskych krajinách, členských štátoch a inde. Ešte vždy máme cesty a mosty, ktoré nevedú nikam, naďalej vymieňame dlažbu v dedinke Karini pred tureckými kasínami, elektrinou za 400 miliónov EUR zásobujeme Kosovo a účty tu následne jednoducho miznú.
<P>
Sú to prípady vysoko pochybného využitia verejných peňazí. Nečudo, že daňoví poplatníci v čisto prispievajúcich krajinách, akou je aj naša, majú čoraz väčšie námietky voči prideľovaniu finančných prostriedkov EÚ krajinám, ktorých daňové zaťaženie je nižšie - niekedy oveľa nižšie - a ktoré si takto účinne nahrádzajú chýbajúce výnosy z miestnych daní.
<P>
Vzhľadom na charakter týchto neregulárností som nedávno napísal na Dvor audítorov, aby mi objasnili legálnosť platieb z verejných finančných prostriedkov, ktoré sa posudzujú podľa medzinárodných štandardov finančného účtovníctva.
<SPEAKER ID="310" NAME="Esther de Lange" AFFILIATION="PPE-DE">
(NL) Vážený pán predsedajúci, jednou z hlavných výhod toho, že vystupujete neskoro, je, že môžete vynechať značné množstvo tém, o ktorých sa už hovorilo. Preto hneď prejdem na dve témy, ktoré sú môjmu srdcu zvlášť blízke. Po prvé, teraz keď je v Európe narastajúci počet obéznych detí, budeme my ako spoločnosť musieť investovať viac, aby sme ich naučili zdravým stravovacím návykom.
<P>
Nárast v rozpočte na mlieko v školách, ako ho navrhujeme, je v dokonalom súlade s týmto cieľom. S dodatočnými 13 miliónmi EUR, ktoré by sme radi odložili bokom, by sme chceli zvýšiť počet škôl a aj rozšíriť ponuku o ďalšie zdravé výrobky. Poľutovaniahodné však je, že reakcia Komisie na iniciatívy, ako napríklad školský ovocný program, je podľa môjho názoru príliš pomalá.
<P>
Európsky parlament by bol mal rád peniaze na tento program vo svojej pokladnici v roku 2008. Ovocie v školách sa však bude poskytovať zadarmo až v roku 2009 a na vytvorenie siete a na poskytovanie informácií sa vyčlenilo len 1,3 milióna EUR. Pokladám to za poľutovaniahodné. Po letných prázdninách nebude školské ovocie len tak padať z neba na školy. Pre tento program bude treba vykonať veľké množstvo základných prác a peniaze na to budú potrebné aj na budúci rok. Trošku viac dynamiky by preto určite nebolo na škodu.
<P>
Po druhé, rada by som upriamila vašu pozornosť na navrhované prešetrenie výnosov z reťazca potravinovej výroby. Uvedomili ste si, pani komisárka, že napríklad ekonomický výnos z tohto jablka vo vašom supermarkete je 22 % a v distribučnom obchode 23 %, pričom primárny producent tohto jablka, poľnohospodár, bez úsilia ktorého by tu toto jablko nebolo, utrpel za niekoľko ostatných rokov stratu v podobe negatívneho výnosu mínus 4 %?
<P>
Prostredníctvom štúdie, ktorú navrhujeme, by sme radi monitorovali postavenie farmárov. Koniec koncov, ak chceme v Európe udržať poľnohospodársku výrobu, budeme musieť monitorovať postavenie primárnych producentov a koncentráciu moci v reťazcoch, akými sú napríklad veľké supermarkety. Dúfam, pani komisárka, že spolu s vaším kolegom zodpovedným za konkurencieschopnosť sa budete chcieť do tohto problému zahryznúť.
<SPEAKER ID="311" NAME="Göran Färm" AFFILIATION="PSE">
(SV) Vážený pán predsedajúci, ako spravodajca Výboru pre priemysel, výskum a energetiku pre rozpočet by som sa rád poďakoval pani Haugovej za to, že si tak pozorne vypočula naše priority, ktoré v rozpočte dali o sebe jasne vedieť. Svojmu švédskemu euroskeptickému kolegovi pánovi Lundgrenovi, ktorý pred chvíľou vystúpil a ktorý charakterizoval rozpočet ako slabomyseľný, by som povedal iba to, že rozpočet sa nezlepší tým, že on sám navrhne úplné zrušenie niektorých najlepších častí rozpočtu týkajúcich sa napríklad úradu pre námornú bezpečnosť a programu Mládež v akcii.
<P>
Rozpočet EÚ má však problémy, to je isté. Trojitá kríza, ktorú zažívame, ukazuje, kde je kameň úrazu. Mám na mysli klimatickú krízu, potravinovú krízu a finančnú krízu. Výbor pre priemysel, výskum a energetiku navrhuje zvýšenie o najmenej 5 % vo všetkých operatívnych finančných prostriedkoch súvisiacich s klímou a energetikou, ale to je stále len kvapka v mori. Ako socialista vidím potrebu potravinovej pomoci, ale rozprava o financovaní odhaľuje nedostatky v rozpočtovom systéme. Ukazuje, aké ťažké je angažovať sa v závažnejších zmenách priorít. Prezident Sarkozy včera upozornil, že v dôsledku krízy je potrebné spoločné úsilie zacielené na európsky obchod a priemysel, ale v rozpočte EÚ takéto zdroje nie sú. Výbor pre priemysel, výskum a energetiku signalizuje potrebu lepšieho financovania pre malé a stredné podniky, ale aj toto je len kvapka v mori.
<P>
Namiesto toho sme nútení vymýšľať jeden dočasný nástroj za druhým. Máme nástroje flexibility, globalizačný fond, fond solidarity a potravinový nástroj a čoskoro budeme mať špeciálny mechanizmus na dohľad nad príjmami z budúcich práv na predaj emisií. Myslím, že je čas uskutočniť ambicióznejšiu a prezieravejšiu revíziu dlhodobého rozpočtu. Teraz, keď máme vykonať strednodobú revíziu, máme príležitosť zabezpečiť, aby bola lepšie prispôsobená zvládaniu čoraz zložitejšej reality, v ktorej žijeme a v ktorej sú potrebné radikálne opatrenia. (rozprava)
<SPEAKER ID="312" NAME="Seán Ó Neachtain" AFFILIATION="UEN">
Vážený pán predsedajúci, najdôležitejším aspektom tohto rozpočtu je to, ako pomáha európskemu hospodárstvu ako celku a ako ho podporuje, a súčasne hospodárstvo aj rozvíja a posilňuje - práve toto v súčasnosti naozaj potrebujeme. Preto v rozpočte vítam podporu výskumných programov a rozvoj nových technológií, pretože bez rozvoja takýchto technológií nemôžeme dúfať v konkurencieschopnosť v našom hospodárstve.
<P>
Bol by som rád, keby sa táto podpora sprístupňovala pre všetky regióny v Európe, nielen v oblastiach, kde prevládajú mestá, ale aj vo vidieckych komunitách. V najbližších rokoch by som rád videl aj silnú podporu pre zdravotné kontroly SPP s cieľom zabezpečiť lokálne dodávky zdravých potravín, aby ľudia nemuseli byť závislí od dovozu potravín zo vzdialených krajov.
<SPEAKER ID="313" NAME="Margaritis Schinas" AFFILIATION="PPE-DE">
(EL) Vážený pán predsedajúci, vo volebnom roku by mal mať rozpočet dve výrazné charakteristické vlastnosti: po prvé, zdroje, ktoré odrážajú ambície Európskej únie, a po druhé, politické odkazy a odpovede na očakávania priemerného občana, najmä v súčasnej zložitej hospodárskej klíme.
<P>
Ak hodnotíme návrh rozpočtu, ktorý máme pred sebou, na základe týchto kritérií, suma, ktorá zodpovedá platbám na úrovni 0,96 % HDP Spoločenstva, je v zásade primeraná, ale len v prípade, ak ju Rada v druhom čítaní nezredukuje. Verím, že pán minister bude venovať tomuto bodu osobitnú pozornosť.
<P>
Situácia je lepšia, pokiaľ ide o politické odkazy a politické ciele, kde sme naozaj finančne pokryli základné priority spoločnosti. Bez toho, aby som zachádzal do väčších podrobností, by som rád s vaším dovolením spomenul jeden osobitný veľký problém, ktorý sa týka našej krajiny a iných krajín na juhu Európskej únie, a to otázku ilegálneho prisťahovalectva.
<P>
Tisíce Iračanov, Kurdov, Afgáncov a Gruzíncov sa v súčasnosti zhromažďujú v Turecku a pokúšajú sa hromadne vniknúť do Európskej únie. Grécko a ďalšie krajiny v južnej Európe musia so skromnými zdrojmi vyvíjať obrovské úsilie na to, aby kontrolovali ilegálne prisťahovalectvo. Len v roku 2007 sme mali v Grécku 110 000 ilegálnych prisťahovalcov a do septembra tohto roku ich bolo vyše 80 000.
<P>
Preto ma teší, že v rozpočte Spoločenstva je po prvý raz samostatná položka na solidaritu Európskej únie s jej členskými štátmi na juhu, a verím, že ju dobre naštartujeme a dlhý čas udržíme.
<SPEAKER ID="314" NAME="Brigitte Douay" AFFILIATION="PSE">
(FR) Vážený pán predsedajúci, presne v deň, keď Parlament, Komisia a Rada podpísali politickú deklaráciu "Komunikovanie o Európe v partnerstve", pričom Rada takto dáva najavo spoločnú vôľu zlepšovať a zosúlaďovať informácie o Európskej únii, ktoré sú určené občanom, diskutujeme o rozpočte na rok 2009 a o rozpočte na "Komunikáciu inštitúcií".
<P>
V tomto volebnom roku a v období narastajúceho skepticizmu v súvislosti s Úniou je zvyšovanie informovanosti občanov o európskych otázkach mimoriadne dôležité. Dúfame, že vo voľbách bude naozaj veľmi veľká účasť. Na to, aby sa to stalo, sú dôležité všetky iniciatívy vytvorené na vysvetľovanie potreby Európy a jej pridanej hodnoty vzhľadom na každodenný život a prípravu na budúcnosť. Pripravované centrum pre návštevníkov v Bruseli je toho súčasťou, ale obávam sa, že niektoré pozmeňujúce a doplňujúce návrhy prijaté vo výbore oneskoria jeho veľmi očakávané otvorenie.
<P>
V mene svojej skupiny by som vlastne rád zdôraznil, ako veľmi sa nevieme dočkať toho, že uvidíme významné investície vo všetkých komunikačných iniciatívach týkajúcich sa občanov a médií najmä na miestnej úrovni. Parlament a Komisiu treba povzbudzovať vo všetkých politikách vytvorených na zvýšenie podpory európskeho projektu medzi občanmi.
<SPEAKER ID="315" NAME="Michael Gahler" AFFILIATION="PPE-DE">
(DE) Vážený pán predsedajúci, sústredím sa na okruh 4, ktorý sa týka vonkajších aktivít EÚ. V oblastiach ako Gruzínsko, Kosovo, Palestína, Afganistan alebo Pakistan, v ktorých dochádzalo alebo dochádza ku konfliktom, chceme dosiahnuť zlepšenia pre ich obyvateľov a zlepšenia v oblasti mierového a humánneho rozvoja.
<P>
Keďže naše finančné plány neposkytli dostatočné množstvo finančných prostriedkov, musíme aj v roku 2009 získať financie od našich členských štátov na intenzívnejšiu prácu. Najmä nesmieme obmedziť naše záväzky a platby v bezprostrednom susedstve, lebo je dôležité, aby kandidátske krajiny, naši susedia vo východnej Európe a partneri v oblasti Stredozemného mora považovali EÚ za spoľahlivého partnera, s ktorým môžu počítať.
<P>
Vzhľadom na plnenie rozpočtu na rok 2008, napríklad iba pre Palestínu, a na počet opravných listov predpovedám, že v roku 2009 sa situácia bude opakovať. Preto by som v súvislosti so zmierovacím stretnutím rád apeloval na predsedníctvo Rady. Dňa 21. novembra spoločne zmobilizujeme nástroj flexibility v súlade s našimi návrhmi, čo znamená, že na budúci rok už nebudeme naklonení pozmeňujúcim a doplňujúcim návrhom. Ako viete, čakajú nás voľby a netušíme, kto bude pred nami sedieť po voľbách.
<P>
Na oblasť zahraničných vecí sme položili ešte väčší dôraz, čo považujem za pozitívny krok. Vyčlenili sme dodatočné prostriedky na publikovanie správ z Európskej únie v perzštine, ktorou sa hovorí v Iráne a Afganistane. Myslím, že je dôležité rozšíriť naše politické stanoviská v týchto oblastiach, aby ich obyvatelia vedeli, aké stanoviská zaujíma Európska únia.
<P>
Rád by som požiadal Komisiu o zmenu politiky v inej oblasti. Ako viete, momentálne existuje sieť politických nadácií pokrývajúcich päť politických zoskupení a podľa našich skúseností sú tieto skupiny, nanešťastie, úplne vylúčené z vykonávania našich politík a podpory demokracie. Dúfam, že na budúci rok sa táto situácia zmení.
<SPEAKER ID="316" NAME="Vicente Miguel Garcés Ramón" AFFILIATION="PSE">
(ES) Vážený pán predsedajúci, máme pred sebou návrh všeobecného rozpočtu na rok 2009, ktorý sa usiluje o upevnenie sociálnej dimenzie a dimenzie ochrany životného prostredia Európskej únie ako priestoru mieru a pokroku.
<P>
Pre symbolickú hodnotu musím vyzdvihnúť najmä dva parlamentné návrhy, ktoré boli začlenené počas rozpravy. Prvý návrh sa týka finančných prostriedkov vyčlenených na európsky výskum vesmíru zameraný na globálne monitorovanie životného prostredia, bezpečnosť občanov a Medzinárodný rok astronómie.
<P>
Druhý návrh sa týkal pilotného projektu o sociálnom cestovnom ruchu, ktorý sa bude snažiť o hľadanie spôsobov na plnenie požiadaviek nových foriem oddychových aktivít. Ľutujeme, že návrh rozpočtu neobsahuje zvláštny fond na obnovu a rekonštrukciu ázijských krajín a krajín v oblasti Karibského mora postihnutých hurikánmi a tajfúnmi.
<P>
Nechceme, aby súčasná celosvetová hospodárska a finančná kríza napokon postihla aj rozpočet EÚ.
<SPEAKER ID="317" NAME="Vladimír Maňka" AFFILIATION="PSE">
(SK) V politickej skupine socialistov zodpovedám za finančné presuny v kategórii "Iné inštitúcie". Z tejto pozície môžem povedať, že proces tvorby rozpočtu a zabezpečenie efektívnosti využívania financií idú pozitívnym smerom. Aj tu sú však rezervy týkajúce sa napríklad politiky v oblasti nehnuteľností. Len dlhodobejšia vízia a plánovacie opatrenia nám pomôžu dosiahnuť výraznejšie finančné úspory.
<P>
Ďalšou rezervou je využitie štúdií v oblasti energetickej náročnosti budov. Najnovšia štúdia Európskeho parlamentu o uhlíkovej stope hovorí o ekvivalente oxidu uhličitého takmer 114 000 ton ročne. Je potrebné prijať sériu opatrení na zníženie emisií o 30 % do roku 2020. Najväčšie zdroje znečistenia pochádzajú z vykurovania a elektrickej energie v samotných budovách a v doprave osôb medzi bydliskom a zamestnaním, ako aj medzi tromi hlavnými pracoviskami.
<P>
Pred koncom roka očakávam od generálneho tajomníka Európskeho parlamentu, že po analýzach predloží akčný plán, aby sme podnikli čo najskôr kroky, ktoré povedú k úsporám financií a čistejšiemu životnému prostrediu.
<SPEAKER ID="318" NAME="Ville Itälä" AFFILIATION="PPE-DE">
(FI) Vážený pán predsedajúci, najprv by som rád poďakoval obom spravodajcom za ich vynikajúcu prácu a povedal, že je zaujímavé, že v tomto volebnom období sa nám na rozdiel od predchádzajúcich rokov podarilo dosiahnuť konsenzus, azda aj politický, aj napriek nadchádzajúcim voľbám. To je úžasné.
<P>
Rád by som sa venoval tomu, že Výbor pre rozpočet predstavil vlastný rozpočtový riadok pre stratégiu pre oblasť Baltického mora. To je mimoriadne dôležité. Komisia pripravuje vlastnú stratégiu pre oblasť Baltického mora na budúci rok, bez financovania je však každá stratégia nezmyselná a financovanie treba zabezpečiť takýmto spôsobom.
<P>
V tejto záležitosti ide najmä o životné prostredie. Baltické more je takmer mŕtve a z tohto hľadiska je škvrnou na mape Európy. Čaká nás množstvo práce. Ide o naše vzťahy s Ruskom, o energetickú politiku, o lodnú dopravu a o hospodárstvo - veľmi dôležité oblasti. Spomenutý rozpočtový riadok môžeme využiť na to, aby sme tieto oblasti uviedli do poriadku.
<SPEAKER ID="319" NAME="Reimer Böge" AFFILIATION="PPE-DE">
(DE) Vážený pán predsedajúci, najprv by som rád zablahoželal spravodajcom: pánu Lewandowskému, ktorý sa práci na návrhu rozpočtu Parlamentu venoval veľmi rozvážne a pokojne, a pani Haugovej, ktorá pracovala s veľkým zanietením a predstavila nám veľmi účinnú stratégiu rozpočtu Komisie. Široká dohoda, ktorú dúfam dosiahneme pri zajtrajšom hlasovaní, by mala vyslať jasný politický odkaz, najmä vzhľadom na zmierovacie konanie 21. novembra.
<P>
Najmä za súčasných okolností je absolútne jasné, že rast, pracovné miesta, transeurópska dopravná sieť, celoživotné vzdelávanie, boj proti zmene klímy, európske dopravné siete a bezpečnosť vonkajších hraníc musia prebiehať tak, ako sme určili. V oblasti zahraničnej politiky sú dôsledná susedská politika a globálny rozvoj, krízové riadenie a koncepcia integrácie Európskej únie dôležitejšie než kedykoľvek predtým. Preto tá otázka o platbách, vážená pani komisárka. Na konci procesu sa úroveň platieb vyhodnotí veľmi rôzne v závislosti od kategórie. Spomenuli ste tému rezerv a všimol som si, že okrem tejto záležitosti nemáte výhrady voči prioritám a ťažiskovým záujmom Parlamentu. To je dobrý signál pre rokovania.
<P>
Vážený pán Jouyet, sme radi, že ste tu dnes v mene francúzskeho predsedníctva, lebo francúzske predsedníctvo nebolo vždy prítomné na októbrových rozpravách o rozpočte. Považujem to za dôkaz dobrej spolupráce, ktorú sme začali. Samozrejme ste museli začať svoju reč ako minister financií tým, že je všetko pridrahé a požiadavky sú privysoké. Pohybujeme sa, aj v oblastiach, o ktorých sa hlasuje, hlboko pod horným limitom viacročného finančného plánu.
<P>
Medzi riadkami sa však dalo vyčítať, že ste ochotný rokovať, ako ste povedali, pokiaľ ide o potravinový nástroj pomoci a aj v iných prioritách zahraničnej politiky ako spoločná zahraničná a bezpečnostná politika, Kosovo, Palestína, Afganistan a Gruzínsko - ide o hľadanie a nachádzanie najvhodnejšej kombinácie nástrojov. Sme na to pripravení a využijeme všetky možnosti, ktoré nám poskytuje Medziinštitucionálna dohoda a zásady týkajúce sa rozpočtu. V tejto súvislosti sa tešíme na konštruktívne rokovania.
<SPEAKER ID="320" NAME="Jan Olbrycht" AFFILIATION="PPE-DE">
(PL) Vážený pán predsedajúci, pani komisárka, rok 2009 bude mimoriadnym obdobím, keďže sa bude týkať vhodného uplatnenia investícií súvisiacich s kohéznou politikou. Bude to v poradí už tretí rok založený na pravidle n + 3, čo znamená, že naše nádeje neupriamime na podpisovanie dohôd, ale skôr na plné vykonanie konkrétnych opatrení, čím sa každý pokus o zníženie financovania v rámci kohéznej politiky stáva veľmi nebezpečný.
<P>
Rád by som upozornil na skutočnosť, že isté hlasy v Európskom parlamente spájajú výsledky auditu Európskeho dvora audítorov s plánovaním rozpočtu, v dôsledku čoho teraz rozpravu o rozpočte ovplyvňujú dobre známe poznámky o približne dvanástich percentách nešpecifikovaných výdavkov. Dúfam, že Parlament a aj vážená pani komisárka odmietnu akékoľvek súvislosti a vyčlenenie rezerv tohto charakteru.
<SPEAKER ID="321" NAME="Jean-Pierre Jouyet" LANGUAGE="FR">
Vážený pán predsedajúci, pani komisárka, dámy a páni, táto rozprava sa nám trošku natiahla, ale bola veľmi zaujímavá. Chcem povedať, že súhlasíme s prioritami, ktoré vyjadrili vaši spravodajcovia a pán Böge, a skutočne si želáme úzku spoluprácu.
<P>
Ľutujem, že nehovorím ako minister financií pán Böge, ale počas tohto predsedníctva je to takto a môžem Parlament ubezpečiť, že si v rámci tohto postupu želáme dosiahnuť dohodu.
<P>
Chcem vás ubezpečiť, že v rámci obmedzení, ktoré som spomenul, Rada prejaví konštruktívny postoj, ktorý je naším cieľom, v rámci spomenutého rámca priorít - v tejto súvislosti sa obraciam na Komisiu a Parlament. Všimol som si dôraz kladený najmä na zahraničnú politiku, komunikáciu a na otázky spojené s rozpočtovými pravidlami a s eurom. Zaznamenal som tieto záležitosti a aj vyjadrené potreby vašej inštitúcie a tiež to, že na záver tejto rozpravy musíme vyčleniť dve témy.
<P>
Prvou z nich je diskusia o budúcnosti európskeho rozpočtu. Vypočul som si pani Guyovú-Quintovú a ostatných rečníkov, mnohé poznámky však treba prediskutovať v kontexte ustanovenia o preskúmaní finančného rámca. Komisia, Európsky parlament a členské štáty musia v tomto kontexte zaujať stanovisko a vytvoriť viacročný finančný rámec do budúcnosti. Hovorili sme o tomto s pánom Bögem. Pod vplyvom súčasných okolností sme sa v predsedníctve venovali aj iným súrnym záležitostiam.
<P>
Druhou témou sú záležitosti, ktoré sú v rámci rozpočtového postupu na rok 2009 ohrozené. V tejto súvislosti musíme vypracovať realistický a vyrovnaný rozpočet a nájsť riešenia pre financovanie potravinového nástroja - hovorím to kvôli zápisnici - lebo to je naším spoločným cieľom. Toto je v súčasnosti dôležitou politickou prioritou pre všetky inštitúcie Spoločenstva a dúfame, že aj v tejto záležitosti nájdeme optimálnu kombináciu rôznych zdrojov.
<SPEAKER ID="322" NAME="Jutta Haug">
spravodajkyňa. - (DE) Vážený pán predsedajúci, ďakujem všetkým, ktorí sa zúčastnili tejto rozpravy. Vážená pani komisárka, vám chcem povedať, že viem - všetci vieme, že Komisia nikdy nie je nadšená, keď Parlament tvorí rezervy. Máme pre to pochopenie, pretože ste to vy, kto to pocíti, ale ako ukáže zajtrajšie hlasovanie, tento rok sme chceli stanoviť podmienky rozpustenia rezerv, ktoré by ste mali vedieť úplne nezávisle splniť.
<P>
Tieto podmienky nie sú odtrhnuté od reality a preto sa nemusíte na nikoho spoliehať a nikoho nútiť k tomu, aby ste sa dostali k svojim peniazom. Parlament bol v tomto prípade veľmi racionálny. V prevažnej väčšine prípadov budeme schopní uvoľniť rezervy pomerne rýchlo, do druhého čítania, pretože splníte podmienky, ktoré sme stanovili. O tom som presvedčená.
<P>
Vážený pán Jouyet, chápem, že nám dnes nemôžete nič konkrétne sľúbiť, ale predpokladám, že ste vaše slová o uznaní a potrebe ovzdušia spolupráce mysleli vážne. Dovoľte mi jednu poznámku k vašej prosbe o zohľadnení kontextu finančnej politiky, v ktorom sa nachádzame. Tento kontext podľa mňa presahuje naše možnosti. Náš rozpočet dosahuje takmer 130 miliárd EUR a spoločne máme priestor na manévrovanie s niekoľkými stovkami miliónov. Mohli by sme o tom polemizovať, ale nijako sa to nevzťahuje na širší kontext, ktorý ste spomenuli.
<P>
Opäť chcem vyjadriť vďaku všetkým mojim kolegom. Verím, že zajtrajšie hlasovanie prebehne po tak dobre pripravenej rozprave pomerne rýchlo.
<SPEAKER ID="323" NAME="Janusz Lewandowski" LANGUAGE="PL">
Vážený pán predsedajúci, rád by som využil dodatočný čas na vyjadrenie podpory mnohým hlasom poslancov z rôznych politických skupín o kritickej situácii štvrtého okruhu rozpočtu, ktorí sa zasadzujú za medzinárodné ambície Európskej únie. Dobre si pamätám záver rokovaní o finančných výhľadoch, kedy bol záver Parlamentu jasný: táto časť je financovaná nedostatočne. Táto situácia sa rok čo rok opakuje a zakaždým sa pri rokovaniach o rozpočte objavia nové body, v ktorých nevieme dosiahnuť zhodu. Aj tento rok bola situácia rovnaká, pričom máme obrovské záväzky týkajúce sa potravinovej pomoci, Kosova, Afganistanu a Palestíny, ktoré sme v Parlamente často spomínali, rovnako ako záväzky voči Gruzínsku, pri ktorom nejde iba o orientáciu krajiny, ale boli spomenuté aj otázky bezpečnosti alternatívnych zdrojov energie. Odpoveďou musí byť dohoda o prehodnotení medziinštitucionálnej dohody a nie každoročné plátanie finančných plánov v čase, kedy sme pritlačení k stene. Ďakujem všetkým, ktorí sa vyjadrili k rozpočtu Parlamentu a iných inštitúcií.
<SPEAKER ID="324" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 23. októbra 2008.
<P>
Písomné vyhlásenia (článok 142)
<SPEAKER ID="986" NAME="Louis Grech  " AFFILIATION="PSE">
písomne. Otázkou je, či má EÚ dostatočné zdroje a vytvorí dostatočné zdroje financovania primeraného uplatnenia opatrení na zmiernenie rizík, stabilizáciu a adaptáciu emisií.
<P>
Vo všeobecnosti nemôže rozpočet EÚ v súčasnej podobe účinne riešiť záležitosti súvisiace so zmenami klímy. S výnimkou niekoľkých iniciatív a programov chýba rozpočtu EÚ jasná a integrovaná stratégia na riešenie záležitostí týkajúcich sa zmien klímy.
<P>
Preto si myslím, že vytvorenie špeciálneho "fondu proti zmenám klímy" alebo separátneho rozpočtového riadka by výrazne zlepšilo schopnosť EÚ účinne reagovať na záležitosti týkajúce sa zmien klímy z rozpočtového a finančného hľadiska.
<P>
Hlavným zdrojom financovania by mali byť príjmy z obchodovania s emisiami v súlade so systémom EÚ na obchodovanie s emisnými kvótami. Podľa odhadov by systém obchodovania s emisiami mohol ročne generovať príjmy vo výške niekoľkých miliárd eur. Týmto systémom by sa zaoberala EÚ, ktorá by ho aj koordinovala, čím by sa zaručila náhodnosť výberu regiónov.
<P>
Cezhraničné znečisťovanie ovzdušia možno najlepšie riadiť na nadnárodnej úrovni, najmä v oblasti prideľovania zdrojov a podpory, ktoré by mali byť založené na potrebách a najvyššom účinku a nemalo by byť vopred určené pre jednotlivé štáty a regióny.
