<CHAPTER ID="011">
Vysvetlenia hlasovania
<SPEAKER ID="139" NAME="Andrzej Jan Szejna" AFFILIATION="PSE">
písomne. - (PL) Hlasoval som v prospech správy pána Costu k pozmeňujúcemu a doplňujúcemu návrhu dohody medzi Európskym spoločenstvom a Marockým kráľovstvom o určitých aspektoch leteckých služieb. To sa vzťahuje na návrh rozhodnutia Rady o odsúhlasení protokolu, ktorý pozmeňuje a doplňuje Dohodu medzi Európskym spoločenstvom a Marockým kráľovstvom o určitých aspektoch leteckých služieb, s cieľom vziať do úvahy pristúpenie Bulharskej republiky a Rumunskej republiky do Európskej únie.
<P>
Protokol umožňuje zásadné zmeny v bilaterálnych dohodách o leteckých službách medzi Marockým kráľovstvom a Bulharskou republikou a Rumunskou republikou po pristúpení posledných dvoch menovaných krajín do Európskej únie.
<P>
Obe krajiny už skôr uzavreli s Marokom dohody o leteckých službách, a to Bulharsko v roku 1966 a Rumunsko v roku 1971. Európske spoločenstvo však uzavrelo dohodu horizontálnej povahy v decembri 2006. Je preto nevyhnutné prispôsobiť tieto dohody právnym predpisom Spoločenstva a umožniť obom novým členským štátom pristúpiť k dohode horizontálnej povahy.
<SPEAKER ID="141" NAME="Silvia-Adriana Ţicău  " AFFILIATION="PSE">
písomne. - (RO) Rumunskí poslanci Európskeho parlamentu zo Socialistickej skupiny sa zdržali hlasovania o správe týkajúcej sa dohôd medzi ES a Gruzínskom, Libanonom, Maldivami, Moldavskom, Singapurom a Uruguajom o určitých aspektoch leteckých služieb kvôli odkazu uvedenému v texte Dohody s Moldavskou republikou na moldavský jazyk vo fráze "Uzatvorené v Luxemburgu vo dvoch vyhotoveniach v bulharčine, češtine, dánčine, holandčine, angličtine, estónčine, fínčine, francúzštine, nemčine, gréčtine, maďarčine, taliančine, lotyštine, litovčine, maltčine, poľštine, portugalčine, rumunčine, slovenčine, slovinčine, španielčine a švédčine a v moldavskom jazyku".
<P>
Delegácia rumunských sociálnych demokratov zdôrazňuje, že účasť Rumunska na tejto dohode neznamená uznanie označenia "moldavský" jazyk. Rumunskí poslanci zo Socialistickej skupiny v Európskom parlamente znovu opakujú, že v súlade s faktickými a vedeckými dôkazmi vrátane interpretácie Akadémie vied Moldavskej republiky (zo septembra 1994) je správnym označením rumunský jazyk.
<P>
Je nevyhnutné brať do úvahy skutočnosť, že v mnohých iných dohodách Komisia použila neutrálne znenie "Uzatvorené v...v...dňa...mesiaca...roku...v dvoch vyhotoveniach v každom z úradných jazykov strán dohody, pričom každý text má rovnakú právnu moc".
<P>
Ľutujeme skutočnosť, že toto znenie sa nepoužilo v dohodách s Moldavskou republikou, odporúčame používanie tohto neutrálneho znenia v úradných dokumentoch týkajúcich sa vzťahu EÚ s Moldavskou republikou.
<SPEAKER ID="142" NAME="Brian Simpson  " AFFILIATION="PSE">
písomne. - Svojím vyjadrením podpory tejto správe chcem stručne upozorniť na problémy, s ktorými sa stále stretávajú letecké spoločnosti EÚ, pokiaľ sa týka práv preletov cez Rusko.
<P>
Nielen že sa tieto práva obmedzujú ruskými úradmi, sú také drahé, sú udeľované diskriminačným spôsobom a spôsobom, ktorý zreteľne znevýhodňuje letecké dopravné spoločnosti z EÚ, hlavne tie, ktoré lietajú viacero trás na Ďaleký východ.
<P>
O tomto probléme sa pomerne dlho vie, ale neochota ruských úradov znovu rokovať o tejto otázke s EÚ je nákladná, a neprináša ani žiadnu pomoc.
<P>
Teraz potrebujeme, aby Komisia a ruské úrady znovu oživili svoje úsilie o nájdenie riešenia tohto veľmi závažného problému.
<SPEAKER ID="144" NAME="Andreas Mölzer  " AFFILIATION="NI">
písomne. - (DE) Aj keď k rôznym haváriám reaktorov došlo pred mnohými rokmi, stále ešte platíme cenu za chyby z minulosti. Okamžite po jadrových haváriách sa z našich jedálnych lístkov dočasne odstránili také položky ako zverina, bobuľovité ovocie a huby, aby sa ale po krátkom čase opäť znovu objavili. Je dôležité stanoviť maximálne prípustné povolené hladiny, ale stále ešte nie je dostatok štúdií o účinkoch rádioaktívneho žiarenia na človeka, rovnako ako je nedostatočne preskúmaná rozvíjajúca sa oblasť genetického inžinierstva.
<P>
EÚ sa musí bezodkladne začať venovať týmto dôležitým a s naliehavosťou očakávaným štúdiám vplyvu, pripraviť sa na to, že upustí od jadrovej energie a ponechá na členských štátoch, aby prijali svoje vlastné rozhodnutie o využívaní genetického inžinierstva. Zdržal som sa hlasovania, pretože uvedené body sa v správe neriešili zodpovedajúcim spôsobom.
<SPEAKER ID="146" NAME="Ian Hudghton  " AFFILIATION="Verts/ALE">
písomne. - Spoločná organizácia trhu s produktmi rybolovu má zaistiť stabilitu na trhu a istotu príjmu pre tých, ktorí sú do odvetvia zapojení. Tieto ciele a iste také ciele stanovené v Zmluve o ES sú hodnotné a mali by viesť k prosperite rybárskych komunít v Európe.
<P>
Bohužiaľ, ale posledné dve a pol desaťročia centralizovanej kontroly z Bruselu formou spoločnej rybárskej politiky bola pre tieto komunity ničivá. Prosperujúci trh s ochranou pracovných príležitostí nie je možné dosiahnuť v kontexte spoločnej rybárskej politiky a správa rybolovných zdrojov sa musí vrátiť národom, ktoré sú od rybolovných zdrojov závislé.
<SPEAKER ID="148" NAME="Nils Lundgren  " AFFILIATION="IND/DEM">
písomne. - (SV) Hlasoval som proti správe, pretože sa zaoberá ustanoveniami spoločnej poľnohospodárskej politiky, ktorú chceme zrušiť. Spoločná poľnohospodárska politika vyžaduje radikálnu reformu a my už mnohé roky vyzývame, aby sa táto diskusia otvorila čo najskôr. Myslíme si, že by EÚ mala začať s obmedzovaním poľnohospodárskej podpory už v roku 2010, po tzv. kontrole stavu dlhodobého rozpočtu na roky 2007-2013.
<P>
Preto poslanci júnovej kandidátky (Junilistan) obvykle nemôžu hlasovať pre rôzne správy o poľnohospodárstve, ktoré sa predkladajú Európskemu parlamentu.
<SPEAKER ID="149" NAME="Diamanto Manolakou  " AFFILIATION="GUE/NGL">
písomne. - (EL) Hygiena rastlín a vydávanie osvedčení pre rozmnožovací materiál pre rastliny, ktoré prinášajú ovocie, majú pre výrobcov najvyššiu dôležitosť, pretože to, ako sa na začiatku založí ovocný sad, keď všetko prebehne v poriadku, je zárukou dobrej výroby. Nepochybne je potrebné prispôsobiť právne predpisy vývoju v odvetví.
<P>
Avšak napriek tomu, že súhlasíme so správou pána Gklavakisa, máme výhrady k tým pozmeňujúcim a doplňujúcim návrhom, ktoré akceptujú geneticky modifikovaný rozmnožovací materiál, dokonca aj ako odnože, a nesúhlasíme s nimi, pretože to predstavuje riziko pre ľudské zdravie a životné prostredie. Doteraz neexistujú žiadne vedecké štúdie zaručujúce, že neexistujú žiadne účinky. Pokiaľ ide o dovoz z tretích krajín, súhlasíme, že by nemali existovať žiadne odchýlky, pretože existujú riziká šírenia patogénov v Európskej únii, s následkami pre výrobu, kvalitu produktu a príjmy v poľnohospodárstve.
<SPEAKER ID="151" NAME="Ilda Figueiredo  " AFFILIATION="GUE/NGL">
písomne. - (PT) Obhajujeme uplatnenie zásady subsidiarity. V dôsledku toho súhlasíme, že by Spoločenstvo nemalo narušovať právomoci členských štátov. To je napríklad prípad miestne poskytovaných služieb, v rámci ktorých sa nerozvíjajú žiadne cezhraničné aktivity, a preto nemajú v zásade žiadny vplyv na fungovanie vnútorného trhu. V dôsledku toho musí mať každý štát úplnú voľnosť konania v oblasti nepriameho zdaňovania a stanovovania sadzieb DPH.
<P>
Dokonca aj keď Rada rozhodne o definitívnom systéme zdaňovania transakcií v rámci Spoločenstva, malo by sa členským štátom umožniť, aby uplatňovali znížené sadzby alebo možno dokonca aj nulové sadzby na potraviny a lieky, a takisto na miestne poskytované sadzby vrátane služieb a dodávok tovarov spojených so vzdelávaním, dobrými životnými podmienkami, prácou sociálneho zabezpečenia a kultúrou.
<P>
Aj keby sa o definitívnom systéme zdaňovania transakcií v rámci Spoločenstva rozhodlo do konca roku 2010, členské štáty by mali mať možnosť uplatniť znížené sadzby DPH s cieľom posilniť existenciu a udržať miestne poskytované služby, a takisto ich rolu pre formálne hospodárstvo.
<SPEAKER ID="152" NAME="Bruno Gollnisch  " AFFILIATION="NI">
písomne. - (FR) Výnimočne sme boli v pokušení hlasovať v prospech správy o DPH predloženej týmto Parlamentom. Podporuje upustiť od cieľu definitívnych opatrení založených na zdanení v krajine spotreby a tento cieľ samotný ospravedlnil zvýšenú harmonizáciu sadzieb. Zastáva sa takisto zásady subsidiarity, ktorá by členským štátom umožnila uplatniť nulovú DPH na miestne poskytované služby, ako je spoločné stravovanie alebo iné aspekty, ako riešenie sociálnych, vzdelávacích a kultúrnych cieľov. Snaží sa takisto o zachovanie mnohých výnimiek, ktoré by mali postupne končiť v rokoch 2007 až 2010. So všetkým uvedeným súhlasíme.
<P>
Nemôžeme ale súhlasiť so želaním zachovať európske právne predpisy o DPH a želaním zabezpečiť rovnaké sadzby, až sa stane čokoľvek, v mene zjednodušenia obchodu a colných formalít pre obchodovanie v rámci EÚ. Zdanenie je výhradnou zodpovednosťou jednotlivých krajín a rozdiely týkajúce sa jedného typu dane často kompenzujú nerovnosti v prípade inej dane. Nie sú preto vždy neoprávnené.
<SPEAKER ID="153" NAME="Małgorzata Handzlik  " AFFILIATION="PPE-DE">
písomne. - (PL) V kontexte pokračujúcej diskusie o prechodných sadzbách DPH sa Európsky parlament požiadal o vyjadrenie svojho stanoviska k rozšíreniu dočasných ustanovení týkajúcich sa týchto sadzieb. Dnes o tomto stanovisku hlasujeme. Dosť sa s ním meškalo, keďže vieme, že sa Európska únia rozhodla pokračovať v uplatňovaní preferenčných sadzbe DPH po 1. januári 2008.
<P>
Pre krajiny, ktoré sa pripojili k Únii v roku 2004, je to samozrejme správne rozhodnutie, a my ho plne podporujeme. Stanovisko Parlamentu k tejto téme je jednoznačné a trvá na zachovanie určitých dočasných ustanovení týkajúcich sa sadzieb DPH. Toto rozhodnutie si zaslúži širokú podporu.
<SPEAKER ID="154" NAME="Ian Hudghton  " AFFILIATION="Verts/ALE">
písomne. - Hlasoval som za správu o DPH, ktorú vypracovala pani van den Burgová. Táto správa zdôrazňuje dôležitosť zásady subsidiarity v záležitostiach zdaňovania a, ako som správne presvedčený, uvádza, že táto zásada by mala platiť tam, kde služby nemajú žiadny cezhraničný prvok, a nemajú teda ani žiadny vplyv na vnútorný trh.
<SPEAKER ID="155" NAME="Jean-Claude Martinez  " LANGUAGE="FR">
Pokiaľ ide o DPH, Komisia nemôže nikdy konať správne. V 80. rokoch 20. storočia žiadala správa pána Cockfielda rozpätie sadzieb DPH. V skutočnosti existovala len minimálna sadzba vo výške 15 %, 5 % ako bežná sadzba a znížená sadzba.
<P>
Potom chcela Európska komisia DPH v sadzbe uplatňovanej krajiny pôvodu. V praxi sa DPH vyberala v sadzbe uplatňovanej krajiny určenia. Išlo o provizórny systém, ktorý sa stal systémom definitívnym: tzv. "Bolkensteinova DPH" sa nezaviedla. Tak teda boli nižšie sadzby DPH pre francúzske zariadenia pre spoločné stravovanie, CD disky a činnosti vytvárajúce pracovné sily.
<P>
Komisia ustúpila aspoň dočasne vo svojom zozname v prílohe H k šiestej smernici v roku 1977, pretože si uvedomila, že by Nemci ťažko mohli riadiť svoje mercedesy do reštaurácie na hraniciach, kde by si dali obed s nízkou DPH.
<P>
Aká škoda, že si v roku 1993 neuvedomila, že bez kontrol na hraniciach je DPH v rámci Spoločenstva nevyčerpateľným zdrojom rozsiahleho podvodu. Filozofická logika DPH, čo je inteligentná daň, pretože je hospodársky neutrálna, je pre širokú väčšinu úradníkov Komisie neprístupná. Preto ich právne predpisy k tejto téme v posledných 20 rokoch neustále zlyhávali.
<SPEAKER ID="156" NAME="Joseph Muscat  " LANGUAGE="MT">
Rád by som upozornil na dva pozmeňujúce a doplňujúce návrhy, ktoré som predložil a ktoré sa schválili v záverečnej správe.
<P>
Prvý návrh uvádza, že by každá krajina mala mať právo uplatňovať znížené sadzby DPH alebo, vo výnimočných prípadoch, dokonca aj nulové sadzby na základné tovary a služby, ako sú potraviny a lieky, zo sociálnych dôvodov a dôvodov ochrany životného prostredia a v prospech spotrebiteľa.
<P>
Druhý návrh uvádza, že by malo byť možné uplatniť znížené alebo dokonca nulové sadzby DPH na tovary spojené so vzdelávaním, sociálnym zabezpečením a kultúrou.
<P>
V súčasnej dobe sa už môžu uplatňovať znížené sadzby DPH na tovary spojené so vzdelávaním. Tento pozmeňujúci a doplňujúci návrh to podporuje.
<P>
Apelujem na Radu ministrov, aby sa riadila politikou Európskeho parlamentu.
<SPEAKER ID="158" NAME="Ilda Figueiredo  " AFFILIATION="GUE/NGL">
písomne. - (PT) Dôvodom, prečo sme sa zdržali hlasovania o tejto správe, sú pochybnosti obklopujúce založenie podniku ARTEMIS, jeho fungovanie a jeho riadenie. Vytváranie spoločných podnikov v kontexte partnerstva medzi súkromným a verejným sektorom, ako je tomu v prípade založenia podniku ARTEMIS s cieľom zavedenia spoločnej technologickej iniciatívy, ako sa vysvetľuje v tejto správe, obsahuje myšlienku využitia verejných zdrojov na súkromné účely a záujmy, kým spolupráca v inom smere, buď finančnom alebo v smere obsahujúcom prenos znalostí, zdá sa chýba.
<P>
V tomto kontexte sa tieto ciele zdajú byť vo vzájomnom rozpore, pretože pilier súkromnej iniciatívy sa zakladá na hromadení ziskov, kým pilier verejnej služby sa zakladá na službe verejného záujmu a na odozve voči záujmom obyvateľstva.
<P>
Avšak investícia do výskumu, hlavne v oblasti integrovaných systémov IT, je príspevkom, ktorý považujeme za zásadný pre rozvoj technológie v Európe.
<SPEAKER ID="159" NAME="Janusz Lewandowski  " AFFILIATION="PPE-DE">
písomne. - (PL) Vážená pani predsedajúca, ARTEMIS je prvým zo štyroch navrhnutých spoločných podnikov so spoločným cieľom a odôvodnením. Ostatné sú Čistá obloha, ENIAC a inovačné lieky. Všetky štyri podniky majú dokonca spoločné sídlo v Bruseli, ktorý zostáva spoločným hlavným mestom pre Flámov a Valónov.
<P>
Výbor pre rozpočet Parlamentu vyjadril svoju podporu týmto štyrom novým inštitúciám uvedeným v siedmom rámcovom programe. Urobil tak v nádeji, že model partnerstva medzi súkromným a verejným sektorom, ktorý bol pre nich navrhnutý, preukáže väčšiu mieru reálnosti ako v prípade Programu Galileo. Je však potrebné poznamenať, že časový rámec a rozpočtové opatrenia pre podnik ARTEMIS a ostatné spoločné podniky (2008-013) nie sú v súlade so štandardnými finančnými opatreniami uvedenými v sedemročnom finančnom výhľade na roky 2007-2013. To by mohlo v budúcnosti spôsobiť určité problémy.
<P>
Zaregistrovali sme takisto relatívne nízku sumu pridelenú na správne náklady v delení celkových výdajov na tieto štyri spoločné podniky, konkrétne 84 miliónov na roky 2008 - 2017. Táto suma predstavuje okolo 3,5 % celkových výdajov a je dôvodom našich obáv. Otázka šírenia inštitúcií v rámci Európskej únie však zostáva otvorená a nezahrňuje inštitucionálnu rekonštrukciu siedmeho rámcového programu.
<SPEAKER ID="161" NAME="Miroslav Mikolášik" AFFILIATION="PPE-DE">
(SK) Iniciatíva pre inovačné lieky je jedinečná iniciatíva zavedená Európskou komisiou a Európskou federáciou farmaceutického priemyslu a združení, ktorá bude mať k dispozícii rozpočtové prostriedky v celkovej výške 2 miliardy EUR, a to až do roku 2013. A preto som aj ja v hlasovaní túto správu podporil.
<P>
Som presvedčený, že takéto partnerstvo súkromného a verejného sektora bude mať veľmi pozitívny dopad na rýchlejšiu distribúciu vhodnejších a bezpečnejších liekov občanov.
<P>
Som rád, že iniciatíva pre inovačné lieky umožní zlepšenie výskumu, a tým aj vyvíjanie lepších liekov na liečenie zanedbaných chorôb.
<P>
V druhom rade ako člen združenia malých a stredných podnikov som nadšený z tohto prvého verejno-súkromného partnerstva, ktoré zahŕňa financovanie spolupráce medzi malými a strednými podnikmi, univerzitami, výskumnými centrami, akadémiami a spoločnosťami, ktoré sú členmi Európskej federácie farmaceutického priemyslu a združení (EFPIA).
<P>
Tento spôsob financovania konečne uľahčí prístup k požadovaným zdrojom, a tým vytvorí priaznivé podmienky pre výskumnú sféru Európskej únie, a teda aj pre jej konkurencieschopnosť. Naše členské štáty by očakávané výsledky...
<P>
(predsedajúca prerušila rečníka)
<SPEAKER ID="162" NAME="Zuzana Roithová" AFFILIATION="PPE-DE">
. - (CS) Pani predsedajúca, patrím k tým, ktorí kritizujú slabú spoluprácu medzi veľkými firmami a univerzitami a aj to, že finančné zdroje pre výskum v Únii sú nízke pre len tretinový podiel súkromných zdrojov pri porovnaní s USA. Dnes sme konečne vyslali zo Štrasburgu veľmi dobrú správu pre európsky výskum, pretože sme schválili sedemročný program pre inovatívnu medicínu za 2 miliardy EUR. Inovatívna je ale už samotná forma tohto podniku, ktorý predstavuje partnerstvo súkromného a verejného sektora. Umožní nielen zvýšiť prostriedky o polovicu, ale takisto zjednotiť výskumné ciele. Verím, že to bude nový impulz pre riadenie vedomostí, vzdelávanie a odbornú prípravu. Som presvedčená, že zastavíme trend klesajúcej efektivity európskeho farmaceutického priemyslu a že výsledkom bude kvalitnejšia a dostupnejšia liečba najmä rakoviny a Alzheimerovej choroby. Ďakujem spravodajkyni, ktorá správu doviedla do úspešného druhého čítania.
<SPEAKER ID="163" NAME="Françoise Grossetête  " AFFILIATION="PPE-DE">
písomne. - (FR) Vo svojej funkcii spravodajkyne ma veľmi teší prijatie tejto správy o zakladaní spoločného podniku Iniciatíva pre inovačné lieky (IMI).
<P>
Zavedenie tohto partnerstva verejného a súkromného sektora medzi Európsku federáciu farmaceutického priemyslu a združení (EFPIA) a Európsku komisiu predstavuje zásadný sľubný krok smerom k výskumným programom veľkého rozsahu. Európska komisia je povinná zvážiť európske potreby z iného uhla.
<P>
IMI bude mať v rokoch 2008 až 2013 celkový rozpočet 2 miliardy EUR. Príspevok Európskej komisie vo výške 1 miliardy EUR sa vyplatí malým a stredným podnikom a univerzitám. Veľké spoločnosti budú na druhej strane poskytovať vecné príspevky vo výške zodpovedajúcej tejto sume. Malé a stredné podniky a univerzity sa zapoja tak, že sa vybavia nástrojmi a metodológiami na lepšie predvídanie neškodnosti a účinnosti liekov a poskytne sa im inteligentná infraštruktúra a riadenie znalostí.
<P>
Táto spolupráca medzi prednými spoločnosťami, malými výskumnými centrami, malými a strednými podnikmi a univerzitami im pomôže utvárať svoje výskumné projekty. IMI takisto zlepší predávanie znalostí na univerzitách a v podnikoch a zapojenie menších spoločností do európskeho výskumu.
<SPEAKER ID="164" NAME="Małgorzata Handzlik  " AFFILIATION="PPE-DE">
písomne. - (PL) Téma inovačných liekov je môjmu srdcu obzvlášť blízka, pretože som v Poľsku aktívne zapojená do pomáhania deťom, ktoré trpia vzácnymi prípadmi genetických ochorení. Na tieto deti sa, bohužiaľ, nevzťahujú žiadne programy zdravotného poistenia a lieky, ktoré potrebujú, sú príliš drahé. Vo väčšine európskych krajín sa náklady na lieky, ktoré držia takéto deti pri živote a dávajú im príležitosť žiť takmer normálnym životom, preplácajú.
<P>
Ako poslankyňa Európskeho parlamentu si uvedomujem, ako je európsky prístup k celej tejto otázke liekov dôležitý. Hovorím o inovácii, podpore, ktorú Únia poskytuje výskumu a vedcom, a takisto povzbudzujúcej podpore farmaceutických koncernov zo strany Únie, ktorá ich nabáda k vývoju nových liekov. Podľa môjho názoru je správa vypracovaná pani Grossetêteovou naozaj veľmi dôležitá.
<P>
Súhlasím, že Únia musí prejsť na nový a účinnejší spôsob riadenia výskumu a inovácii zameraných na podporu hospodárskeho rozvoja nášho kontinentu, prinášajúcich úľavu našim občanom alebo v niektorých prípadoch dokonca zachraňujúcich ich životy. Návrh Európskej komisie na vytvorenie spoločných technologických iniciatív bude financovanie projektov harmonizovať a zjednoduší ho.
<P>
Pokiaľ ide o výskumné programy, ktoré sa venujú inovačným liekom, je dôležité zapojiť malé a stredné podniky, univerzity, pacientov, nemocnice a farmaceutický priemysel, aby sa zaistilo, že lieky budú bezpečnejšie, lacnejšie a jednoduchšie dostupné. Partnerstvá verejného a súkromného sektora navrhované Komisiou sú teda skvelým riešením. Predstavujú novú voľbu pre sektor farmaceutického výskumu.
<SPEAKER ID="166" NAME="Teresa Riera Madurell  " AFFILIATION="PSE">
písomne. - (ES) Delegácia španielskych socialistov hlasovala za správu vypracovanú pani Ekovou o vytvorení spoločného podniku Čistá obloha, ale rada by som jasne povedala, že vo všetkých spoločných technologických iniciatívach sa musia prísne dodržiavať základné zásady otvorenosti a transparentnosti. Hlavne pokiaľ ide o spoločný podnik Čistá obloha, delegácia španielskych socialistov vždy podporovala potrebu otvorených a konkurenčných verejných súťaží, aby sa zaistil rovnaký prístup pre účastníkov vo všetkých členských štátoch na základe poctivosti.
<P>
Vzhľadom na to všetko si delegácia španielskych socialistov želá uviesť do záznamu, že podnik Čistá obloha nesmie vytvárať precedens pre budúce spoločné technologické iniciatívy alebo pre iné nástroje siedmeho rámcového programu, a myslí si, že je nevyhnutné, aby sa všetky členské štáty rovnocenne zapojili.
<SPEAKER ID="168" NAME="Carlos Coelho  " LANGUAGE="PT">
Ako európski občania využívame viacero práv vrátane práva na diplomatickú a konzulárnu ochranu. Všetci občania EÚ môžu byť chránení diplomatickými a konzulárnymi úradmi akéhokoľvek členského štátu, kde ich krajina nemá veľvyslanectvo alebo konzulát na území tretej krajiny.
<P>
Význam tejto záležitosti ešte viac vzrastie, ak zvážime, že sú len tri krajiny - Čína, Rusko a USA - kde majú svoje diplomatické a konzulárne zastúpenie všetky členské štáty EÚ.
<P>
Okrem skutočnosti, že sa zastúpenie členských štátov v tretích krajinách môže veľmi líšiť, existujú také prípady, keď takéto zastúpenie neexistuje (ako sú Maldivy).
<P>
Podporujem túto iniciatívu, ktorej cieľom je zaistiť, aby ustanovenie článku 20 Zmluvy o ES a článku 46 Charty základných práv Európskej únie mohli byť účinne uplatňované v praxi, a to položením základov skutočne harmonizovaného základného práva na diplomatickú a konzulárnu ochranu všetkých občanov EÚ, bez ohľadu na ich národnosť.
<P>
Ustanovenie európskej diplomatickej služby s vlastnými právomocami a zodpovednosťami na základe Lisabonskej zmluvy je takisto pozitívne.
<P>
Pretože súhlasím s tým, že je nevyhnutné, aby boli ľudia informovaní, podporujem vytvorenie jednotného európskeho čísla tiesňového volania, ktoré umožní občanom EÚ získavať potrebné informácie, hlavne v kritických a núdzových situáciách.
<SPEAKER ID="169" NAME="Ian Hudghton  " AFFILIATION="Verts/ALE">
písomne. - Hlasoval som za správu vypracovanú pánom Varvitsiotisom, ktorou sa má posilniť diplomatická a konzulárna ochrana občanov EÚ, ktorí žijú v krajinách a cestujú do krajín, kde ich domovský členský štát nemá zastúpenie. Moja vlastná krajina, Škótsko, nemá v súčasnej dobe svoje nezávislé diplomatické zastúpenie nikde vo svete. Som presvedčený, že sa táto situácia v niekoľkých nasledujúcich rokoch pravdepodobne zmení, a teším sa na to, že zástupcovia, ktorých bude mať Škótsko v zahraničí, tam budú pre všetkých občanov EÚ vo chvíľach, keď to bude potrebné.
<SPEAKER ID="170" NAME="Andreas Mölzer  " AFFILIATION="NI">
písomne. - (DE) Prípad medvedíka Mohameda nám opäť objasnil, aké jednoduché je dostať sa v cudzej krajine do úzkych. Nemusí ísť vždy o prírodnú katastrofu, nehodu alebo stratu pasu, kultúrne nedorozumenie môže stačiť. V tejto oblasti toho máme ešte veľa na práci. Napríklad v Turecku, krajine, ktorá žiada o pristúpenie k EÚ, môže byť život pre cestovateľa zo západu nebezpečným, pretože - ako ukazuje najnovšia štúdia - často proklamované zlepšenie ochrany menšín existuje len na papieri a reálna situácia sa v skutočnosti zhoršila.
<P>
Je preto potrebné urobiť dve veci. Prvou je založiť pevnú sieť diplomatických misií, ktoré môžu slúžiť našim občanom ako kotva, a druhou je zaistiť, aby cestujúca verejnosť poznala nielen zodpovednosti veľvyslanca, ale takisto aby vedela, že môže vyhľadať pomoc na veľvyslanectve členského štátu EÚ. S ohľadom na tieto úvahy som hlasoval pre navrhovaný akčný plán.
<SPEAKER ID="171" NAME="Bogusław Rogalski  " AFFILIATION="UEN">
písomne. - (PL) Vo svete sú len tri krajiny, v ktorých majú všetky členské štáty Európskej únie diplomatické a konzulárne zastúpenia, predovšetkým Čína, Spojené štáty a Rusko. V niektorých obľúbených destináciách cestovného ruchu nie je vôbec žiadne zastúpenie.
<P>
Podľa iniciatívy Komisie má každý európsky občan nárok na diplomatickú a konzulárnu ochranu od ktoréhokoľvek iného členského štátu so zastúpením v tretej krajine za rovnakých podmienok ako občania tohto iného členského štátu. Platí to ale len vtedy, keď nemá domovský členský štát v tretej krajine žiadne veľvyslanectvo ani diplomatické zastúpenie. Som za takéto riešenie.
<P>
Bohužiaľ, som však bol prinútený hlasovať proti tomuto návrhu uznesenia vzhľadom na obsah jeho druhej časti. Vzájomná praktická diplomatická a konzulárna pomoc v najširšom zmysle nesmie zahŕňať prevzatie právomocí žiadneho ďalšieho členského štátu. To je ale, bohužiaľ, cieľ, ktorý chce tento návrh uznesenia dosiahnuť.
<SPEAKER ID="172" NAME="Ewa Tomaszewska" AFFILIATION="UEN">
písomne. - (PL) Zdržala som sa hlasovania o diplomatickej a konzulárnej ochrane občanov členských štátov Európskej únie. Je však zrejmé, že by som bola rada, aby sa takáto ochrana poskytovala.
<P>
Dňa 11. septembra 2007 belgická polícia zbila a vzala do väzby pána Borghezia, poslanca Európskeho parlamentu, pred budovou Európskeho parlamentu, aj keď preukázal svoju totožnosť ako poslanec Európskeho parlamentu a informoval políciu o svojej parlamentnej imunite. Tento incident ukazuje, že nie je potrebné vyhľadávať tretie krajiny, aby sme mohli zhodnotiť, že poskytovaná ochrana nie je taká dobrá, ako by mohla byť, dokonca aj v prípade poslancov. Som presvedčená, že by sme sa najskôr mali zaoberať situáciou v našom bezprostrednom okolí.
<SPEAKER ID="174" NAME="Pedro Guerreiro  " LANGUAGE="PT">
Tento siedmy opravný rozpočet na rok 2007 zahŕňa ďalších 4 324,8 milióna EUR v príjmoch, a takisto zníženie o 1 651,4 milióna EUR vo výdajoch, čím umožňuje členským štátom obmedziť svoje príspevky do rozpočtu Spoločenstva približne o 5 976,2 milióna EUR.
<P>
Kým nárast príjmov z veľkej časti spôsobili zostatky DPH a hrubého národného dôchodku, znížené využitie rozpočtu je hlavne zodpovedné za významné zníženie výdajov, pričom tieto škrty zásadne ovplyvnia okruhy súdržnosti, rybolovu, životného prostredia a poľnohospodárstva.
<P>
Neskoré prijatie mnohých operačných programov štrukturálnych fondov na obdobie 2007-2013 (a iné) je vysvetlenie, ktoré podala Komisia a Rada k tomu, prečo nevyužívajú položky odhadované na rok 2007. Tieto sumy sa však neprenášajú do rozpočtu na rok 2008, aby sa v príslušných okruhoch posilnili položky na tieto politiky. Konštatuje sa, že odhadované sumy v rozpočte na rok 2008 pre tieto okruhy sú v rámci okruhov odsúhlasené vo viacročnom finančnom rámci na roky 2007-2013.
<P>
Nevyužitie týchto čiastok v rozpočte Spoločenstva je veľmi znepokojujúce a malo by sa veľmi starostlivo monitorovať vzhľadom na to, že rok 2007 je prvým rokom nového finančného rámca na obdobie 2007-2013 a že pravidlo N+2 sa stále uplatňuje vo vzťahu k predchádzajúcim finančným rámcom, v ktorých sa musia položky plne využiť do roku 2008.
<SPEAKER ID="176" NAME="Małgorzata Handzlik  " AFFILIATION="PPE-DE">
písomne. - (PL) Žijeme v 21. storočí a nemáme inú možnosť, len sa prispôsobiť novým a rýchlo sa meniacim okolnostiam.
<P>
Preto vrelo vítam správu vypracovanú pánom Heatonom Harrisom o zavedení colného a obchodného prostredia bez dokladov v papierovej forme.
<P>
Ustanovenia tohto dokumentu sú pre modernú Európu veľmi dôležité a mala by sa zavádzať ako urgentná záležitosť. Zaoberajú sa nástrojmi, ktorými sa má vytvárať nová generácia pracovného colného a obchodného prostredia. Hovorím o vytvorení veľmi potrebného prostredia bez papierových dokladov predovšetkým pre úľavu, ktorú prinesie našim úradníkom potácajúcim sa pod ťarchou nárokov na zbytočnú administratívnu papierovú dokumentáciu. Takisto by sme mali mať na mysli otázky týkajúce sa ochrany životného prostredia a množstva stromov, ktoré sa musia obetovať, aby sa uspokojil dopyt po papieri potrebnom na tieto účely.
<P>
Považujem zavedenie elektronických colných systémov za otázku zvláštnej naliehavosti a dôležitosti. Obhajujem takisto vytvorenie jednotného okna (Single Window) a spoločného miesta kontroly (One-Stop Shop). Som presvedčená, že by Európa mala viac investovať do tohto typu riešení, aby sa zaistilo, že sa vyhlásenia uvedené v lisabonskej stratégii stanú niečím viac než len prázdnymi slovami.
<SPEAKER ID="177" NAME="Zuzana Roithová" AFFILIATION="PPE-DE">
písomne. - (CS) V súčasnej dobe riešime vážny problém, ako kontrolovať obrovský objem tovaru dovážaného hlavne z Ázie, čo vyžaduje zaviesť elektronické a vzájomne súčinné colné systémy. Colné a obchodné prostredie bez papierových dokumentov je už nevyhnutnou podmienkou pre výkonnosť európskeho trhu, a to ešte pred zavedením modernizovaného colného kódexu. Upozorňujem, že potrebujeme systém, ktorý takisto dokáže zadržať na hraniciach Únie tovar, pokiaľ nespĺňa povinné európske štandardy bezpečnosti. Rozhodnutie, ktoré sme dnes schválili, umožní podstatne efektívnejšiu kontrolu tovaru. Ďalšou výhodou sú jednotné okno (Single Window) a spoločné miesto kontroly (One-Stop-Shop), ktoré sprístupnia informácie o medzinárodných transakciách ako pre colné orgány, tak aj pre dodávateľov, kupujúcich a dopravcov. Systém budú bezpochyby využívať aj orgány štátneho dozoru zodpovedné za kontrolu bezpečnosti tovaru na trhu. Rada spomalila zavádzanie nového systému do troch krokov po 3, 5 a 6 rokoch. Obávam sa však, že potrebujeme rýchlejší postup a myslím, že to Rada čoskoro pod tlakom prehodnotí.
<SPEAKER ID="179" NAME="DanutBudreikait" AFFILIATION="ALDE">
(LT) Som rada, že Baltské more, najviac znečistené more v Európe, sa vybralo ako pilotná oblasť pre zavedenie smernice o stratégii pre morské prostredie.
<P>
Smernica Európskeho parlamentu a Rady ponecháva zavedenie smernice o stratégii pre morské prostredie na členských štátoch, pričom vytvorila integrovaný rámec pre námornú politiku v baltskom regióne.
<P>
Deväť krajín v baltskom regióne je členskými štátmi EÚ a je tu len jedna tretia krajina - Rusko. Existujú zásadné pochybnosti o zlepšení stavu životného prostredia baltského regiónu do roku 2010. Tieto pochybnosti vyvolávajú plány na výstavbu rusko-nemeckého plynovodu cez celé Baltské more. Dôsledky výstavby a využívania tohto plynovodu budeme trpieť my všetci. Morská voda sa bude využívať na testovanie tlaku v plynovode, a potom sa bude odčerpávať späť do mora.
<P>
Okrem toho predstavujú nebezpečenstvo aj chemické zbrane z druhej svetovej vojny, ukryté na dne mora.
<P>
Dokument podporujem, avšak je pre mňa ťažké si predstaviť integrovaný rámec EÚ na zlepšenie stavu životného prostredia Baltského mora. Navyše by sme podľa môjho názoru mali do prípravy a zavedenia tohto rámca zapojiť aj Rusko.
<SPEAKER ID="180" NAME="Edite Estrela  " LANGUAGE="PT">
Hlasovala som za odporúčanie druhého čítania, ktoré predložila pani Lienemannová, o spoločnom postoji Rady k prijatiu smernice Európskeho parlamentu a Rady, ktorou sa stanoví rámec pre akcie Spoločenstva v oblasti morskej environmentálnej politiky (rámcová smernica o morskej stratégii).
<P>
Kompromis, ktorý sa dosiahol medzi Európskym parlamentom a Radou, umožní stanoviť rámec pre ochranu a zachovanie morského prostredia, prevenciu jeho zhoršenia a, tam, kde je to možné, obnovu tohto prostredia v oblastiach, kde bolo nepriaznivo ovplyvnené.
<SPEAKER ID="181" NAME="Ilda Figueiredo  " AFFILIATION="GUE/NGL">
písomne. - (PT) Dnes sme prijali odporúčanie druhého čítania k spoločnému postoju, ktorým sa stanoví rámec pre akcie Spoločenstva v oblasti morskej environmentálnej politiky.
<P>
Vzhľadom na hospodárske, sociálne a environmentálne aspekty sa zdá, že je veľmi dôležité mať politiku pre morské prostredie s nevyhnutnou spoluprácou koordináciou medzi rôznymi krajinami, pričom by si všetky tieto krajiny mali zachovať svoju plnú zvrchovanosť nad svojím územím a zdrojmi. Hlavnou otázkou je ale rešpekt k zvrchovanosti členských štátov, hlavne nad ich výlučnými hospodárskymi zónami (EEZ), a k ich schopnosti prijímať nezávislé opatrenia na ochranu svojich zdrojov.
<P>
Preto nesmieme zabudnúť, že navrhovaná "reformná " zmluva obsahuje článok, ktorý má za cieľ poskytnúť Európskej únii výlučnú právomoc riadiť morské zdroje v rámci spoločnej rybárskej politiky.
<P>
Ďalej je takisto potrebné vziať do úvahy, že znečistenie morského prostredia a intenzívna námorná doprava má vplyv na rybolovné činnosti a ochranu morských zdrojov. Rybári sú preto prvými, kto sa má zaujímať o ochranu a regeneráciu morských zdrojov. Preto musia opatrenia, ktorými sa má zaistiť obnova zdrojov, zahrňovať opatrenia s odpovedajúcim financovaním, aby sa tomuto odvetviu a jeho pracovníkom poskytla hospodárska a sociálna kompenzácia.
<SPEAKER ID="182" NAME="Françoise Grossetête  " AFFILIATION="PPE-DE">
písomne. - (FR) Hlasovala som proti tejto správe, ktorá nabáda členské štáty k prijatiu nevyhnutných opatrení smerujúcich k "dobrému stavu životného prostredia" v morských záležitostiach do roku 2020.
<P>
Morské prostredie je hostiteľom nevyhnutných zdrojov a jeho ekosystém poskytuje zásadné služby, ako je regulovanie klímy a produkcia kyslíka.
<P>
Politiky, ktoré sa týkajú námornej dopravy, rybolovu, energie alebo dokonca cestovného ruchu, sa vyvíjali oddelene, príležitostne viedli k neúspechom, rozporom alebo konfliktom spojeným s využívaním.
<P>
Bol nevyhnutný globálnejší prístup, ktorý by počítal so všetkými aspektmi politiky udržateľného rozvoja pre morské prostredie Európy.
<P>
Členské štáty musia pre morské prostredie vymyslieť stratégie vo viacerých fázach pre vody, ktoré patria pod ich zvrchovanosť. Do roku 2015 by mal z týchto stratégií vzniknúť program opatrení navrhnutých na dosiahnutie priaznivého stavu životného prostredia. Členské štáty, ktoré sú v rovnakom morskom regióne alebo subregióne, budú musieť spolupracovať na koordinácii rôznych zložiek stratégie pre morské životné prostredie.
<P>
Práce musia pokračovať vytváraním morských parkov, ako bolo zdôraznené na Environmentálnom fóre, ktoré sa konalo v Grenelle. Správa umožňuje vytváranie chránených oblastí, ale mohla byť viac reštriktívna.
<SPEAKER ID="183" NAME="Ian Hudghton  " AFFILIATION="Verts/ALE">
písomne. - Mohol som podporiť kompromisný balík, ktorý sa dosiahol v tomto Parlamente k správe pani Lienemannovej o morskom životnom prostredí. Pre budúcu politiku v tejto oblasti je nevyhnutné, aby sa prijal holistický a vyvážený prístup. Spoločná rybárska politika pravdepodobne slúži ako vzor na to, ako sa nestarať o morské životné prostredie. Hlavný dohľad z Bruselu nie je spôsob, ako spravovať moria a oceány Európy a širšieho sveta. Preto uznávam, že úloha, ktorú má EÚ hrať v politike pre morské životné prostredie, je hodnotná, ale som takisto presvedčený, že potreby a názory jednotlivých námorných komunít sa musia stať činiteľom v rovnici.
<SPEAKER ID="185" NAME="Ryszard Czarnecki" AFFILIATION="UEN">
(PL) Vážená pani predsedajúca, hlasoval som pre túto správu ako zástupca jednej z ôsmich krajín, ktorých sa to, o čo ide, nanajvýš priamo dotýka a ktoré si toho sú plne vedomé. Urobil som tak preto, že v Poľsku existuje významná koncentrácia častíc, ktoré prevyšujú povolené denné a ročné hladiny. Najviac zasiahnutou oblasťou je Sliezsko. Je najviac industrializovaným regiónom v krajine. Myslím si, že ide o krok veľmi pozitívnym smerom, pokiaľ ide o ochranu životného prostredia v mojej krajine vo všeobecnosti, a zvlášť v Sliezsku.
<SPEAKER ID="186" NAME="Zuzana Roithová" AFFILIATION="PPE-DE">
. - (CS) (Začiatok vystúpenia nebolo počuť) a čistejšie ovzdušie pre Európu je pekným príkladom funkčnosti Únie. Základom pre spoločný postup je článok 251 Zmluvy o ES. Táto smernica zjednodušuje legislatívu, nahrádza niekoľko iných smerníc a ďalej stanovuje hodnoty prípustného množstva malých častíc vo vzduchu, ktoré sú výsledkom nekonfliktnej zhody politických skupín rovnako ako štátov. Smernica navyše dokladuje citlivý prístup k rozdeleniu právomocí pre túto oblasť medzi Úniou a členskými štátmi. Oceňujem prácu spravodajcov a som rada, že sme prijali túto modernú smernicu, ktorá zjednodušuje a potvrdzuje naše vysoké ambície v tejto oblasti.
<SPEAKER ID="187" NAME="Edite Estrela  " LANGUAGE="PT">
Hlasovala som za odporúčanie druhého čítania, ktoré predložil pán Krahmer, o spoločnom postoji Rady k prijatiu smernice Európskeho parlamentu a Rady o kvalite okolitého ovzdušia a čistejšom vzduchu pre Európu. Urobila som to preto, že považujem text dohodnutý medzi Parlamentom a Radou za všeobecne pozitívny, ako v zmysle ochrany verejného zdravia, tak v zmysle ochrany životného prostredia.
<P>
V Európe zomiera z dôvodu znečisteného ovzdušia predčasne o desať rokov 360 000 ľudí. Štúdie ukazujú, že účinky znečistenia ovzdušia majú vplyv hlavne na zdravie detí, a preto musia plány týkajúce sa kvality ovzdušia zahŕňať opatrenia, ktoré budú chrániť hlavne zraniteľné skupiny populácie, ako sú deti.
<SPEAKER ID="188" NAME="Ilda Figueiredo  " AFFILIATION="GUE/NGL">
písomne. - (PT) Prirodzený zdroj "ovzdušia" sa stáva každým dňom viac a viac znečisteným, najmä v mestských centrách a regiónoch členských štátov EÚ s najvyššou hustotou obyvateľstva. Znečistenie ovzdušia je škodlivé pre ľudské zdravie v zmysle ochorení respiračného a kardiovaskulárneho systému, a takisto pre ekosystémy. Vieme, že deti, starší ľudia a ľudia žijúci v najviac obývateľných a preľudnených mestských centrách, a takisto tí, ktorí žijú v blízkosti hlavných dopravných ciest, sú obzvlášť zraniteľní.
<P>
Európsky parlament dnes pri druhom čítaní vyjadril svoj postoj k spoločnému postoju Rady ku kvalite okolitého ovzdušia a čistejšom vzduchu pre Európu. Text tohto spoločného postoja obsahuje niektoré návrhy Parlamentu, ktoré sme predložili pri prvom čítaní. Sú však určité body, kde je postoj, ktorý k nim Rada zaujala, nemenný; napríklad neakceptuje žiadne zmeny ustanovení týkajúcich sa denných a ročných limitných hodnôt.
<P>
Pokiaľ ide o Európsky parlament, ten má v úmysle obhajovať tri hlavné body svojho postoja: stanovenie ambicióznejšieho cieľa a limitných hodnôt, väčšiu flexibilitu pri prijímaní prísnejších opatrení priamo pri zdroji a stanovenie dlhodobých cieľov.
<SPEAKER ID="189" NAME="Françoise Grossetête  " AFFILIATION="PPE-DE">
písomne. - (FR) Hlasovala som za správu.
<P>
Znečistenie ovzdušia je zo všetkých typov znečistení najväčšou obavou pre 54 % francúzskej populácie. Je preto dôležité verejnosť, najmä ľudí trpiacich alergiami, denne informovať o časticiach rozptýlených v okolitom ovzduší.
<P>
Ako predsedníčka rezortnej siete pre kvalitu vzduchu v oblasti Loiry, ktorou som od roku 1991, som nesmierne potešená, že sa zaviedli opatrenia týkajúce sa jemnejších častíc, často najviac škodlivých, o ktorých sa doteraz nediskutovalo. To nám umožní lepšie posúdiť náhly vzostup respiračných ochorení, ako je astma, bronchitída a rozdutie pľúc.
<P>
Zachovanie kvality okolitého ovzdušia nesmie zanedbávať vzduch v uzatvorených priestoroch, kde môžeme tráviť viac ako 80 % nášho času. Štúdiám o kvalite vzduchu v budovách sa pripisuje málo dôležitosti, aj keď má určite rovnaký vplyv na naše zdravie ako okolité ovzdušie.
<P>
Táto nová smernica znamená, že členské štáty budú takisto musieť zriadiť miesta pre odbery vzoriek častíc v mestských oblastiach. Toto opatrenie sa riadi rovnakými cieľmi ako naša práca vo Francúzsku v rámci Environmentálneho fóra, ktoré sa usporiadalo v Grenelle.
<SPEAKER ID="190" NAME="Ian Hudghton  " AFFILIATION="Verts/ALE">
písomne. - Podporil som kompromisný balík, ktorý dosiali rôzne politické skupiny k správe pána Krahmera o kvalite ovzdušia. Znečistenie ovzdušia spôsobuje závažné poškodenia zdravia v celej EÚ a vedie k mnohým tisíckam predčasných úmrtí. Kompromisný balík zavedie monitorovaciu povinnosť vo vzťahu k určitým typom jemných častíc a, dúfajme, predstavuje krok správnym smerom pri zlepšovaní kvality ovzdušia, a teda kvality života európskych občanov.
<SPEAKER ID="191" NAME="Jean Lambert  " AFFILIATION="Verts/ALE">
písomne. - Hlasoval som pre túto správu, nie preto, že je podľa môjho presvedčenia tým zásadným krokom, ktorý potrebujeme urobiť smerom k riešeniu problému kvality ovzdušia, ale pretože je aspoň určitým pokrokom, napriek pokusu niektorých v Parlamente oslabiť túto ochranu.
<P>
Teraz si uvedomujeme význam riešenia problému menších častíc, ktoré sú pre ľudské zdravie také škodlivé, a vyhli sme sa predlžovaniu vykonávacích období.
<P>
Miestne úrady hrajú pri zavádzaní smerníc o kvalite ovzdušia zásadnú úlohu a tieto normy je potrebné mať na mysli takisto aj pri zvažovaní nových rozvojových projektov - ako je napríklad rozširovanie letísk alebo nové dopravné infraštruktúry v blízkosti škôl alebo nemocníc.
<SPEAKER ID="192" NAME="Jules Maaten  " AFFILIATION="ALDE">
písomne. - (NL) Skupina Aliancie liberálov a demokratov pre Európu dnes hlasovala za dohodu o kvalite ovzdušia, v ktorej sa dohodli prísne normy vo veci častíc. Do roku 2 015 sa povolí maximálne 25 mikrogramov jemných častíc (PM2.5). Takisto sa dohodlo, že určitým oblastiam s vysokými koncentráciami sa môže povoliť predĺženie lehoty, pokiaľ budú schopné preukázať, že urobili všetko, čo bolo v ich silách, aby zlepšili kvalitu ovzdušia, a že majú zavedenú účinnú politiku kontroly zdrojov. To je pre Holandsko veľmi dôležité, pretože to bude znamenať, že nedôjde k zastaveniu stavebných projektov. To umožní, aby ochrana verejného zdravia a životného prostredia šla ruka v ruke s hospodárskym rozvojom.
<P>
Skupina ALDE je však presvedčená, že cieľ 20 mikrogramov PM2.5 do roku 2020 v uvedenom kompromise je nedosiahnuteľný. Bolo by múdrejšie počkať na dátum vyhodnotenia v roku 2013, kým sa budú určovať neskoršie ciele.
<SPEAKER ID="194" NAME="Pedro Guerreiro  " LANGUAGE="PT">
Cieľom, ktorý sa stanovil v tejto správe, je zlepšiť interoperabilitu železničného systému Spoločenstva alebo, inými slovami, zvýšiť možnosť získať od jedného členského štátu oprávnenie, aby mohol vlak prechádzať iným členským štátom.
<P>
Okrem iných dôležitých aspektov zvažovaných v tomto smere vrátane určitých technických aspektov, je základným cieľom tejto smernice odstrániť všetky prekážky, ktoré bránia pohybu "vlakov Spoločenstva".
<P>
Nemalo by sa zabúdať na to, že táto správa zapadá do stratégie liberalizácie (a privatizácie) železničnej dopravy v EÚ. Ako sme boli svedkami v iných legislatívnych iniciatívach Spoločenstva o doprave, a takisto v tejto iniciatíve, hlavným cieľom je odstrániť všetky prekážky, ktoré bránia liberalizácii medzinárodnej železničnej dopravy, v tomto prípade využitím harmonizácie na odstránenie akýchkoľvek rozdielnych pravidiel alebo požiadaviek uplatňovaných na koľajové vozidlá v každej krajine.
<P>
Nakoniec je nevyhnutné upozorniť na to, že harmonizácia a zjednodušenie vnútroštátnych postupov pri vydávaní osvedčení a zásada vzájomného uznávania by nikdy nemali prevážiť nad primeranejšími pravidlami stanovenými na úrovni členského štátu ani by nemali odobrať výsadu každého členského štátu si takéto pravidlá stanoviť.
<SPEAKER ID="195" NAME="Robert Navarro  " AFFILIATION="PSE">
písomne. - (FR) Hlasoval som za správu vypracovanú pánom Ortuondom Larreom o prepracovaní smernice o interoperabilite, pretože interoperabilita je kľúčom k zlepšeniu nášho európskeho železničného systému. Železničná doprava sa v skutočnosti môže opäť stať konkurencieschopnou - hlavne v porovnaní s cestnou dopravou - pokiaľ sa posunie smerom ku kontinentálnemu meradlu, a to predovšetkým záleží na schopnosti vlakov prechádzať hranice. Hoci administratívne prekážky boli z veľkej časti odstránené, stále ešte zostávajú určité veľmi reálne technické prekážky, ktoré musíme vyriešiť. Preto som veľmi rád, že sa tento text odsúhlasil pri prvom čítaní, pretože v tejto oblasti musí dôjsť k naliehavému posunu. Text, ktorý teraz stavia železničnú interoperabilitu medzi politické priority, by mal pre európske železnice predstavovať veľký krok vpred.
<SPEAKER ID="196" NAME="Luís Queiró  " LANGUAGE="PT">
Správa o interoperabilite železničného systému Spoločenstva, o ktorej sme dnes hlasovali, je nanajvýš dôležitá ako podnet na investície v železničnej doprave a je nevyhnutná na vytvorenie skutočnej slobody pohybu na európskom území.
<P>
Opatrenia navrhnuté na uľahčenie interoperability lokomotív v Spoločenstve sú opatrenia, na ktoré sme všetci čakali. Aby sme vytvorili európsky priestor dopravy bez hraníc, ktorý skutočne podporuje slobodný pohyb osôb a tovaru, musíme vytvoriť nevyhnutné podmienky, aby sa cesta z Lisabonu do Helsinky dala uskutočniť všetkými dopravnými prostriedkami.
<P>
Železničná doprava musí byť schopná sa rozvíjať ako plnoprávny partner, aby sa dosiahli ciele spoločnej dopravnej politiky. Nesmieme zabudnúť, že ide o bezpečný a k životnému prostrediu šetrný dopravný prostriedok, ktorý umožňuje prepravu veľkých množstiev tovaru a veľkého počtu cestujúcich. Ide o spôsob dopravy, ktorý stojí na čele boja proti negatívnym vplyvom znečistenia ovzdušia, nebezpečenstvu na cestách a preťažovaniu komunikácií. Preto som hlasoval za správu vypracovanú mojím kolegom, pánom Ortuondom Larreom.
<SPEAKER ID="197" NAME="Geoffrey Van Orden  " AFFILIATION="PPE-DE">
písomne. - Vítam iniciatívy, ktoré by mohli podstatným spôsobom pomôcť zlepšiť železničné systémy v celej Európe. Východ Anglicka hlasno volá po zlepšení kapacity ako pri preprave osôb, tak nákladov a mali by sa viac využívať príležitosti na financovanie TEN pri dopravných železničných spojení, ktoré obsluhujú pobrežné prístavy na východe. Táto otázka má ale ešte jeden aspekt, a to je prechádzanie vlakov z kontinentu a príležitosti, ktoré by sa tým mohli poskytnúť nelegálnym migrantom. Správa si kladie za cieľ podporiť voľný pohyb vlakov odstránením technických a prevádzkových prekážok. Bezpečnostné aspekty sa neberú do úvahy. Na nákladnej železničnej stanici vo Fréthune v severnom Francúzsku boli veľké problémy, ktoré mali vplyv na prevádzku Eurotunelu, pokiaľ sa v roku 2002 nezaviedli ďalšie bezpečnostné opatrenia. Vzhľadom na to, že sa táto záležitosť nezvážila, zdržal som sa hlasovania o správe.
<SPEAKER ID="199" NAME="Jan Andersson, Göran Färm, Anna Hedh a Inger Segelström  " AFFILIATION="PSE">
písomne. - (SV) Hlasovali sme za návrh smernice predložený Komisiou. Myslíme si, že existuje potreba spoločných ustanovení o systémoch priamej podpory a že to je pozitívna akcia na náhradu systému, v ktorom je podpora spojená s výrobou, systémom, v ktorom sú hlavným cieľom napríklad rozvoj vidieka, otvorené krajiny a kvalita.
<P>
Podporujeme návrh Komisie na zjednodušenie. Zjednodušený postup je cesta vpred, pokiaľ máme získať samotných poľnohospodárov, aby na to pristúpili. Na rozdiel od výboru si myslíme, že kontroly sú takisto dôležité, aby dodali systému legitimitu v očiach daňového poplatníka EÚ. Tieto kontroly však musia byť primerané okolnostiam, ktoré chcú dosiahnuť. Tieto regulačné systémy by sa mali organizovať tak, aby neviedli k nedorozumeniu.
<SPEAKER ID="200" NAME="Ilda Figueiredo  " AFFILIATION="GUE/NGL">
písomne. - (PT) Nesúhlasíme s názorom vyjadreným v správe o odstránení podpory produkcie v prospech režimu jednotných platieb pre výrobcov na základe ich výroby v minulosti, čím budú nútení plniť ciele systému krížového plnenia. Tento systém viedol k tomu, že z výroby odchádza mnoho malých a stredne veľkých poľnohospodárskych podnikov a rodinných fariem a že sa vyľudňujú vidiecke oblasti, že dochádza k stratám biodiverzity a že sa znižuje šanca dosiahnuť ciele potravinovej sebestačnosti v určitých členských štátoch, hlavne v Portugalsku.
<P>
Súhlasíme však s potrebou väčšej informovanosti v odvetví poľnohospodárstva, aby sa tento sektor mohol prispôsobiť pravidlám krížového plnenia. Takisto cítime, že je nevyhnutné poskytnúť zodpovedajúce školenie tým, ktorí vykonávajú inšpekcie činností poľnohospodárov, a títo inšpektori by mali postupovať uvážlivo a brať do úvahy neobvyklé a náhle faktory, ktoré znemožňujú plnú zhodu s požiadavkami bez zavinenia na strane poľnohospodára.
<P>
Táto dôležitosť poľnohospodárskej činnosti by sa mala brať do úvahy, pretože poľnohospodári poskytujú spoločnosti skutočnú verejnú službu. Preto je potrebné zachovávať podporné opatrenia, vrátane včasného vyplatenia pomoci.
<SPEAKER ID="201" NAME="Nils Lundgren  " AFFILIATION="IND/DEM">
písomne. - (SV) Pozmeňujúce a doplňujúce návrhy predložené Výborom pre poľnohospodárstvo a rozvoj vidieka k návrhu Komisie sú čiastočne dobré a čiastočne veľmi zlé. Strana Junilistan súhlasí, že teraz je pre jednotlivé poľnohospodárske podniky príliš ťažké pochopiť obsah rôznych smerníc a nariadení EÚ o poľnohospodárstve. Zjednodušenie je celkom nevyhnutné.
<P>
Proti navrhovanému textu Výboru pre poľnohospodárstvo ale namietam, že v systéme nie je žiadny skutočný priestor pre neohlásené kontroly, "pretože prispievajú k neprimeranému, ale opodstatnenému pocitu strachu". V prípadoch, kedy sa verejné fondy vyplácajú jednotlivcom, musia existovať účinné kontroly. Od tohto nemôžeme ustupovať, ale práve to chce Výbor pre poľnohospodárstvo a rozvoj vidieka Európskeho parlamentu z nejakého dôvodu urobiť.
<P>
Preto som sa rozhodol hlasovať proti uzneseniu Európskeho parlamentu o tejto záležitosti.
<SPEAKER ID="202" NAME="Diamanto Manolakou  " AFFILIATION="GUE/NGL">
písomne. - (EL) Zjednodušenie a obmedzenie byrokracie je žiaduce, ale tu sa to používa ako zámienka na zvýšenie dohľadu nad poľnohospodármi.
<P>
Viacnásobné krížové plnenie je teda nesmierne pokryteckou teóriou, pretože vedome prehliada podstatné otázky, ktoré sa vzťahujú na životné prostredie a verejné zdravie, ako sú geneticky modifikované plodiny, a kladie zvláštny dôraz na záležitosti, ktoré majú len druhoradý význam. Pokiaľ ide o dobré životné podmienky zvierat, ide o výhovorku pre službu preukazovanú externým záujmom, najmä záujmom dopravných spoločností, na úkor chovateľov dobytka a spotrebiteľov, pretože sa cena zvyšuje bez akéhokoľvek podstatného prospechu pre komunitu.
<P>
Ak to zhrnieme, tak viacnásobné krížové plnenie uvalilo bez akéhokoľvek podstatného prínosu pre životné prostredie, verejné zdravie alebo zdravie zvierat, čo sú dôvody, pre ktoré bola údajne zavedená, ťažké finančné bremeno na poľnohospodárov a chovateľov dobytka. V našej krajine sú náklady na krížové plnenie v zariadeniach pre chov dobytka neúnosne vysoké v prípade chovateľov kôz a oviec, pričom majú zanedbateľný prínos pre životné prostredie, verejné zdravie a zdravie zvierat, hoci ide o oblasti, v ktorých je možné problémy riešiť účinne, pokiaľ sa výrobné metódy prispôsobia fyziológii zvierat a rastlín. Ak sa napríklad zakážu geneticky modifikované plodiny, mäsová múčka, minerálne oleje a hormóny a budú sa vykonávať systematické kontroly na zvyšky pesticídov v poľnohospodárskych produktoch, potom budú výsledky pre verejné zdravie a životné prostredie naozaj oveľa lepšie.
