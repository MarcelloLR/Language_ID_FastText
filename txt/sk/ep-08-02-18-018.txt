<CHAPTER ID="018">
Program práce
<SPEAKER ID="023" NAME="Predseda">
Dostali sme konečné znenie návrhu programu tejto parlamentnej schôdze, ktoré navrhla konferencia predsedov na svojom zasadnutí vo štvrtok 14. februára 2008 v súlade s článkami 130 a 131 rokovacieho poriadku. Boli navrhnuté tieto zmeny a doplnenia:
<P>
Pondelok/utorok:
<P>
Bez zmien a doplnení.
<P>
Streda:
<P>
Skupina IND/DEM požiadala, aby bolo hlasovanie o správe pána Corbetta a pána Méndeza de Vigo o Lisabonskej zmluve odložené na ďalšiu parlamentnú schôdzu.
<SPEAKER ID="024" NAME="Jens-Peter Bonde">
v mene skupiny IND/DEM. - Vážený pán predseda, je vašou úlohou šíriť dobré meno tohto Parlamentu ako dôveryhodného dozorcu nad európskymi záležitosťami. Preto by som vás chcel požiadať o odloženie hlasovania o Lisabonskej zmluve.
<P>
Termín na predkladanie pozmeňujúcich a doplňujúcich návrhov bol stanovený skôr, ako zmluvu dostaneme od výboru. Ešte stále sme nedostali konsolidované znenie zmluvy, ako ste nám sľúbili. Je to v rozpore s jednomyseľným rozhodnutím prijatým vo Výbore pre ústavné veci.
<P>
Začal som študovať neverejnú konsolidovanú verziu a v prekladoch som už našiel niektoré zavádzajúce chyby.
<P>
My dvaja máme už 29 rokov rozdielne názory na ústavné otázky okrem jednej veci, a tou je otázka transparentnosti. Svoje nezhody sme vždy riešili zodpovedným spôsobom po dôkladnom preskúmaní Výborom pre ústavné veci.
<P>
Podporujem presun právomocí z Komisie, ktorá nie je volená, na priamo volený Parlament. Navrhovali sme, aby všetky právne predpisy Európskej únie schvaľoval tento Parlament. Ako môžeme predkladanú správu obhajovať v Európskom parlamente, keď rozhodovací proces uzatvárate predtým, než ktokoľvek v tomto Parlamente dostal čitateľné znenie Zmluvy?
<P>
Rokovanie o zmluve v rámci poslednej medzivládnej konferencie boli najutajovanejšie, aké sme zažili. Naliehavo vás vyzývam, aby sa rozprava konala v stredu, ako bola naplánovaná, ale aby sa presunulo hlasovanie, nech nás všetci občania Európy môžu vnímať ako zodpovedný Parlament.
<P>
Nie sme súčasťou výkonnej moci. Zastupujeme voličov.
<SPEAKER ID="025" NAME="Richard Corbett">
spravodajca. Vážený pán predseda, chystáme sa hlasovať o Lisabonskej zmluve nie o konsolidovanej zmluve. Táto bola uverejnená v Úradnom vestníku zo 17. decembra 2007. Mám ju tu. Všetci sme ju dostali.
<P>
Priznávam, že ide o text, ktorým sa menia a dopĺňajú existujúce zmluvy, a preto sa pri práci s ním musíte pozrieť na zmeny a doplnenia navrhované Lisabonskou zmluvou, ako aj na pôvodné zmluvy. To je však presne to, čo sa od nás ako zvolených zástupcov občanov očakáva: teda, aby sme poznali podrobnosti, a aby sme si dali námahu texty porovnať a posúdiť navrhované zmeny.
<P>
Je pravdou, že by pomohlo mať konsolidovanú zmluvu, z ktorej by bolo zjavné, ako budú zmluvy vyzerať po ratifikácii Lisabonskej zmluvy a ktorá by bola zrozumiteľnejšia pre občanov. Zámerne hovorím o tom, čo bude "po" ratifikácii, pretože verím, že k nej naozaj dôjde.
<P>
Takmer všetky národné vlády však už publikovali konsolidované verzie zmluvy vo svojich národných jazykoch. Mám tu anglickú verziu konsolidovaných zmlúv, ako budú vyzerať po tom, čo bude Lisabonská zmluva prijatá. Pokiaľ viem, dánska vláda bola jednou z prvých, ktoré vydali konsolidované verzie v národnom jazyku. Som si preto istý, že pán Bonde nemohol mať žiadne ťažkosti s nájdením konsolidovaného, čitateľného znenia zmlúv, ktoré potreboval pre svoju prácu vo Výbore pre ústavné záležitosti.
<P>
(potlesk)
<SPEAKER ID="026" NAME="Hannes Swoboda">
v mene skupiny PSE. - (DE) Vážený pán predseda, budem veľmi stručný. Som prekvapený, že poslanci, ktorí celé týždne a mesiace aktívne, masívne a často aj agresívne brojili proti zmluve, v skutočnosti ani nevedia, o ktorej zmluve hovoríme.
<P>
(potlesk)
<P>
Pán Corbett poukázal na dôležitú skutočnosť: nejde o konsolidovanú zmluvu, ale o obsah Reformnej zmluvy. Na zmluvu sú rôzne názory. V demokracii ide o normálny jav a je dobré, že názory sa rôznia a že sa živo diskutuje. Každý by však mal byť schopný vypočuť si aj názory tých druhých a umožniť, aby došlo k hlasovaniu.
<P>
O tejto zmluve sme vo všetkej vážnosti diskutovali niekoľko týždňov či mesiacov a dnes je čas jasne ukázať, či je väčšina tohto Parlamentu za alebo proti nej. Emotívne vystúpenia a snahy zabrániť ostatným vystúpiť, ktorých sme boli svedkom, môžu vyslať nesprávny signál smerom k verejnosti. Prosím, umožnite väčšine v Parlamente tento týždeň rozhodnúť za alebo proti zmluve. O tom je demokracia.
<P>
(potlesk)
<SPEAKER ID="027" NAME="Jens-Peter Bonde" AFFILIATION="IND/DEM">
Čo sa týka vystúpenia pána Corbetta a jeho vyjadrenia, že existuje konsolidovaná verzia v dánčine, môžem potvrdiť, že existuje verzia založená na návrhu z októbra 2007, ale neexistuje konsolidovaná verzia vychádzajúca z textu schváleného v Lisabone 13. decembra 2007. V novej verzii je o 7 000 slov viac, a bol by som rád, keby pán Swoboda - ktorý sa zdá byť expertom - vysvetlil, aký je obsah tých 7 000 nových slov.
<P>
(smiech)
<P>
(Parlament zamietol žiadosť hlasovaním podľa mien)
<P>
Štvrtok:
<P>
Bez zmien a doplnení.
<P>
(Program schôdze bol prijatý.)
