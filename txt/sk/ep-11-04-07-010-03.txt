<CHAPTER ID="010-03">
3. Zimbabwe
<SPEAKER ID="386" NAME="Predsedajúci">
Ďalším bodom programu je rozprava o šiestich návrhoch uznesení o Zimbabwe.
<SPEAKER ID="387" NAME="Jaroslav Paška">
autor. - (SK) Spôsobom vládnutia Roberta Mugabeho a jeho strany sa nezaoberáme po prvý raz. Už v júli roku 2008 Európsky parlament prijal uznesenie, ktorým zaviedol sankcie proti Robertovi Mugabemu a jeho suite. Dôvodom tohto rozhodnutia bolo, rovnako ako dnes, vážne porušovanie ľudských práv zo strany vládnucej administratívy.
<P>
Nové prípady zastrašovania, zatýkania, ale aj nevyšetrené zmiznutia politických súperov vládnucej strany nám potvrdzujú, že Robert Mugabe a jeho politická strana si uvedomujú, že férová a transparentná politická súťaž by ich pripravila o moc a vystavila ohrozeniu sankcií za dlhoročné terorizovanie obyvateľstva a drancovanie bohatstva ich krajiny.
<P>
Iste sa všetci zhodneme na prijatí pripraveného uznesenia v nádeji, že Európskou úniou iniciované opatrenia môžu prispieť k tomu, aby vládou terorizovaný ľud Zimbabwe, s pomocou občianskych a opozičných vodcov, dokázal, pokiaľ možno pokojnou cestou, zvrátiť súčasnú ťažkú situáciu v Zimbabwe. Prijatie veľvyslankyne Roberta Mugabeho v Európskej únii by bolo v tejto situácii iste vnímané ako urážka slušných ľudí. A preto sa, vážení, aspoň našim politickým správaním snažme napomôcť dôležitým demokratickým zmenám v Južnej Afrike.
<SPEAKER ID="388" NAME="Geoffrey Van Orden">
autor. - Odkedy som v tomto Parlamente, čo je už asi dvanásť rokov, pokúšame sa pomôcť Zimbabwčanom, aby mali lepší život a viac optimizmu do budúcnosti.
<P>
Máme jasno v dvoch veciach. Po prvé v tom, že kým bol pri moci Robert Mugabe, ktorého chránila malá samoúčelná zložka Zimbabwianskej africkej národnej únie - Vlasteneckého frontu (Zanu-PF) a bezpečnostné sily, ktoré drancovali bohatstvo tejto krajiny na vlastné obohatenie, nebola veľká nádej na skutočnú zmenu. Po druhé v tom, že bolo na Zimbabwčanoch, aby s podporou svojich afrických susedov - a tu menujem, samozrejme, najmä Južnú Afriku - dosiahli potrebnú zmenu.
<P>
Možno, ale iba možno, sa veci konečne pohli správnym smerom. Viete, keď Mugabeho niečo znepokojuje, začne robiť paniku. Jeho polícia a domobrana začnú útočiť na každého, koho vnímajú ako protivníka. Hnutie za demokratickú zmenu (MDC) malo byť v koalícii deliacej sa o moc, ale v posledných dňoch bijú a zatýkajú ministrov a poslancov MDC, ako aj aktivistov v oblasti ľudských práv.
<P>
Domnievam sa, že Mugabe je čoraz nervóznejší pre dve veci. Videl, čo sa stalo jeho priateľovi a hlavnému finančnému podporovateľovi Kaddáfímu, a len pred týždňom 31. marca Juhoafrické rozvojové spoločenstvo (SADC), ktoré zahŕňa Južnú Afriku a všetky štáty susediace so Zimbabwe, konečne vyjadrilo vážne obavy z vracajúceho sa násilia v Zimbabwe. Vyzvalo na skoncovanie s násilím a zavedenie všetkých prvkov globálnej politickej dohody. Ustanovilo tím, ktorý má vypracovať plán nenásilných, slobodných a spravodlivých volieb v Zimbabwe, a dnes je tento tím v Harare.
<P>
Vyzývame európske vlády a EÚ, aby zintenzívnili svoje zapojenie a využili všetok svoj politický vplyv v Južnej Afrike s cieľom priniesť Zimbabwe rýchlu zmenu k lepšiemu a pripraviť pôdu náležite sledovaným voľbám, ktoré sa budú konať v atmosfére bez zastrašovania.
<P>
Pokiaľ nebudeme mať dôkaz o skutočnej zmene, musíme naďalej uplatňovať reštriktívne opatrenia zamerané konkrétne na Mugabeho a jeho blízkych spojencov. V tomto ohľade sa v žiadnom prípade nemôže stať, aby EÚ uznala za veľvyslanca emisára, ktorého jednostranne ustanovil Mugabe. Som si istý, že keď Zimbabwčania dostanú späť svoju slobodu a zriadi sa pravá demokracia a právny štát, medzinárodné spoločenstvo vrátane EÚ bude pripravené poskytnúť Zimbabwe štedrú pomoc.
<SPEAKER ID="389" NAME="Judith Sargentini" LANGUAGE="NL">
Podľa mojich výpočtov pracujem na situácii v Zimbabwe už asi desať rokov. Pracovala som pre organizáciu pre rozvoj v Amsterdame a z času na čas sme priviedli zimbabwianskych aktivistov v oblasti ľudských práv do Holandska, do Európy, aby si mohli vydýchnuť. Nielen preto, aby spoznali iných aktivistov a porozprávali si svoje príbehy, ale aj preto, aby dostali príležitosť aspoň na malú chvíľu uniknúť zo Zimbabwe.
<P>
Jedným z týchto ľudí, s ktorými som sa vtedy stretla, bol Abel Chikomo, ktorého spomíname aj v tomto uznesení. Je to aktivista v oblasti ľudských práv, ktorý za celé tie roky nikdy nestratil motiváciu a nadšenie pre svoj cieľ. Pre ľudí ako on prijímame takéto uznesenia, lebo ak mám byť úprimná, nemyslím si, že by pán Mugabe nemohol pre ne spávať. Tieto uznesenia majú zabezpečiť, aby on a jeho kolegovia z Hnutia za demokratickú zmenu dostali novú motiváciu pokračovať vo svojej práci. Aký iný možný cieľ by mohli mať tieto uznesenia než vymáhanie sankcií?
<P>
Preto trvám na tom, aby sme sprísnili Kimberleyský proces v prípade obchodu s konfliktnými diamantmi tak, že úplne zabránime tomu, aby sa diamanty zo Zimbabwe ponúkali na predaj, lebo oni sú dôvodom, pre ktorý vláda porušuje ľudské práva, utláča ľudí, využíva detskú prácu a tak ďalej. Naša angažovanosť v Zimbabwe je dobre známa, ale mali by sme ju znova a znova spomínať, a to práve pre ľudí ako Abel Chikomo.
<SPEAKER ID="390" NAME="Kristiina Ojuland">
autorka. - Je veľmi znepokojujúce, že situácia ľudských práv v Zimbabwe sa najmä za posledné mesiace zhoršila, a toto znepokojenie sa vzťahuje na to, že Zimbabwianska africká národná únia - Vlastenecký front (Zanu-PF) úmyselne blokuje zimbabwiansku vládu národnej jednoty.
<P>
Európsky parlament musí vyžadovať, aby sa okamžite skoncovalo s prenasledovaním politickej opozície Zanu-PF, občianskych aktivistov, ktorých zatýkajú a mučia, a mimovládnych organizácií, v ktorých robia razie a ktorých členov svojvoľne zadržiavajú. EÚ by mala naďalej uplatňovať reštriktívne opatrenia proti jednotlivcom a subjektom spojených s Mugabeho režimom, kým nebudeme mať skutočný dôkaz, že v Zimbabwe došlo k zmene k lepšiemu.
<P>
Zimbabwčania by okrem toho mali dostať slobodu prejavu bez strachu z násilného prenasledovania, svojvoľného uväzňovania alebo mučenia a páchatelia systematického politického prenasledovania by mali byť postavení pred súd.
<SPEAKER ID="391" NAME="Ana Gomes" LANGUAGE="PT">
Vlna útlaku, ktorá sa láme nad Zimbabwe, jasne nasvedčuje o problémoch, ktoré budú predchádzať nadchádzajúcim voľbám. Medzinárodné spoločenstvo a najmä politickí aktéri v tomto regióne, ako je napríklad Juhoafrické rozvojové spoločenstvo, nemôžu tolerovať prenasledovanie a svojvoľné zatýkanie aktivistov občianskej spoločnosti a poslancov a prívržencov Hnutia za demokratickú zmenu (MDC) zo strany Zimbabwianskej africkej národnej únie - Vlasteneckého frontu (Zanu-PF) a bezpečnostných síl a musia vyžadovať, aby sa pred voľbami viac dodržiavali ľudské práva.
<P>
Policajné razie v kanceláriách organizácií pre ľudské práva, napríklad zimbabwianskeho Fóra NGO pre ľudské práva a niekoľkých ďalších, údajne hľadajú podvratný materiál a zatýkanie rôznych pracovníkov mimovládnych organizácií a samotných poslancov MDC spolu so študentmi a mladými aktivistami, ktoré sa od februára zintenzívnilo, je taktikou v rámci neprijateľnej zastrašujúcej kampane. Namiesto vedenia kampane teroru proti tým, ktorí odmietajú podpísať petíciu proti reštriktívnym opatreniam zavedeným Európskou úniou proti vodcom spojeným s Mugabem, by mali predstavitelia Zanu-PF venovať viac pozornosti ponaučeniam, ktoré si možno zobrať z arabskej jari, a umožniť, aby sa uskutočnili naozaj slobodné voľby.
<SPEAKER ID="392" NAME="Seán Kelly">
zastupujúci autora. - V prvom rade chcem povedať, že vystupujem v mene kolegu Alaina Cadeca, ktorý tu mal dnes popoludní vystúpiť. Zo všetkých troch tém, o ktorých diskutujeme, je táto suverénne najhoršia a pravdepodobne sa aj najviac opakuje, ako už povedali rečníci. Robert Mugabe sa na svetovej scéne predvádza už príliš dlho a po celý čas sa správa tým najdiktátorskejším a najsurovejším spôsobom voči vlastnému ľudu a najmä voči protivníkom v rámci svojej krajiny.
<P>
Vláda národnej jednoty, ktorá bola zriadená v roku 2009, aby priniesla demokraciu, očividne nefunguje, a to pre jeho úsilie, aby nefungovala. Zastrašovanie, svojvoľné zatýkanie a zmiznutia - čo je asi synonymom masových popráv - protivníkov, a to najmä v posledných mesiacoch, sú neprijateľné. Neunikli dokonca ani mimovládne organizácie: v ich kanceláriách sa robia razie a ich zamestnancov zadržiavajú, takže je celkom jasné, že proti tomuto diktátorovi treba niečo podniknúť.
<P>
Ako povedal pán Van Orden, aspoň Africká únia teraz začína proti nemu zostavovať nejakú triedu odporu, čo nám tu v Európskej únii dáva príležitosť postaviť sa na jej stranu a použiť všetky možné diplomatické sily, ktoré máme k dispozícii, a to s cieľom mať vplyv na túto otázku a zabezpečiť, aby po prvé pán Mugabe prestal zatýkať a popravovať a po druhé, aby sa pre slobodu Zimbabwčanov prijala ústava, ktorá povedie k slobodným voľbám a zriadeniu skutočne demokratickej vlády v Zimbabwe.
<SPEAKER ID="393" NAME="Rui Tavares" LANGUAGE="PT">
Všetci vieme, že dohoda z roku 2008 uplatnená v roku 2009 o rozdelení moci medzi Robertom Mugabem a Morganom Tsvangiraiom, respektíve medzi Zimbabwianskou africkou národnou úniou - Vlasteneckým frontom (Zanu-PF) a Hnutím za demokratickú zmenu (MDC), nebola ideálnou dohodou ani dohodou, ktorá by priniesla ideálny svet, ale ako jediná možná dohoda sa mohla pokúsiť o zlepšenie situácie ľudských práv a demokracie v Zimbabwe. Faktom je, že pán Mugabe a jeho spojenci urobili všetko, čo mohli, aby táto dohoda nefungovala. Pri pokusoch o rozbitie opozičného hnutia, ktoré má teraz v dolnej snemovni parlamentu väčšinu, využívali nátlak a zastrašovanie. Len pred niekoľkými minútami bolo nahlásené, že došlo k útokom a násiliu proti ľuďom zhromaždeným pri pamätníku, pri ktorom boli radikáli MDC.
<P>
EÚ nesmie odvrátiť pohľad od toho, čo sa v Zimbabwe deje, nesmie dovoliť, aby pánovi Mugabemu prešiel jeho záverečný trik s vymenovaním veľvyslanca bez dodržania ústavných procesov jeho krajiny, a musí zabezpečiť, aby pán Mugabe a jeho spojenci nemali zisk z predaja diamantov.
<SPEAKER ID="394" NAME="Filip Kaczmarek" LANGUAGE="PL">
Nie každého v Zimbabwe bude dnešná rozprava tešiť, keďže v Zimbabwe bude už o niekoľko dní, konkrétne 18. apríla, Deň nezávislosti. Tí, ktorí robia v tejto krajine zlé veci, budú mať pokazenú oslavu.
<P>
Dohody o rozdelení moci často bývajú problematické, lebo vo všeobecnosti neodzrkadľujú výsledok demokratického rozhodnutia občanov, ale kompromis, ktorý si vyžiadala situácia. Toto je presne prípad Zimbabwe. Dohody o rozdelení moci však môžu byť prijateľné a mať pozitívny vplyv na spoločnosť, ak sú splnené niektoré podmienky. Jednou z nich je zlepšenie situácie ľudských práv. Preto sa zaoberáme ľudskými právami v tejto krajine. Napríklad je sporné, či sú reštriktívne opatrenia potrebným a účinným nástrojom. Nesmieme však dovoliť, aby boli ľudia, ktorí nechcú podpísať petíciu za zrušenie týchto opatrení, bití a prenasledovaní. Preto bránime tých, ktorí bojujú za ľudské práva.
<SPEAKER ID="395" NAME="Kriton Arsenis" LANGUAGE="EL">
Ako povedali kolegovia poslanci, Mugabeho strana a jej mechanizmy v súčasnosti ohrozujú, mučia a útočia na každého, kto bojuje za demokraciu, demokratické slobody a prechod na trvalý demokratický režim v Zimbabwe.
<P>
My sme zodpovední za to, čo sa deje v Afrike. My sme zasahovali pri mnohých príležitostiach v histórii demokracie na tomto kontinente, najmä na začiatku, keď tieto nové krajiny vznikali, a my sme bránili demokratickým postupom, keď ohrozovali naše záujmy. Preto máme dvojnásobnú povinnosť pomôcť Zimbabwe k demokraticky zvolenej vláde.
<P>
Z citového hľadiska je táto situácia mimoriadne dôležitá pre Grékov. Od roku 1967 do roku 1974 sme u nás mali veľmi prísnu diktatúru a vtedy dávalo každé odsúdenie zo strany Rady Európy alebo medzinárodnej organizácie nádej občanom bojujúcim v Grécku.
<P>
Preto nesmieme strpieť žiadne vzťahy s protizákonne ustanovenými predstaviteľmi Zimbabwe a bývalými prívržencami Mugabeho režimu a Európska únia musí spolu s krajinami vo svojom regióne zaručiť premenu Zimbabwe na demokraciu a uplatnenie Kimberleyského procesu.
<SPEAKER ID="396" NAME="Charles Tannock">
v mene skupiny ECR. - EÚ podporuje Kimberleyský proces, ktorého cieľom je odstrániť africké konfliktné diamanty - alebo takzvané krvavé diamanty - z globálneho trhu. Najnovší vývoj v Zimbabwe je však znepokojujúci. Predseda Kimberleyského procesu pán Mathieu Yamba z Konžskej demokratickej republiky jednostranne a bez konzultácie rozhodol povoliť obchodovanie s diamantmi pochádzajúcimi zo zimbabwianskej bane v Marange. Tejto bane, o ktorej sme v tomto Parlamente diskutovali minulý rok, sa zmocnili prezident Robert Mugabe a jeho prívrženci. Stovky ľudí zbavili vlastníctva ich domovov a existujú spoľahlivé správy, že Mugabeho bezpečnostné sily mučia, znásilňujú a dokonca zabíjajú miestnych obyvateľov.
<P>
Predaj diamantov z bane v Marange pomôže Mugabemu ďalej konsolidovať tyranskú vládu v Zimbabwe a samozrejme aj obohatiť banditov zo Zimbabwianskej africkej národnej únie - Vlasteneckého frontu (Zanu-PF). Preto naliehavo vyzývam Európsku úniu, aby ako strana Kimberleyského procesu dostala tento škandál na najvyššiu úroveň a trvala na obnove rozhodovania v rámci Kimberleyského procesu založeného na konsenze. Vo všeobecnejšom kontexte už dlho žiadam o to, aby sa podobný systém, osvedčovanie, vzťahoval aj na ďalšie prírodné zdroje, ktoré sa ťažia v Afrike, s cieľom zabrániť brutálnym vládam alebo povstaleckým skupinám predávať nerasty na financovanie armádnych nákupov. Teší ma spolupráca s londýnskou medzinárodne uznávanou mimovládnou organizáciou pre ľudské práva Global Witness na dosiahnutí tohto cieľa, v rámci ktorého je na čele vláda USA vďaka schváleniu Doddovho-Frankovho zákona.
<SPEAKER ID="397" NAME="Cristian Dan Preda" AFFILIATION="PPE">
(RO) Na úvod mi dovoľte povedať, že vždy, keď počúvam diskusiu o Robertovi Mugabem, vidím pred sebou rumunského diktátora Nicolaa Ceauşesca. V skutočnosti bol Mugabe spolu s Kaddáfím v osemdesiatych rokoch 20. storočia pravidelným hosťom Ceauşesca. Ďakujem pánovi Van Ordenovi, lebo mi pripomenul spojenie medzi Mugabem a Kaddáfím.
<P>
V skutočnosti si myslím, že Mugabe sa od Ceauşesca niečo naučil, konkrétne nenávidieť aktivistov občianskej spoločnosti. Štyridsiati šiesti členovia občianskej spoločnosti, ktorých zatkli 19. februára bezpečnostné sily v Zimbabwe, sú v súčasnosti obvinení z velezrady. Teraz im hrozí, že ich odsúdia na smrť. Taký je trest. Ich jediným "zločinom" je, že hovorili o tom, čo sa stalo v Egypte a Tunisku.
<P>
Riešením Mugabeho režimu je v zásade uskutočniť spravodlivé a slobodné voľby. Dúfajme, že to bude pri tejto príležitosti možné.
<SPEAKER ID="398" NAME="Sari Essayah" AFFILIATION="PPE">
(FI) Vo februári prijala Rada EÚ pre zahraničné veci závery týkajúce sa situácie v Zimbabwe. Sankcie EÚ sa budú uplatňovať naďalej, lebo pokiaľ ide o vnútorné reformy tejto krajiny, v skutočnosti nedošlo k náležitému pokroku.
<P>
Zrušenie obmedzení si bude vyžadovať hmatateľný pokrok, pokiaľ ide o uplatnenie dohody o rozdelení politickej moci z roku 2008. Zdanlivá dohoda o rozdelení moci nezabránila Mugabeho bezpečnostným silám pokračovať v prenasledovaní jeho odporcov a práve teraz ich zatýkajú, mučia a vraždia a idú dokonca až na ministerskú úroveň.
<P>
Keďže sankcie EÚ nie sú namierené proti zimbabwianskemu ľudu, EÚ je ešte vždy najväčším poskytovateľom pomoci, a to najmä v oblasti poľnohospodárstva a potravinárstva. EÚ musí naďalej vyvíjať tlak na Mugabeho, a ak sa rozhodne o uskutočnení volieb, EÚ by sa mala do nich zapojiť ako pozorovateľ.
<SPEAKER ID="399" NAME="Lidia Joanna Geringer de Oedenberg" AFFILIATION="S&amp;D">
(PL) Od našej poslednej rozpravy o Zimbabwe, ktorá sa konala v októbri minulého roka, sa situácia tejto krajiny v južnej Afrike nezmenila. Miera nezamestnanosti dosiahla 90 %, priemerná dĺžka života je 44 rokov a občania tejto krajiny nemajú prístup k základnej zdravotnej starostlivosti. Je zrejmé, že politická dohoda, ktorú pred dvomi rokmi dosiahli prezident Mugabe a premiér Tsvangirai, nenaplnila očakávania, ktoré sa do nej vkladali, a že treba nové, plne demokratické riešenie. Vnútorná situácia v Zimbabwe sa za posledného pol roka nezmenila, ale vonkajšia áno. Dnes diskutujeme o tejto krajine v kontexte "jari národov" v Afrike, a hoci je Harare od Tunisu vzdialené 6 000 kilometrov, najnovší prípad Pobrežia Slonoviny dokazuje, že demokraciu niekedy nezastavia žiadne prekážky. Európsky parlament preto naliehavo vyzýva vládu Zimbabwe, aby zohľadnila aktuálnu medzinárodnú situáciu a silné preorientovanie domácich politík a aby predovšetkým skoncovala s utláčaním politickej opozície, prepustila jej predstaviteľov z väzenia a umožnila im zúčastniť sa na voľbách.
<P>
Pred pol rokom som povedala, že chudobná krajina ako Zimbabwe si nemôže dovoliť vyhľadávať ďalšie problémy. Dnes si myslím, že africká "jar národov" ešte viac zvyšuje politický dlh prezidenta Mugabeho.
<SPEAKER ID="400" NAME="Cristian Silviu Buşoi" AFFILIATION="ALDE">
(RO) Ako člen Delegácie pre vzťahy s Panafrickým parlamentom som pevne presvedčený o tom, že Európska únia a najmä pani Ashtonová by sa mali rozhodne postaviť proti opatreniam Mugabeho režimu, ktorý zahŕňa zastrašovanie a prenasledovanie aktivistov v oblasti ľudských práv, a podporiť dodržiavanie verejných práv a slobôd vrátane slobody prejavu a zhromažďovania, ku ktorému sa Zimbabwe formálne zaviazalo na celosvetovej úrovni. Zimbabwe si musí plniť svoje medzinárodné záväzky vrátane Africkej charty ľudských práv a práv národov, a to tak, že zruší všetky svoje vnútroštátne právne predpisy, ktoré odporujú medzinárodným textom o ochrane ľudských práv.
<P>
Okrem toho si tiež úprimne myslím, že krajiny v tomto regióne a najmä Južná Afrika by sa mohli zapojiť do podpory návratu demokracie a dodržiavania ľudských práv v Zimbabwe.
<SPEAKER ID="401" NAME="Elena Băsescu" AFFILIATION="PPE">
(RO) Udalosti, ku ktorým v súčasnosti dochádza v Zimbabwe, bijú na poplach v súvislosti so situáciou ľudských práv na africkom kontinente. Keďže v júni sa majú konať voľby, prezident Mugabe vedie kampaň zastrašovania proti svojim rivalom kandidátom. Za posledné dva mesiace zatkli stovky vládnych činiteľov, aktivistov v oblasti ľudských práv a odporcov režimu. Táto situácia je neprijateľná.
<P>
Mugabe okrem toho odložil prípravu demokratickej ústavy o jeden rok. Nové základné právne predpisy mali zaručiť, aby sa voľby konali za transparentných okolností.
<P>
Chcem zdôrazniť, že to veľmi poznačilo hospodársku situáciu tejto krajiny. Prezident podporuje znárodňovanie baníckeho sektora, ktorý je hlavným hospodárskym odvetvím v Zimbabwe. Toto opatrenie škodí, keďže to boli práve zahraničné investície do tohto sektora, ktoré udržali stabilitu štátu v dôsledku hospodárskej krízy.
<SPEAKER ID="402" NAME="Mitro Repo" AFFILIATION="S&amp;D">
(FI) Prezident Mugabe a Zimbabwianska africká národná únia - Vlastenecký front (Zanu-PF) v Zimbabwe nedodržali podmienky globálnej politickej dohody uzavretej v roku 2009. Zimbabwe nerobí smerom k demokracii žiadne pokroky. Naopak, je jasné, že za posledných niekoľko mesiacov čoraz častejšie dochádza k zastrašovaniu politických odporcov a svojvoľnému zatýkaniu a zmiznutiam. Úsilie priniesť stabilitu nebude plodné v politickej atmosfére, ako je táto.
<P>
Zimbabwe je ešte vždy krajinou, v ktorej vás môžu týrať alebo mučiť pre vaše politické názory. Legislatívny systém, ktorý potláča slobodnú a otvorenú žurnalistiku, obmedzuje právo na slobodu prejavu. Novinárov prenasledujú. Malo by sa urobiť všetko s cieľom podporiť pokrok tejto krajiny smerom k pravej demokracii a hospodárskemu rozvoju.
<P>
Je len správne a vhodné, že vo februári tohto roka sa Európska rada rozhodla rozšíriť reštriktívne opatrenia vzťahujúce sa na ľudí a organizácie spojené s Mugabeho vládou a viesť čiernu listinu. Okrem toho si myslím, že v týchto opatreniach by sa malo pokračovať, kým nebudeme mať skutočný dôkaz o pravej zmene v Zimbabwe. Tieto opatrenia by však mali byť zamerané len na skorumpovanú vládu v Zimbabwe a nesmieme dovoliť, aby ešte zhoršovali vážnu situáciu zimbabwianskeho ľudu.
<SPEAKER ID="403" NAME="Albert Deß" AFFILIATION="PPE">
(DE) Keď som bol ešte len dieťa, dostával som listy z bývalej Rodézie. Tri zo sestier môjho starého otca boli katolícke mníšky vo vtedajšej Rodézii a v Južnej Afrike. Nikdy nepísali o tom, že ľudia v Rodézii by museli hladovať. Správy, ktoré dnes dostávame z tejto krajiny, sú jednoducho neúnosné. Rodézia a neskôr Zimbabwe živili južnú Afriku. Pán Mugabe - komunistický socialistický diktátor - premenil tohto živiteľa celej oblasti na hladovú zónu.
<P>
Chcel by som poďakovať všetkým kolegom poslancom, ktorí zaradili túto tému naspäť do programu. Je neúnosné, že tento diktátor pán Mugabe môže už tak dlho terorizovať obyvateľov Zimbabwe. Domnievam sa, že kľúč k skoncovaniu s týmito praktikami je v južnej Afrike. S ľútosťou hovorím, že kým Južná Afrika tohto diktátora neporazí, on bude naďalej terorizovať svoj ľud.
<SPEAKER ID="404" NAME="Maroš Šefčovič">
podpredseda Komisie. - Podľa mňa sa zhodneme na tom, že Zimbabwe a porušovanie ľudských práv v tomto štáte sú na našom programe už príliš dlho. Každý záblesk nádeje, že dôjde k pozitívnemu vývoju, okamžite zničí vypuknutie politického utláčania a násilia. Presne toto sa stalo len pred niekoľkými mesiacmi. Európska únia preto musela vo februári tohto roka obnoviť svoje reštriktívne opatrenia, a to už po ôsmykrát.
<P>
Týmto jasným gestom sme chceli zdôrazniť dôležitý význam dohody medzi vládnucimi stranami o potrebných krokoch, ktoré by viedli k voľbám v tejto krajine. V tomto kontexte EÚ zdôraznila ochotu preskúmať svoje rozhodnutie ako reakciu na ďalšie konkrétne udalosti v tejto krajine.
<P>
EÚ veľmi znepokojuje vlna politického násilia, ktorá v posledných mesiacoch zachvátila Zimbabwe. EÚ urobila 11. marca spolu s 21 veľvyslanectvami a zastupiteľskými orgánmi vyhlásenie s cieľom vyjadriť znepokojenie nad zintenzívňovaním toho, čo sa zdá byť politicky motivovaným zastrašovaním a násilím.
<P>
V tomto kontexte EÚ víta výsledok samitu Juhoafrického rozvojového spoločenstva (SADC), ktorý sa konal 31. marca 2011. Komuniké SADC vyzýva na okamžité skončenie násilia, zastrašovania, nenávistných prejavov a prenasledovania a vládu Zimbabwe vyzýva na dokončenie všetkých potrebných krokov smerujúcich k uskutočneniu volieb. Ponúka pomoc, aby sa voľby mohli uskutočniť v súlade so zásadami a usmerneniami SADC, ktoré upravujú demokratické voľby. Z toho dôvodu SADC ustanoví úradníkov, ktorí sa pripoja k juhoafrickému sprostredkovateľskému tímu a budú spolupracovať s výborom pre spoločné monitorovanie a implementáciu.
<P>
EÚ sa nazdáva, že posilnenie sprostredkovateľského úsilia SADC a Južnej Afriky je kľúčové, ak máme predísť ďalšej nestabilite v Zimbabwe. EÚ víta úsilie tohto regiónu konať ako sprostredkovateľ v zimbabwianskej kríze.
<P>
Južná Afrika sa vo svojej funkcii sprostredkovateľa spolu so SADC ako zárukou globálnej politickej dohody rozhodla uznať zimbabwianskeho veľvyslanca. Teraz je nevyhnutné udržiavať formálnu komunikáciu so Zimbabwe a dialóg s inkluzívnou vládou a nemali by sme ohroziť pozíciu veľvyslanca EÚ v Harare. EÚ bude konať a postupovať v úzkej koordinácii so všetkými členskými štátmi EÚ.
<P>
EÚ je naďalej najväčším poskytovateľom rozvojovej pomoci Zimbabwe. Chceme jasne povedať, že sme neústupčiví, pokiaľ ide o režim, ale chceme sa pokúsiť pomôcť ľuďom. Keďže od uzavretia globálnej politickej dohody v roku 2009 sme poskytli približne 365 miliónov, sme - ako som už povedal - najväčším darcom.
<P>
Zdroje prúdia len cez orgány OSN a špecializované mimovládne organizácie. Od roku 2009 EÚ podporuje aj reformy riadenia, ako sa uvádza v globálnej politickej dohode, a to vrátane procesu reformy ústavy. EÚ okrem toho financuje programy v oblasti ľudských práv vrátane programov od obhajcov ľudských práv. Musíme len dúfať, že všetok ten medzinárodný tlak napokon v Zimbabwe povedie k slobodným a spravodlivým voľbám a k postupnej normalizácii veľmi ťažkej situácie v tejto krajine.
<SPEAKER ID="405" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="406" NAME="Alain Cadec" LANGUAGE="FR">
Zimbabwianske orgány v posledných mesiacoch svojvoľne zatýkajú mnohých odporcov Mugabeho režimu, ako aj predstaviteľov mimovládnych organizácií. Strana pána Mugabeho systematicky bráni zimbabwianskej vláde národnej jednoty, ktorá vznikla v roku 2009, v príprave na demokratickú premenu a dôveryhodné voľby. Treba okamžite skoncovať so všetkým politickým násilím, ktoré páchajú podporovatelia pána Mugabeho. Európska únia a jej členské štáty sa musia aktívne zapojiť do Africkej únie a Juhoafrického rozvojového spoločenstva s cieľom zabezpečiť, aby sa budúce voľby nekonali v atmosfére zastrašovania a násilia. Teší ma, že uznesenie Európskeho parlamentu vyzýva všetky zimbabwianske politické strany, aby ešte pred nadchádzajúcimi voľbami spolupracovali na príprave novej demokratickej ústavy, ktorá bude prijateľná pre všetkých Zimbabwčanov.
<SPEAKER ID="407" NAME="Monica Luisa Macovei" LANGUAGE="RO">
Znova vidíme, že zastrašovanie, zatýkanie, násilie a dokonca mučenie sú zbrane, ktoré Mugabe používa proti svojim politickým odporcom a občianskej spoločnosti. Sily, ktoré podporujú Mugabeho, zastrašujú opozičných ministrov vo vláde národnej jednoty. Prenasledujú čelných predstaviteľov organizácií pre ľudské práva a zatkli 46 predstaviteľov občianskej spoločnosti, ktorých obvinili z velezrady, pričom niektorých z nich vo väzbe bijú a dokonca mučia. Udržateľnú štruktúru nemožno postaviť na strachu a terore alebo proti občianskym a politickým slobodám.
<P>
Vyzývam vysokú predstaviteľku Európskej únie, aby podporila úsilie uskutočniť slobodné voľby v Zimbabwe bez násilia a zastrašovania. Treba legitímnu vládu, ktorá bude dodržiavať práva a základné slobody, inými slovami, rešpektovať ľudské bytosti. Sprísnenie obmedzení Európskej únie, čo sa týka Mugabeho ľudí, musí byť jedným z opatrení.
