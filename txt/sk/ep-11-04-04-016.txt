<CHAPTER ID="016">
Európska štatistika cestovného ruchu (rozprava) 
<SPEAKER ID="088" NAME="Predsedajúci">
Ďalším bodom rozpravy je správa pána Briana Simpsona v mene Výboru pre dopravu a cestovný ruch o európskej štatistike cestovného ruchu - C7-0085/2010 - (Α7-0329/2010).
<SPEAKER ID="089" NAME="Brian Simpson">
spravodajca. - V prvom rade by som chcel poďakovať všetkým tieňovým spravodajcom za ich snahu, ktorú vynaložili na vypracovanie tejto v skutočnosti značne technickej správy. Návrh Komisie o štatistike cestovného ruchu je dobrou príležitosťou na revíziu súčasného právneho rámca o zbere štatistických údajov v oblasti cestovného ruchu v Európe. Je to zvlášť dôležité v tomto čase, keď sa všetky oči upierajú na vytvorenie stratégie politiky európskeho cestovného ruchu na základe nových právomocí EÚ v tejto oblasti. Aktualizácia našej štatistickej databázy cestovného ruchu môže na druhej strane zohrať dôležitú úlohu pri poskytovaní dobrého základu politickým činiteľom na vykonávanie úspešných politík cestovného ruchu.
<P>
Z týchto dôvodov prístup, ktorý som zvolil na formuláciu stanoviska Parlamentu a ktorý naši tieňoví spravodajcovia podporili, bol založený na dôraznej podpore cieľa zlepšiť úplnosť, význam a porovnateľnosť ponúkanej štatistiky v tejto oblasti a zaktualizovať štatistiku v súlade s novými trendmi v odvetví cestovného ruchu tak, aby odzrkadľovala napríklad nárast využívania internetu na rezervovanie ciest a zvýšený počet kratších ciest. Všetci sa zhodneme na tom, že zlepšenie konkurencieschopnosti cestovného ruchu EÚ je spôsob, ako zabezpečiť prílev návštevníkov do Európy, a preto je dôležité, aby štatistika, ktorú zbierame, držala krok s meniacim sa charakterom odvetvia, identifikovala súčasné a potenciálne trendy v odvetví a monitorovala ponuku a dopyt. Týmto spôsobom môže byť získaná štatistika užitočným nástrojom na podporu orgánov s rozhodovacími právomocami v odvetví cestovného ruchu.
<P>
Je tiež dôležité zabezpečiť, aby aktualizovaná štatistika bola čo najúplnejšia a poskytovala dobrý prehľad o cestovnom ruchu v Európe na jednej strane a zohľadňovala potrebu znižovania záťaže pre respondentov na strane druhej. Z toho dôvodu mi veľmi záležalo na dosiahnutí konečnej dohody o nasledujúcom zbere údajov o jednodňových návštevách, ktoré sú teraz súčasťou konečnej dohody, pretože jednodňové návštevy predstavujú veľkú časť aktivít v oblasti cestovného ruchu.
<P>
Parlament tiež naliehal, aby sa nariadenie vzťahovalo na oblasti zberu údajov, ktoré sa doteraz nepovažovali za významné pre štatistiku cestovného ruchu, ale ktoré podľa nás bolo potrebné zahrnúť ako súčasť uznania dôležitého sociálneho a hospodárskeho vplyvu cestovného ruchu, ako aj jeho vplyvu na životné prostredie. Myslel som si, že zber údajov týkajúcich sa zamestnanosti a hospodárskych výdavkov - takzvaných satelitných účtov cestovného ruchu - bol v tejto súvislosti zvlášť dôležitý a dôrazne sme naliehali, aby bol zahrnutý do nariadenia.
<P>
Konečná dohoda s Radou teraz zahŕňa ustanovenie týkajúce sa vypracovania pilotných štúdií, ktoré umožnia členským štátom preukázať vplyv cestovného ruchu na hospodárstvo a zamestnanosť, a dúfam, že to prispeje k lepšiemu porozumeniu skutočnej veľkosti a hodnoty nášho odvetvia cestovného ruchu. Konečná dohoda tiež zahŕňa pilotné štúdie, ktoré preukazujú vplyv cestovného ruchu na životné prostredie, čo je zaujímavá oblasť, ktorou sa možno zaoberať, vzhľadom na potrebu udržateľného prístupu v oblasti cestovného ruchu.
<P>
Zahrnutie údajov o dostupnosti turistických ubytovacích zariadení pre osoby so zníženou pohyblivosťou, ktoré bolo jediným skutočným problémovým bodom v rokovaní s Radou, je teraz tiež dôležitou súčasťou tejto dohody. Po naliehaní Parlamentu v súvislosti s týmto bodom Rada nakoniec ustúpila a súhlasila, aby bol zahrnutý ako súčasť základných informácií, ktoré sa budú získavať od turistických ubytovacích zariadení.
<P>
Veľmi ma teší, že sme s Radou dosiahli dohodu v prvom čítaní, ako aj že sme dosiahli dohody týkajúce sa obmedzenia delegovania právomocí na Komisiu, v súvislosti s čím som mal určité obavy. Dúfam, že Parlament počas stredajšieho hlasovania v pléne dohodu v plnej miere podporí.
<SPEAKER ID="090" NAME="Cecilia Malmström">
členka Komisie. - V tomto čase úsporných opatrení sa aj Komisia snaží o racionalizáciu.
<P>
Pán Simpson, z pohľadu spravodajcu ste povedali, že ide o technickú správu a že je potrebná, ale v skutočnosti je zároveň aj dôležitá. Cieľom návrhu Komisie bolo aktualizovať a optimalizovať súčasný právny rámec pre európsku štatistiku cestovného ruchu. Túto úpravu požadovali tvorcovia aj používatelia štatistiky cestovného ruchu. Konečným cieľom je preto poskytovať prostredníctvom spoločného rámca mesačnú a ročnú európsku štatistiku o ponuke a dopyte v oblasti cestovného ruchu.
<P>
Návrh je veľmi vyvážený, pokiaľ ide o potreby v oblasti údajov a zaťaženie respondentov a administrátorov. Na dosiahnutie tohto cieľa sme do návrhu zahrnuli povolenie získavať niektoré časti údajov na dobrovoľnom základe alebo každý tretí rok, aby sme oddialili nadobudnutie platnosti niektorých nariadení na neskoršiu fázu a aby sme vylúčili najmenšie podniky.
<P>
Po neformálnom trialógu, ktorý sa konal 12. januára 2011, a ďalších diskusiách sa Parlament a Rada dohodli na kompromisnom texte, ako ste už, pán spravodajca, spomenuli. Rada predovšetkým súhlasila s dodatočnou požiadavkou Parlamentu zahrnúť do nariadenia premennú týkajúcu sa dostupnosti turistických ubytovacích zariadení pre osoby so zníženou pohyblivosťou.
<P>
Komisia môže prijať všetky pozmeňujúce a doplňujúce návrhy k správe aj kompromisný text. Preto by som sa chcela poďakovať vám, pán Simpson, ako aj tieňovým spravodajcom a členom Výboru pre dopravu a cestovný ruch za konštruktívnu prácu na návrhu. Som presvedčená, že po plodnej spolupráci medzi všetkými troma inštitúciami sme teraz dosiahli náš cieľ, ktorým je vytvorenie spoločného rámca pre systematický rozvoj, tvorbu a šírenie európskej štatistiky cestovného ruchu.
<SPEAKER ID="091" NAME="Carlo Fidanza" LANGUAGE="IT">
Na úvod sa chcem poďakovať pánovi spravodajcovi za jeho angažovanosť a znalosti politickej stručnosti.
<P>
Poslanecký klub Európskej ľudovej strany (kresťanských demokratov) bezvýhradne podporí kompromis dosiahnutý s Radou. Toto nariadenie nahrádza text, ktorý je v platnosti od roku 1995 a ktorý už viac neodráža dnešnú situáciu, pokiaľ ide o niektoré kľúčové otázky, ako sú napríklad nové potreby a nové zvyky používateľov či potreba lepšie načasovaných údajov a lepšej porovnateľnosti a úplnosti štatistického rámca.
<P>
Konečný text zahŕňa všetky politické priority, ktoré poslanecký klub PPE počas rokovaní podporoval a ktoré Rada prijala - aj keď iba na základe dobrovoľnosti -, najmä lepšie vymedzenie častí nariadenia, ktoré možno meniť a dopĺňať prostredníctvom delegovaných aktov, zavedenie pojmu "jednodňové návštevy", ktorý je nevyhnutný na to, aby do zberu štatistických údajov boli zapojení všetci tí, ktorí cestujú v rámci jedného dňa, a teda aj fenomén konferenčného cestovného ruchu, lepšie vymedzenie štatistík, ktoré sa majú zbierať, vrátane výdavkov cestujúcich turistov na jedlo a nápoje v baroch a reštauráciách, keďže to predstavuje značnú časť odvetvia cestovného ruchu, ako aj údaje o dostupnosti pre osoby so zníženou pohyblivosťou. Spravodajca už správne poznamenal, že pre delegáciu Parlamentu to je kľúčový bod.
<P>
Na záver, toto nariadenie je dôležitým prvkom v rámci novej stratégie pre európsky cestovný ruch, ktorú skúmajú všetky európske inštitúcie. Tá umožní aktualizáciu právneho rámca tak, aby bol v súlade s vývojom trhu a ponúkal jasnejší a jednotnejší prístup k zberu údajov o cestovnom ruchu a aby tiež zabezpečil účinnejšie monitorovanie odvetvia a lepšie pochopenie potrieb spotrebiteľov.
<P>
Opäť chcem vyjadriť vďaku pánovi Simpsonovi, Komisii za iniciatívu a Rade za vynikajúce sprostredkovanie.
<SPEAKER ID="092" NAME="Silvia-Adriana Ţicău" LANGUAGE="RO">
Chcela by som zablahoželať kolegovi Brianovi Simpsonovi k tejto správe o nariadení EÚ, ktorým sa zavádza spoločný rámec pre tvorbu, vypracúvanie a zasielanie európskej štatistiky cestovného ruchu. Úlohou členských štátov je zber, zostavovanie, spracovávanie a zasielanie harmonizovanej európskej štatistiky o ponuke a dopyte v oblasti cestovného ruchu. Väčšinu podnikov v odvetví cestovného ruchu tvoria malé a stredné podniky. Ich strategický význam nie je obmedzený len na ich hospodársku hodnotu, ale predovšetkým treba uznať značný potenciál, ktorý ponúkajú, pokiaľ ide o vytváranie pracovných miest.
<P>
Podľa údajov Eurostatu za rok 2007 si každý rok jedna z troch európskych rodín nemohla dovoliť týždennú dovolenku. Hospodárska kríza zvýšila počet európskych občanov, ktorým hrozí chudoba. V dôsledku toho došlo k ešte väčšiemu poklesu počtu tých osôb, ktoré si každý rok môžu dovoliť týždennú dovolenku. Preto si myslím, že štatistika cestovného ruchu je potrebná a aj významná v súvislosti s posudzovaním sociálneho aspektu tohto odvetvia. Sociálny cestovný ruch zvyšuje počet európskych turistov a pomáha bojovať proti sezónnemu charakteru cestovného ruchu, presadzovať myšlienku európskeho občianstva, ako aj podporovať regionálny rozvoj. Sociálny cestovný ruch by umožnil Komisii a členským štátom identifikovať osobitné potreby rôznych sociálnych skupín a vytvoriť vhodné programy.
<P>
Pri vypracúvaní európskej štatistiky podľa tohto nariadenia by národné štatistické úrady mali tiež poskytnúť údaje o finančných prostriedkoch, ktoré každý členský štát vynakladá v súvislosti s cestovným ruchom, a najmä, kde sú finančné prostriedky EÚ použité.
<P>
V neposlednom rade si myslím, že európska štatistika cestovného ruchu by mala zahŕňať aj údaje o zamestnancoch, ich sezónnom charaktere, o odbornej príprave a kvalifikáciách, ako aj informácie o ich súčasných pracovných podmienkach. Bez dobre vyškolených zamestnancov nemôžeme mať kvalitné odvetvie cestovného ruchu.
<SPEAKER ID="093" NAME="Giommaria Uggias" LANGUAGE="IT">
V prvom rade by som chcel zablahoželať predsedovi výboru pánovi Brianovi Simpsonovi k vedeniu práce výboru, k práci na dokumente a najmä k tomu, že umožnil jeho uzavretie - aspoň dúfam, pretože Skupina Aliancie liberálov a demokratov za Európu (ALDE) zaň bude hlasovať - a schválenie v prvom čítaní, a tým aj úspešné uzavretie nariadenia.
<P>
Táto úloha vlastne zahŕňa revíziu nariadenia, ktorým sa zavádza spoločný rámec pre zber štatistiky cestovného ruchu a konkrétnejšie pre všetky fázy od zberu až po spracovanie, zostavovanie a zasielanie štatistiky, čo umožní získať optimálne poznatky o finančnom svete, ktorý sa aktivuje cestovným ruchom a ktorý sa točí okolo cestovného ruchu.
<P>
Je jasné, že od prijatia smernice v roku 1995, ktorá je predchodcom tejto smernice, sa zaznamenal významný rast v oblasti cestovného ruchu a musíme uznať najmä vynikajúce vyhliadky, ktoré hospodársky systém cestovného ruchu v blízkej budúcnosti prinesie do európskeho hospodárstva ako celku.
<P>
Pracoval som na dokumente ako tieňový spravodajca za skupinu ALDE, a ako som už povedal, budeme zaň hlasovať. Myslím si, že správa pána Simpsona bude mimoriadne úspešná z dôvodu myšlienky zavedenia satelitných účtov cestovného ruchu, konkrétne prijatia pilotných projektov, ktoré umožnia posúdiť hospodársky vplyv na jednotlivé odvetvia hospodárstva, inými slovami aspektov týkajúcich sa jednodňových návštev, potreby každých päť rokov vypracovať hodnotiacu správu a možnosti či dokonca povinnosti každých päť rokov hodnotiť vplyv štatistiky.
<P>
Na záver mi dovoľte povedať, že ide o súčasť novej zodpovednosti, ktorá vyplýva z Lisabonskej zmluvy, a tentoraz si myslím, že efektívne preberáme zodpovednosti Parlamentu, a tak to bude aj pri ďalšom dokumente, na ktorom sa pracuje a ktorý v Parlamente čoskoro predložíme.
<SPEAKER ID="094" NAME="Nikolaos Salavrakos" LANGUAGE="EL">
Je známou skutočnosťou, že Európska únia je turistickou destináciou číslo jeden na svete. Cestovný ruch vytvára 4 % HDP v EÚ, zahŕňa 2 milióny podnikov a predstavuje približne 8 miliónov pracovných miest.
<P>
Preto je správa pána Simpsona o návrhu smernice Komisie, ktorý reviduje právny rámec pre európsku štatistiku cestovného ruchu, dôležitá a prichádza v čase, ktorý je rozhodujúci pre budúcnosť cestovného ruchu, pretože hospodárska kríza a nedávne vojenské operácie v Stredozemí predstavujú hrozbu pre cestovný ruch a zároveň vytvárajú podmienky na presmerovanie cestovného ruchu do bezpečných destinácií v Európe.
<P>
Vyzývame Komisiu, aby okrem zberu štatistických údajov do smernice zahrnula všetky opatrenia týkajúce sa cestovného ruchu a početných odvetví súvisiacich s cestovných ruchom, aby sme nakoniec mohli aktualizovať produkt cestovného ruchu. V Grécku je cestovný ruch pilierom hospodárstva, ktorý predstavuje 7 % HDP a zamestnáva 700 000 ľudí.
<SPEAKER ID="095" NAME="Jim Higgins" AFFILIATION="PPE">
Ak chceme prijímať rozumné rozhodnutia v ktoromkoľvek odvetví, musíme mať čo najväčšie množstvo informácií a štatistík a musíme zabezpečiť, že regióny riadne míňajú svoje finančné prostriedky na rozvoj produktu, ktorý má taký obrovský potenciál.
<P>
Túto správu vítam. Štatistika je absolútne nevyhnutná. Je však zbytočná, ak sa nemôže porovnávať, a táto správa pána Briana Simpsona významne pokročila k cieľu zabezpečiť, aby informácie, ktoré sa zbierajú a ktoré sa budú zbierať v budúcnosti, boli ľahko dostupné a dali sa ľahko a pozitívne využívať v prospech samotného odvetvia.
<P>
Vítam prácu, ktorú pán Simpson odviedol, a ako povedal, má jednohlasnú podporu výboru a teraz je tu prítomných dosť veľa členov výboru. Tiež sa stotožňujem s jeho obavou, pokiaľ ide o množstvo delegovaných aktov, ktoré Komisia chce mať. Bol by som oveľa radšej, keby sa o zmenách základov tohto rámca rozhodovalo v rámci riadnych legislatívnych postupov. Sme poslancami Európskeho parlamentu z rôznych členských štátov, máme prehľad o dianí v tejto oblasti, presne vieme, aká je situácia v našich členských štátoch, a povedal by som, že my sme tí ľudia, ktorí v konečnom dôsledku vedia, čo je to produkt a aký je potenciál, čím v žiadnom prípade nechcem vyjadriť neúctu Komisii.
<P>
Do roku 2004 patril regionálny rozvoj, doprava a cestovný ruch do jedného okruhu. V roku 2004 sa tieto oblasti rozdelili do výborov a teraz sa jeden výbor zaoberá dopravou a cestovným ruchom a druhý regionálnym rozvojom.
<P>
Pokiaľ ide o dopravu a cestovný ruch, cestovný ruch je ešte stále vo veľkej miere Popoluškou. Ide o oblasť s obrovským potenciálom, ktorá sa môže rozvíjať ešte viac, ako hovoríme. Tu prítomný kolega spomenul 4 % HDP. Ak sa však na to pozrieme, vidíme napríklad, že Európa je destináciou číslo jeden vo svete a v roku 2008 zaznamenala 40 % z celosvetového počtu príchodov a cestovný ruch každý rok predstavuje 9,7 milióna pracovných miest.
<P>
Preto tu hovoríme o mozaike rôznych štátov a rôznych kultúr s obrovským potenciálom. V súvislosti s cestovným ruchom sme boli opatrní, ešte sme len začali využívať jeho potenciál a odtiaľto sa musíme posunúť vpred. Ak sa chceme posunúť vpred a rozvíjať cestovný ruch, v prvom rade potrebujeme takú správu, akú vypracoval pán Simpson, a musíme na nej pracovať.
<SPEAKER ID="096" NAME="Inés Ayala Sender" AFFILIATION="S&amp;D">
(ES) Chcela by som srdečne zablahoželať rečníkovi pánovi Simpsonovi k dohode, ktorú dosiahol v takej technickej oblasti, akou je štatistika cestovného ruchu, a za ktorú kúsok po kúsku bojoval.
<P>
Ide však o odvetvie, v ktorom sa nachádzajú viac ako 2 milióny spoločností, a mnohé z nich sú, samozrejme, malé a stredné podniky, ktoré poskytujú takmer 10 miliónov pracovných miest. Je to odvetvie, ktoré má mimoriadne veľký podiel ľudskej práce a v ktorom sú základnými aspektmi ľudské zdroje a kvalita týchto zdrojov. Je to tiež odvetvie, ktoré vytvára 5 % hrubého domáceho produktu Európskej únie.
<P>
Skutočne hovoríme o jednom z najdôležitejších odvetví európskeho hospodárstva vzhľadom na to, že Európska únia je turistickou destináciou číslo jeden na svete. V skratke, Únia sa teší z vedúcej pozície, ktorá bola až donedávna príliš odkázaná na rozmary trhu a existujúce okolnosti, ktoré spôsobovali závažné nerovnosti a plytvanie.
<P>
Lisabonská zmluva nám konečne dala presne taký právny základ, aký sme potrebovali v súvislosti s novou politikou cestovného ruchu v Európskej únii, ktorý Európsky parlament žiadal prostredníctvom mnohých pilotných a prípravných projektov.
<P>
V oznámení Komisie z minulého roka sa stanovili nové ciele pre tieto právomoci a stanovila sa aj potreba posilniť odvetvie cestovného ruchu prostredníctvom lepšej koordinácie a vzájomného dopĺňania sa s členskými štátmi.
<P>
V oznámení sa uvádzalo, že ak to chceme dosiahnuť, potrebujeme lepšie, porovnateľné, úplné, aktualizované a spoľahlivé údaje, a práve preto správa pána Simpsona stanovuje tento nový smer a nové požiadavky. Rozširuje požiadavky na vymedzenie veľkej rozmanitosti cestovného ruchu, nielen dovolenkového cestovného ruchu, ale aj sociálneho cestovného ruchu a podobne. Zdôrazňuje potrebu viac zviditeľniť otázku dostupnosti pre ľudí so zníženou pohyblivosťou, zahŕňa ekologický faktor a otvára cestu zavedeniu satelitných účtov cestovného ruchu s cieľom získať spoľahlivejší obraz hospodárstva. Kombinuje tiež nové aspekty a kritériá, ako napríklad kratšie cesty a údaje týkajúce sa reštauračných služieb, ktoré sú mimoriadne dôležité pre krajinu zameranú na cestovný ruch, akou je Španielsko.
<P>
Všetky tieto nové údaje pomôžu oveľa lepšie pochopiť toto odvetvie, ktoré je mimoriadne intenzívnym tvorcom zamestnanosti, ktorú potrebujeme. Táto nová štatistika znamená, že budeme mať lepšiu pozíciu na modernizáciu a riešenie budúcich úloh odvetvia, ktoré musí tvoriť základ veľkej časti stratégie EÚ 2020, najmä pokiaľ ide o intenzívne vytváranie pracovných miest, ktoré by mali byť kvalitné.
<SPEAKER ID="097" NAME="Predsedajúci">
Ďakujem veľmi pekne. Teraz odovzdávam slovo pani Meissnerovej. Máte jednu minútu.
<SPEAKER ID="098" NAME="Gesine Meissner" AFFILIATION="ALDE">
(DE) V prvom rade by som sa chcela úprimne poďakovať pánovi Simpsonovi. Vo Výbore pre dopravu a cestovný ruch vieme, že keď náš predseda vypracuje správu, nebudeme mať vlastne žiadne námietky. Vždy berie do úvahy veľmi veľa vecí a jediné, čo môžeme povedať, je: výborne, Brian, to môžeme podporiť.
<P>
V tomto prípade už bolo viackrát povedané, že ide o technickú správu. To znie veľmi nudne. Správu však vôbec nepovažujem za nudnú. Aj keď je technická, opisuje cestovných ruch, ktorý je pre nás v Európe skutočne veľmi dôležitým hospodárskym cieľom. Už bolo spomenuté, že 40 % ľudí z celého sveta cestuje do Európy. Európa je teda dôležitou oblasťou cestovného ruchu, a preto, samozrejme, treba vedieť, prečo títo ľudia cestujú do Európy.
<P>
Ak teraz, keď máme nové právomoci v kontexte Lisabonskej zmluvy, chceme vytvoriť nový európsky rámec, musíme sa oboznámiť s údajmi a musíme byť schopní vymieňať údaje harmonizovaným spôsobom. To je cieľom tejto správy, ktorá tiež poukazuje na nový vývoj, napríklad pokiaľ ide o jednodňové návštevy alebo cykloturizmus. Do správy chceme zahrnúť aj naše priemyselné dedičstvo. Toto všetko treba v budúcnosti zahrnúť, aby sme skutočne vedeli, akým spôsobom stanoviť naše ciele. Preto, ďakujem veľmi pekne, je to dobrá správa a som presvedčená, že ju budeme môcť podporiť.
<SPEAKER ID="099" NAME="Georges Bach" AFFILIATION="PPE">
(FR) Myslím si, že sa všetci zhodneme na význame cestovného ruchu. Má veľmi významnú úlohu nielen pre občanov v Európe, ale aj pre malé a stredné podniky.
<P>
Štatistické údaje sú mimoriadne dôležité. Iba ak vytvoríme spoľahlivú a úplnú databázu, budeme môcť vytvoriť politiku, ktorá umožní cestovnému ruchu využívať celý svoj potenciál. Blahoželám pánovi spravodajcovi k jeho práci a môj kolega pán Fidanza práve predniesol stanovisko Poslaneckého klubu Európskej ľudovej strany (kresťanských demokratov).
<P>
Za seba by som rád poukázal na tri pomerne všeobecné body. Po prvé, som presvedčený, že musíme skutočne využívať nové politické prostriedky, ktoré nám poskytla zmluva, a vytvoriť pridanú hodnotu pre členské štáty.
<P>
Mojím druhým bodom je, že rôzne finančné prostriedky EÚ sú a budú čoraz viac pod tlakom, a preto je veľmi dôležité porovnávať výsledky rôznych členských štátov a rozhodnúť sa pre osvedčené postupy, čím sa dosiahne určitý stupeň harmonizácie, z ktorej každý získa.
<P>
Mojím tretím a posledným bodom je, že musíme vytvoriť satelitné účty cestovného ruchu, ktoré Kanada má už roky. To nám umožní ešte efektívnejšie určiť vplyv na hospodárstvo, pracovné miesta, životné prostredie a podobne, a teda aj reagovať na niekoľko otázok vo všetkých politických oblastiach prepojených s oblasťou cestovného ruchu.
<SPEAKER ID="100" NAME="Rareş-Lucian Niculescu" AFFILIATION="PPE">
(RO) Úplnú absenciu akejkoľvek oficiálnej štatistiky týkajúcej sa vidieckeho cestovného ruchu a agroturistiky považujem za poľutovaniahodnú, pričom jediné dostupné údaje sú založené na odhadoch. Za týchto okolností vítam kroky, ktoré naplánovala Európska komisia, zamerané na zvýšenie sociálno-hospodárskej vedomostnej základne pre oblasť cestovného ruchu. Chcel by som tiež zdôrazniť význam platformy "IKT a cestovný ruch", ktorú Komisia navrhla. Myslím si však, že snahy treba zintenzívniť s cieľom vybaviť vidiecke oblasti najmodernejšou infraštruktúrou v oblasti informačných technológií, napríklad širokopásmovým internetom.
<P>
Do vidieckeho cestovného ruchu a agroturistiky je zapojených vyše 500 000 ubytovacích zariadení s kapacitou 6 miliónov lôžok. Obidve tieto odvetvia v posledných rokoch zaznamenali priemerný ročný nárast o 10 % až 15 %, a tým vo významnej miere prispeli k zlepšeniu kvality života vo vidieckych oblastiach a k diverzifikácii vidieckeho hospodárstva.
<SPEAKER ID="101" NAME="Jörg Leichtfried" AFFILIATION="S&amp;D">
Z úcty k pánovi spravodajcovi sa pokúsim hovoriť po anglicky a dúfam, že to bude dostatočné.
<P>
Keď uvažujeme o cestovnom ruchu, je veľmi dôležité, aby sme uznali, akým významným faktorom je cestovný ruch v rámci Európskej únie. Je to tiež významný faktor, pokiaľ ide o pracovný priestor a najmä pokiaľ ide o malé a stredné podniky, ktoré v oblasti cestovného ruchu vykonávajú mnohé svoje činnosti.
<P>
Musíme tiež uznať, že cestovný ruch nemá len pozitívne hodnoty, ale spôsobuje aj problémy, ktoré sa týkajú dopravy na preplnené pláže a podobne. Na vyriešenie týchto vecí potrebujeme dobrú štatistiku a dobré údaje. Táto správa nám s tým pomáha. Ide o veľmi dobrú správu a každý by ju mal podporiť.
<SPEAKER ID="102" NAME="Inés Ayala Sender" AFFILIATION="S&amp;D">
(ES) Jediná vec, ktorú by som chcela urobiť, je mierne oponovať tomu, čo povedal pán Leichtfried, aby som trochu okorenila túto rozpravu.
<P>
Chápem názor pána Leichtfrieda, že cestovný ruch spôsobuje problémy v doprave. Ja si však myslím, že doprava zlepšuje a podporuje cestovný ruch, a preto by sme práve teraz, keď revidujeme transeurópske dopravné siete v Európe, na to nemali v žiadnom prípade zabúdať, pretože existujú dôkazy, že lepšie a hladšie fungovanie dopravy s väčšími kapacitami a menším vplyvom na životné prostredie je kľúčovým prvkom pre odvetvie cestovného ruchu.
<P>
Preto dúfam, že financovanie transeurópskych sietí a údaje, ktoré z tejto oblasti získame, v budúcnosti zlepšia kapacitu odvetvia cestovného ruchu v Európe.
<SPEAKER ID="103" NAME="Andreas Mölzer" AFFILIATION="NI">
(DE) Bolo by dobré, keby otázky týkajúce sa dôvodov úspešnosti turistickej destinácie - inými slovami, prečo je jedna destinácia žiadaná, pričom ostatné zaznamenávajú pokles návštevníkov - mohli byť zodpovedané prostredníctvom informačných štatistík. Je to však želanie, ktoré sa pravdepodobne nenaplní. Príliš mnoho neistých faktorov, napríklad konkrétne poveternostné podmienky, premieňa predpovede v oblasti cestovného ruchu na lotériu.
<P>
Dokonca nie je možné s istotou povedať, že otvorenie nových leteckých spojení zvyšuje počet pobytov na noc alebo, naopak, nové letecké spojenia sú výsledkom zvýšeného dopytu na strane cestujúcich. Obmedzená dostupnosť a porovnateľnosť údajov z oblasti cestovného ruchu však predstavuje problém aj z pohľadu mestského plánovania. Napokon, ak existuje potenciál zvýšenia počtu návštevníkov, je potrebné zorganizovať tieto údaje takým spôsobom, aby sa zabránilo negatívnemu vplyvu na miestne obyvateľstvo.
<P>
Pružný pracovný čas a bezpečnosť ovplyvňujú cestovný ruch práve tak, ako ho ovplyvňujú sociálne zmeny. Rozhodujúcim faktorom však v konečnom dôsledku pravdepodobne bude svetové hospodárstvo a možno cena ropy. Ani najlepšia európska štatistika cestovného ruchu nemôže veľa urobiť, aby zmenila tieto faktory.
<SPEAKER ID="104" NAME="Elena Băsescu" AFFILIATION="PPE">
(RO) Správa pána Simpsona je dôležitým míľnikom, pokiaľ ide o európsky štatistický rámec v oblasti cestovného ruchu. Vzhľadom na svoj veľký potenciál cestovný ruch prispieva k zamestnanosti a hospodárskemu rastu. Účinnosť spracovania údajov a porovnateľnosť zasielaných štatistík treba zlepšiť.
<P>
S cieľom čeliť celosvetovej hospodárskej súťaži v odvetví cestovného ruchu Rumunsko profesionálnym spôsobom vytvorilo stratégiu, ktorá mu umožňuje odlíšiť sa od ostatných turistických destinácií vo svete. Stratégia je založená na značke Rumunska ako krajiny, a to je pojem, ktorý používame na to, aby sme potenciálnym turistom predstavili pravý charakter našich tradícií a nádheru našej krajiny.
<P>
Chcela by som zdôrazniť, že rozvoj cestovného ruchu môže tiež znížiť rozdiely medzi regiónmi juhovýchodnej Európy. Dôraz sa preto musí klásť na rozmanitosť.
<SPEAKER ID="105" NAME="Janusz Władysław Zemke" AFFILIATION="S&amp;D">
(PL) Chcel by som poukázať na to, že Európsky parlament sa len zriedka zaoberá záležitosťami týkajúcimi sa cestovného ruchu. Po dôkladnejšom preskúmaní možno vidieť, že 95 % práce Výboru pre dopravu a cestovný ruch sa týka záležitostí súvisiacich s dopravou a iba 5 % sa týka cestovného ruchu. Aj keď bezvýhradne podporujem správu pána Simpsona, mám jednu požiadavku: ak chceme diskutovať o štatistike, je veľmi dôležité porovnávať veci, ktoré sú porovnateľné. Ďalšou fázou našej práce by malo byť prijatie noriem v jednotlivých oblastiach, napríklad v prípade hotelov. Treba veľmi jasne formulovať, či ide o dvoj-, troj- alebo štvorhviezdičkový hotel.
<SPEAKER ID="106" NAME="Cecilia Malmström">
členka Komisie. - Chcela by som pánovi Simpsonovi povedať, že počet rečníkov, ktorí sa vyjadrili k veľmi technickej správe, poukazuje na to, akú významnú prácu vykonáva a aká je táto záležitosť dôležitá.
<P>
Napriek tomu, že ide o technickú správu, toto nariadenie, ktoré je veľmi dôležité, bolo jednoznačne potrebné zrevidovať. Bude tiež možné vytvoriť pevný analytický rámec, aby sme mohli prijímať informované politické rozhodnutia týkajúce sa všetkých aspektov cestovného ruchu, ktoré sme dnes spomínali, a okrem tých aj mnoho ďalších. S rozvojom cestovného ruchu sa musí, samozrejme, rozvíjať aj štatistika.
<P>
Tri inštitúcie spolu vypracovali návrh, ktorý vytvára rovnováhu medzi potrebou mať prístup k informáciám na jednej strane, ale aj rešpektovať zaťaženie respondentov na strane druhej. Chcela by som zablahoželať pánovi Simpsonovi k správe a poďakovať Parlamentu za túto rozpravu.
<SPEAKER ID="107" NAME="Brian Simpson">
spravodajca. - So záujmom som si vypočul názory poslankýň a poslancov. Predovšetkým by som sa chcel venovať pripomienke, že vo Výbore pre dopravu a cestovný ruch sa len 5 % našej práce týka odvetvia cestovného ruchu. Z určitého hľadiska to je pravda, ale nie preto, že Parlament sa nechce viac venovať odvetviu cestovného ruchu: je to preto, že Rada a členské štáty nám nedovolia vykonávať viac práce v odvetví cestovného ruchu. Preto ak sa má v tejto súvislosti niekomu pripísať vina, treba ju jednoznačne pripísať Rade.
<P>
Táto správa obsahuje rámec, ktorý nám poskytne potrebné údaje na pomoc odborníkom z praxe - tým, ktorí riešia skutočné otázky - plánovať a rozvíjať produkt cestovného ruchu tu v Európskej únii. Máme veľmi rozmanité odvetvie cestovného ruchu - od nádherných prírodných oblastí a slnečných pláži až po naše bohaté priemyselné a kultúrne dedičstvo - a poslanci vedia, že priemyselné dedičstvo je pre mňa veľmi dôležité.
<P>
Európa môže návštevníkom veľa ponúknuť, či už pochádzajú z krajín mimo Európskej únie, alebo z krajín Európskej únie. Myslím si, že vypracovanie tejto správy nám dáva príležitosť naplánovať poskytovanie vynikajúceho produktu, za ktorým ľudia budú prichádzať, ktorý môžu vidieť a ktorý si budú užívať vo voľnom čase.
<P>
Ďakujem všetkým kolegom a Komisii za ťažkú prácu a milé slová. Takáto spolupráca veľmi uľahčuje život spravodajcu. Nie som si istý, že je vynikajúca: také slovo sa s mojou osobou zvyčajne nespája, ale prijímam to. Môžem vás ubezpečiť, že ako predseda Výboru pre dopravu a cestovný ruch sa teším na veľmi úspešné uzavretie tejto záležitosti.
<SPEAKER ID="108" NAME="Jörg Leichtfried" AFFILIATION="S&amp;D">
(DE) Nie som si istý, na základe ktorého článku môžem teraz vystúpiť. V predchádzajúcej rozprave som sa sťažoval na to, že Rada nie je prítomná. Nemali by sme sa však iba sťažovať, ale aj otvorene hovoriť o tom, čo je dobré. Chcel som vlastne poukázať na dnešné vystupovanie pani komisárky a na skutočnosť, že jej prejavy boli z hľadiska obsahu stručné, jasné a kompetentné, a mnohí jej kolegovia by urobili dobre, keby nasledovali jej príklad, pokiaľ ide o to, ako sa správať v Parlamente.
<SPEAKER ID="109" NAME="Predsedajúci">
Rozprava sa skončila.
<P>
Hlasovanie sa uskutoční v stredu 6. apríla 2011.
<P>
Písomné vyhlásenia (článok 149)
<SPEAKER ID="110" NAME="Sergio Berlato" LANGUAGE="IT">
Cestovný ruch je dôležitou hospodárskou činnosťou Únie, ktorý má veľký potenciál prispievať k vytváraniu pracovných miest a k hospodárskemu rastu. Odhaduje sa, že odvetvie cestovného ruchu s počtom približne 1,8 milióna malých a stredných podnikov vytvára viac ako 5 % európskeho HDP v EÚ. Systém štatistiky cestovného ruchu je v súčasnosti regulovaný smernicou 95/57/ES o zbere štatistických údajov v tomto odvetví. Som presvedčený, že štatistiky nie sú užitočné len na monitorovanie konkrétnych politík zameraných na cestovný ruch, ale môžu byť tiež užitočné v širšom kontexte regionálnej politiky a udržateľného rozvoja. V posledných desaťročiach toto odvetvie čelí závažným problémom, ako je napríklad rastúca svetová konkurencia, demografické trendy, environmentálne obmedzenia, sezónne rozdelenie pohybu turistov a rastúce využívanie nových informačných a komunikačných technológií zákazníkmi. Uznávam významnú úlohu štatistiky pri rozvoji účinnejších politík v oblasti cestovného ruchu na európskej, národnej, regionálnej a miestnej úrovni a myslím si, že celkovým cieľom by malo byť posilnenie odvetvia cestovného ruchu EÚ prostredníctvom koordinovaných opatrení na úrovni Únie, ktoré budú dopĺňať úsilie jednotlivých členských štátov.
<SPEAKER ID="111" NAME="Vilija Blinkevičiūt" LANGUAGE="LT">
Európsky cestovný ruch nedávno čelil zložitej hospodárskej situácii, ktorú minulý rok zhoršil výbuch sopky na Islande, pretože prerušenie leteckej dopravy z dôvodu prítomnosti oblakov sopečného popola malo veľký vplyv na dopravu v Európe a spôsobilo závažný problém leteckým spoločnostiam, cestovným agentúram a organizátorom zájazdov, ako aj samotným turistom. Je preto veľmi dôležité zlepšiť a vymedziť nový politický rámec v oblasti cestovného ruchu v Európe. Okrem toho toto odvetvie čelí rastúcim problémom a novým úlohám, ako je napríklad konkurencia, demografické trendy, zmena klímy a environmentálne obmedzenia a sezónne rozdelenie pohybu turistov, ktorým sa treba venovať na úrovni Európskej únie aj na úrovni členských štátov. Treba upriamiť pozornosť na skutočnosť, že cestovný ruch je hlavnou hospodárskou činnosťou s veľmi pozitívnym vplyvom na hospodársky rast a zamestnanosť v Európe. Preto treba aktualizovať a optimalizovať právny rámec pre európsku štatistiku cestovného ruchu a mali by sme posilniť odvetvie cestovného ruchu v EÚ prostredníctvom osobitných návrhov a iniciatív, ktoré by dopĺňali programy členských štátov. Cestovný ruch je tiež čoraz dôležitejším aspektom v živote európskych občanov, keďže stále viac občanov cestuje za oddychom alebo obchodom. Navyše sa toto odvetvie dotýka kultúrneho a prírodného dedičstva, tradícií a súčasných kultúr Európskej únie. Preto je dôležité vymedziť nový rámec opatrení s cieľom zvýšiť konkurencieschopnosť odvetvia a jeho schopnosť prispieť k hospodárskemu rastu.
<SPEAKER ID="111" NAME="Ian Hudghton" AFFILIATION="Verts/ALE">
písomne. - Je vhodné, že 6. apríla, ktorý je známy ako deň tartanu (Tartan Day), budeme hlasovať o správe o cestovnom ruchu. Deň tartanu je oslavou, keď sa Škótsko prihovára svojej diaspóre v Severnej Amerike a vyzýva našich severoamerických priateľov, aby nás prišli navštíviť. Tento deň pripadá na výročie podpísania vyhlásenia škótskej nezávislosti, Arbroathského vyhlásenia. Ten dokument starý stovky rokov veľmi dobre sumarizuje zásady, ktorými sa tu riadi všetka moja práca: "V skutočnosti nebojujeme za slávu, bohatstvo či česť, ale za slobodu a len za slobodu, ktorej sa žiadny čestný človek nevzdá, iba za cenu vlastného života."
<SPEAKER ID="112" NAME="Petru Constantin Luhan" LANGUAGE="RO">
V súčasnej dobe sa čoraz častejšie hovorí o rastúcej svetovej konkurencii. Cestovný ruch je jedným z najdôležitejších sociálno-hospodárskych činností a vytvára približne 5 % HDP Európskej únie. Ak chceme zabezpečiť rozvoj udržateľného, zodpovedného a vysokokvalitného odvetvia cestovného ruchu, je absolútne nevyhnuté aktualizovať a zlepšiť právny rámec pre európsku štatistiku v tejto oblasti. Ak zlepšíme kvalitu oznamovania štatistických informácií, ktoré budú založené na spoľahlivých a porovnateľných údajoch, budeme mať úžitok z pevného základu pri rozhodovaní o návrhoch finančných politík a nástrojov EÚ.
<P>
Myslím si, že musíme urobiť všetko, čo je v našich silách, aby sme ostali turistickou destináciou číslo jeden na svete. Ak to chceme dosiahnuť, musíme maximálne využiť každú možnosť financovania. V tejto súvislosti vyzývam európsku výkonnú moc, aby vytvorila a mobilizovala nástroje a programy poskytujúce podporu EÚ, ktoré budú osobitne prispôsobené rozvoju cestovného ruchu v Európe v súlade so stratégiu EÚ 2020.
<SPEAKER ID="113" NAME="Bogdan Kazimierz Marcinkiewicz" LANGUAGE="PL">
Myslím si, že súčasný systém zberu štatistických údajov v oblasti cestovného ruchu nie je v súlade s novými požiadavkami, ktorým čelíme, alebo s rýchlo sa rozvíjajúcimi službami v oblasti cestovného ruchu, či s meniacimi sa zvykmi turistov. Je preto správne, že správa by mala zohľadňovať také prvky ako kratšie dovolenky alebo využívanie internetu na rezervovanie ciest. Aktualizácia a optimalizácia právneho rámca pre zber štatistických údajov v oblasti cestovného ruchu v EÚ sú v tejto súvislosti veľmi dôležité. Štatistika cestovného ruchu a sociálne a hospodárske ukazovatele znázorňujú vplyv cestovného ruchu na súčasný stav európskeho hospodárstva. Nevyhnutné je tiež navrhnúť vloženie ustanovenia, ktorým by sa uložila povinnosť zbierať údaje týkajúce sa dostupnosti infraštruktúry cestovného ruchu pre osoby so zníženou pohyblivosťou.
<SPEAKER ID="114" NAME="Bogusław Sonik" LANGUAGE="PL">
Ako podpredseda Výboru pre životné prostredie, verejné zdravie a bezpečnosť potravín by som chcel zdôrazniť význam odvetvia cestovného ruchu pre hospodársky, sociálny a kultúrny rozvoj Európy. Európska štatistika v tomto odvetví spolu so záujmom o ochranu životného prostredia môžu zohrávať kľúčovú úlohu v plánovaní európskej stratégie v tejto oblasti. Spoľahlivé údaje, ktoré boli riadne spracované, sú nevyhnutné na plánovanie rámca opatrení tak, aby sa maximalizoval zisk a ohrozenie životného prostredia bolo pod kontrolou. Myslím si, že jednou zo záležitostí, na ktoré by sme sa mali sústrediť, je zber údajov o rozvoji a súčasnom stave agroturistiky a ekologického cestovného ruchu. Celoeurópska výmena osvedčených postupov je tiež nevyhnutná na dynamický rozvoj tohto jedinečného odvetvia. Ak chceme, aby sa splnili naše očakávania, európske orgány s rozhodovacou právomocou a podnikatelia musia mať k dispozícii aktualizované a spoľahlivé údaje, ktoré zohľadňujú technologické zmeny a nové trendy v správaní spotrebiteľov. Treba poznamenať, že Lisabonská zmluva pridelila Európskemu parlamentu nové právomoci s cieľom stimulovať opatrenia v tejto oblasti, v dôsledku čoho má Parlament možnosť vyjadriť sa k revízii právnych noriem regulujúcich toto odvetvie. Dúfam, že nám to pomôže zabezpečiť, aby práca na udržateľnej stratégii v oblasti cestovného ruchu konštruktívne napredovala.
<SPEAKER ID="115" NAME="Dominique Vlasto" LANGUAGE="FR">
Po nadobudnutí platnosti Lisabonskej zmluvy sa cestovný ruch ako taký stal zodpovednosťou Spoločenstva, a preto musíme prevziať kontrolu nad touto záležitosťou. Tento návrh nariadenia nám umožňuje aktualizovať nástroje na zlepšenie viditeľnosti a posilnenie príťažlivosti Európy ako výnimočnej turistickej destinácie. Rozvojom cestovného ruchu, či už ide o podnikanie, alebo voľný čas, pomáhame oživiť rast a vytvárať pracovné miesta. Preto musíme mať spoľahlivé a účinné databázy, ktoré budú k dispozícii verejným orgánom a odborníkom v odvetví a ktoré nám umožnia prispôsobiť služby v oblasti cestovného ruchu očakávaniam turistov v čase, keď sa v tomto hospodársky atraktívnom odvetví, ktoré vytvára pracovné miesta, mení a vyvíja štruktúra spotreby a hospodárska súťaž sa stáva čoraz silnejšou. Tak získame presné a hodnotné informácie, ktoré využijeme v našich budúcich diskusiách a usmerneniach pre politiku európskeho cestovného ruchu. Z týchto dôvodov som tento návrh podporila. Ďakujem.
