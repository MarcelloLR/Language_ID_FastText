<CHAPTER ID="021">
Opravný rozpočet č. 1/2008 - Fond solidarity -Mobilizácia Fondu solidarity Európskej únie (rozprava) 
<SPEAKER ID="169" NAME="Predsedajúca">
Ďalším bodom rokovania je spoločná rozprava o
<P>
správe pána Kyöstiho Virrankoskiho, v mene Výboru pre rozpočet, o návrhu opravného rozpočtu Európskej únie č. 1/2008 na rozpočtový rok 2008, Oddiel III - Komisia,
<P>
správe Reimera Bögeho, v mene Výboru pre rozpočet, o návrhu rozhodnutia Európskeho parlamentu a Rady o mobilizácii Fondu solidarity EÚ na základe bodu 26 Medziinštitucionálnej dohody zo 17. mája 2006 medzi Európskym parlamentom, Radou a Komisiou o rozpočtovej disciplíne a riadnom finančnom hospodárení - C6-0036/2008 -.
<SPEAKER ID="170" NAME="Kyösti Virrankoski">
spravodajca. - (FI) Vážená pani predsedajúca, Európsky fond solidarity bol založený v roku 2002 v súvislosti s ničivými záplavami, ktoré zasiahli strednú Európu a postihli členské štáty EÚ a kandidátske krajiny. V tomto období bolo odsúhlasené, že fond by mal disponovať čiastkou 1 miliarda EUR ročne. Tento fond bol vytvorený, aby pomohol poškodeným v dôsledku veľkých katastrof. Rozsah škôd v dôsledku katastrof musí byť minimálne 3 miliardy EUR alebo nie menej než 0,6 % HNP. Ak je škoda obmedzená iba na malú oblasť, percentuálny údaj môže byť nižší, ak by sme však brali ako celok región, čiastka by mohla byť relatívne vyššia.
<P>
Škoda, o ktorej teraz rokujeme bola dôsledkom veľkých záplav vo Veľkej Británii v mesiacoch jún a júl 2007. Výška škody sa odhaduje na 4,6 miliardy EUR, je teda oprávnená na kompenzáciu. Komisia navrhuje čiastku vo výške 162 miliónov EUR.
<P>
Výbor pre rozpočet odporúča vo svojom rozpočte podporu pre poskytovanie finančných prostriedkov spôsobom, ktorý navrhuje Komisia. Vyžaduje však, aby mobilizáciu tejto podpory schválil Parlament. Z toho dôvodu je najprv potrebné prijať správu pána Bögeho o mobilizácii Fondu solidarity.
<P>
Inými slovami, prvý opravný rozpočet sa týka predovšetkým agentúr a administratívneho riadenia programu Galileo. V rámci rozpočtu bola vytvorená Výkonná agentúra Európskej rady pre výskum. Jej vznik je v súlade s rozpočtovým postupom schváleným na tento rok. V rámci opravného rozpočtu a tiež pre ostatné programy v rámci siedmeho rámcového programu sa vytvára spoločná výkonná agentúra, Výkonná agentúra pre výskum (REA). Tento krok je tiež v súlade s predchádzajúcim rozpočtovým postupom.
<P>
Rovnako boli uskutočnené zmeny a doplnenia rozvrhu personálneho zabezpečenia pre agentúru ochrany hraníc, Frontex, ku ktorým vyzýval Parlament. V rámci rozpočtového postupu zvýšil Parlament objem finančných zdrojov pre túto agentúru o 30 miliónov EUR. Tieto finančné zdroje teraz predstavujú potrebné doplňujúce zdroje.
<P>
Najzložitejší problém súvisí so satelitným navigačným programom Galileo. Významným činom Parlamentu bolo, že uspel v rokovaniach o rozpočte a zabezpečil financovanie programu zvýšením sumy vyčlenenej na tento účel o 2,4 miliardy EUR na šesť rokov. Došlo k tomu čiastočne prostredníctvom prispôsobenia sa viacročnému finančnému rámcu. Projekt sa tak v plnej miere stal projektom EÚ.
<P>
V súčasnosti je cieľom správa projektu. Komisia navrhuje presunúť čiastku 2 milióny EUR z prevádzkových rozpočtových prostriedkov do administratívnych rozpočtových prostriedkov. Správa projektu však nie je v poriadku. Projekt v EÚ riadil najmä Dozorný úrad pre program Galileo (GSA). Jeho úloha spočívala predovšetkým v udeľovaní povolení a v rokovaniach o partnerstve medzi verejným a súkromným sektorom. Keďže v úvodnej fáze bol súkromný sektor vylúčený, úloha GSA je nejasná rovnako, ako je nejasná úloha Komisie a Európskej vesmírnej agentúry (ESA). Najprv sa predpokladalo, že ESA bude zodpovedať za realizáciu technickej stránky projektu, ktorú by pripravovala, a nad ktorou by dohliadala EÚ. Rozdelenie činnosti medzi rôzne subjekty, ako napríklad Komisiu a samostatné agentúry je však nejasné.
<P>
Výbor pre priemysel, výskum a energetiku preto v správe pani Barsiovej-Patakyovej navrhuje zrušenie GSA. Vzhľadom na tieto skutočnosti, Výbor pre rozpočet nemohol súhlasiť s presunom rozpočtových prostriedkov Komisii, ale namiesto toho jednoducho navrhuje vytvorenie položky pro memoria. Komisia sľúbila, že by to ovplyvnilo presun v rámci jej právomocí pred schválením celého administratívneho systému Galileo. Zmena opravného rozpočtu by preto v tejto súvislosti neoddialila uskutočnenie projektu, ale potvrdila by vyjednávaciu pozíciu Parlamentu. Dúfam, že plenárne zasadanie bude prebiehať v súlade s jednomyseľným stanoviskom výboru v prípade prvého opravného rozpočtu.
<SPEAKER ID="171" NAME="Reimer Böge">
spravodajca. - (DE) Vážená pani predsedajúca, pani komisárka, dámy a páni, spravodajca pre rozpočet na rok 2008, Kyösti Virrankoski, sa skutočne venoval všetkým dôležitým bodom. Dnes teda rokujeme na základe návrhu Komisie o mobilizácii Fondu solidarity EÚ na základe bodu 26 medziinštitucionálnej dohody.
<P>
Je pravda, že Fond solidarity a ostatné osobitné nástroje nepredstavujú vysoké sumy peňazí vo vzťahu k všeobecnému rozpočtu Európskej únie. V skutočnosti sú určené na pomoc postihnutým regiónom a ich obyvateľom v prípade prírodných pohrôm a, ako všetci vieme, k týmto pohromám, búrkam alebo živelným požiarom, dochádza pravidelne.
<P>
Pred prijatím nášho rozhodnutia sme si vo Výbore pre rozpočet predsavzali vypočuť pozvaných predstaviteľov postihnutých regiónov Veľkej Británie, predstaviteľov miestnych organizácií a tiež predstaviteľov vnútroštátnej správy. Na tomto vypočutí nám veľmi zreteľne pripomenuli výzvy, ktorým postihnutí obyvatelia a regióny čelia a rozsah škôd spôsobených záplavami v mesiacoch jún a júl 2007. Celková výška škôd sa odhaduje na 4,6 miliardy EUR.
<P>
Na základe tohto vypočutia a na základe našich rozhovorov sme v plnej miere podporili návrh Komisie uvoľniť pre tento osobitný prípad z Fondu solidarity čiastku vo výške 162 387 000 EUR .
<P>
Dovoľte mi tiež uviesť, že v nasledujúcich mesiacoch môžeme očakávať ďalšiu mobilizáciu Fondu solidarity. V týchto prípadoch nie je na prejav solidarity vyzývané len Európske spoločenstvo: vzhľadom na zvýšený výskyt týchto pohrôm by členské štáty mali venovať viac pozornosti preventívnemu krízovému riadeniu, inými slovami, posúdiť stav svojich systémov civilnej obrany, skontrolovať stupeň vybavenia miestnych požiarnych zborov a preskúmať spôsob, akým môžu v budúcnosti rozvinúť rôzne stratégie v otázkach ako napríklad stavebné práce v povodňových oblastiach. Ak si chceme udržať dôveryhodnosť, tieto prvky sú nevyhnutnou súčasťou každej dlhodobej stratégie.
<P>
Istým spôsobom sme v tomto prípade v lepšej situácii než v ostatných prípadoch, ale ďalšou požiadavkou je považovať za základný princíp spoločné úsilie o to, aby spracovanie budúcich žiadostí o náhradu z Fondu solidarity trvalo najviac šesť mesiacov. Toto je výzva pre všetkých: vnútroštátne orgány musia predložiť všetky potrebné žiadosti a dokumenty v stanovenom období, Komisia sa musí aktuálnym prípadom zaoberať na základe uplatniteľných ustanovení, a aj my v Parlamente musíme záležitosti urýchlene riešiť prostredníctvom okamžitej diskusie.
<P>
Dovoľte mi poukázať na záverečný bod, ktorý sa týka opravného rozpočtu. Vzhľadom na zložité rokovania a nedokončený legislatívny postup, týkajúci sa satelitného navigačného systému Galileo, dôrazne podporujem podmienku spravodajcu, aby rozpočtová položka pre výdavky na administratívne riadenie bola položkou pro memoria. Ak majú byť v rámci Komisie vytvorené príslušné administratívne štruktúry, je to krok správnym smerom. Zatiaľ však nie sme spokojní s organizáciou budúcej vzájomnej spolupráce medzi Komisiou, Európskou vesmírnou agentúrou a Dozorným úradom pre program Galileo.
<P>
V priebehu legislatívneho postupu je potrebné aspoň naznačiť spôsob predchádzania zdvojeniu úsilia a rozvinutia príslušných riadiacich štruktúr vzhľadom na nové okolnosti v súvislosti so satelitným navigačným systémom Galileo. Ešte stále musíme rokovať. Som presvedčený, že k rokovaniam dôjde čo najskôr.
<SPEAKER ID="173" NAME="Dalia Grybauskaitë">
členka Komisie. - Vážený pán predsedajúci, Komisia prijala 18. januára návrh mobilizácie Fondu solidarity pre Spojené kráľovstvo a sme šťastní a spokojní, že stanovisko Výboru pre rozpočet je naklonené nášmu návrhu. Spolu s opravným rozpočtom č. 1/2008 sme tiež navrhli pridelenie čiastky 162 miliónov EUR z Fondu solidarity pre Spojené kráľovstvo s cieľom vyrovnať vážne škody spôsobené záplavami minulé leto.
<P>
Ako sa vyjadril predseda Výboru pre rozpočet, nedávno sme dostali požiadavky z dvoch členských štátov, Grécka a Slovinska. Čoskoro pravdepodobne predložíme nový návrh. Samozrejme, že tento návrh sa netýka len Fondu solidarity. Týkajú sa ho len finančné dôsledky: ostatné časti návrhu sú technického charakteru.
<P>
Otázka systému Galileo je samozrejme veľmi citlivá pre všetkých z nás a úplne rozumiem obavám Výboru pre rozpočet. Musím však povedať, že návrh Výboru pre rozpočet o zmene návrhu Komisie oddiali uvoľnenie finančných prostriedkov z Fondu solidarity približne o jeden mesiac, pretože návrh bude musieť byť znova predložený Rade na opätovné schválenie. Rozumieme však citlivosti tejto otázky a nemôžeme sa o nej s Výborom pre rozpočet prieť. Naozaj však pevne dúfam, že Parlament tento týždeň podporí náš návrh.
<SPEAKER ID="174" NAME="Richard James Ashworth">
v mene skupiny PPE-DE. - Vážený pán predsedajúci, rád by som uviedol, že podporujem opravný rozpočet a rád by som sa vyjadril k jednému alebo dvom bodom.
<P>
Najprv poznámka v súvislosti s Fondom solidarity: boli to samozrejme rozpočtové prostriedky pridelené v súvislosti so záplavami v Británii v júni a júli minulého roka. Veľká časť týchto záplav zasiahla môj región a môžem potvrdiť obrovské škody a utrpenie, ktoré priniesli mnohým obyvateľom v mojej oblasti. Nebol som prekvapený, ale so záujmom som zaregistroval, že to bola tretia najvyššia požadovaná čiastka v histórii Fondu solidarity. Dosahovala výšku 4,6 miliardy EUR a pridelené rozpočtové prostriedky predstavovali sumu 162,8 miliónov EUR. Môj priateľ a kolega Reimer Böge sa vyjadril, že z hľadiska vyššieho princípu to samozrejme nie je vysoká suma. Možno nie je, ale ako prejav solidarity, verte mi, sa to veľmi a naozaj cení a v mene obyvateľov tohto regiónu chcem poďakovať: v prvom rade členom Výboru pre rozpočet, ktorí konali pri podpore tohto balíka pomoci jednomyseľne, čo je naozaj prejavom solidarity. Rád by som však vyjadril svoje uznanie pani komisárke a jej kolegom, ktorí túto žiadosť spracovali za sedem mesiacov. Pani komisárka, považujem to za mimoriadny úspech a ďakujem za vaše úsilie. Nasledujúce týždne budem samozrejme so záujmom sledovať to, ako vláda Spojeného kráľovstva rozdelí tieto finančné prostriedky. Zreteľne si však uvedomujem, že čoraz častejšie sme svedkami extrémnych prejavov počasia a k týmto situáciám bude dochádzať stále pravidelnejšie v celej Európskej únii. Je jasné, že pri prejave solidarity je rýchlosť reakcie v skutočnosti najdôležitejším prvkom v tomto mechanizme.
<P>
Pokiaľ ide o agentúru Frontex, rád by som tiež vyjadril podporu doplnkovému financovaniu pre túto agentúru. Financovanie agentúry sme zdvojnásobili. Považujem to za veľmi správny krok a poznamenávam, že táto žiadosť sa týka vytvorenia 25 pracovných miest. Som však presvedčený, že je dôležité pokračovať v monitorovaní rozdeľovania finančných prostriedkov s cieľom zabezpečiť ich zodpovedajúce využitie. Rovnakým spôsobom som dôrazne podporoval lisabonské ciele, ktoré si Komisia stanovila najmä v oblasti výskumu a rozvoja. Preto si uvedomujem potrebu výskumných výkonných agentúr. Opäť však vyjadrujem svoj strach z prebytku tých agentúr, ktoré, musím povedať, nemali v minulosti dobrú reputáciu v účinnom poskytovaní primeranej hodnoty za vynaložené finančné prostriedky.
<P>
Na záver poznámka v súvislosti so systémom Galileo: táto nová rozpočtová položka výrazne prispeje k väčšej transparentnosti a zodpovednosti. Súhlasím však so svojimi kolegami vo Výbore pre rozpočet, ak povieme, že budeme postupovať opatrne. Je to obrovský záväzok, pani komisárka, a ak výpožičkou zo žargónu kozmického veku môžem povedať, že Komisia "statočne kráča smerom, ktorým nikdy predtým žiadna Komisia nekráčala." Súhlasím preto s vyjadrením svojho kolegu Reimera Bögeho, že to podporujeme, ale trvali by sme na vložení položky pro memoria.
<P>
Vážený pán predsedajúci, s radosťou podporujem opravný rozpočet.
<SPEAKER ID="175" NAME="Linda McAvan">
v mene skupiny PSE. - Vážený pán predsedajúci, dnes večer zastupujem pána Titleyho, vedúceho predstaviteľa skupiny poslancov Európskeho parlamentu za Labouristickú stranu, ale môžem vystúpiť v mene všetkých týchto poslancov a uvítať tento opravný rozpočet a rozhodnutie poskytnúť 162 miliónov EUR regiónom v Spojenom kráľovstve postihnutým záplavami.
<P>
Ako povedal pán Ashworth, je to nízka suma udelená na pokrytie obrovských nákladov na škody spôsobené záplavami v Spojenom kráľovstve. My sme však vďační našim kolegom vo Výbore pre rozpočet, ktorí hlasovali jednomyseľne a sme vďační aj Komisii. Uvedomujem si, že to bola najrýchlejšie uskutočnená platba vôbec. Celý proces trval sedem mesiacov. Preto aj napriek tomu, že mnoho ľudí dlho trpelo, je to pokrok v porovnaní s inými fondmi. Rovnako si uvedomujeme, že je to jedna z najvyšších uskutočnených platieb a vážime si to.
<P>
Záplavy z minulého roka postihli 48 000 domovov a 700 podnikov v Spojenom kráľovstve. Výška celkovej škody sa odhaduje na 4 miliardy EUR. Môj región Yorkshire bol jedným z najviac postihnutých a mnoho ľudí sa stále nevrátilo do svojich domovov, a preto si túto pomoc vážime v takej miere.
<P>
Zastupujem pána Titleyho, pretože uviazol v Londýne kvôli veľmi silným búrkam, ktoré dnes večer sužujú západnú Európu. Nemôžeme každý prípad zlého počasia odôvodňovať klimatickými zmenami, ale sme presvedčení, že počet extrémnych prejavov počasia sa zvyšuje. Minulé leto sme videli prudké záplavy a požiare v Grécku a južnej Európe. Žiadnou čiastkou z fondov solidarity sa nedá vyčísliť škoda a výdavky, ktorých sme svedkami v dôsledku týchto javov, súvisiacich s klimatickými zmenami.
<P>
Ako poslanci začíname pracovať na novom legislatívnom balíku, súvisiacom s klimatickými zmenami. Som presvedčená, že tento Parlament zaujme rázne stanovisko a prijme a schváli kvalitné legislatívne návrhy v boji proti klimatickým zmenám, aby sme sa nemuseli vrátiť na toto miesto a žiadať Komisiu o peniaze na boj s uvedenými druhmi javov.
<SPEAKER ID="176" NAME="Diana Wallis">
v mene skupiny ALDE - Vážený pán predsedajúci, v istom zmysle je moja úloha po vystúpení posledných dvoch rečníkov jednoduchá. Tiež by som sa rada zreteľne vyjadrila v prospech návrhu našich spravodajcov, pána Virrankoskiho a pána Bögeho, ale najmä v prospech mobilizácie Fondu solidarity pre Spojené kráľovstvo.
<P>
Suma vo výške 162 miliónov EUR: zdá sa, že je nediskutabilná, ale je mimoriadne dôležitá na niekoľkých úrovniach. Ako poslankyňa Európskeho parlamentu zastupujem oblasti Yorkshire a Humber zasiahnuté, ako sa vyjadrila pani McAvan, minulé leto záplavami. Mestá, dediny v našom regióne boli zničené. Mnoho jednotlivcov, aj z dediny blízko môjho bydliska, zostáva stále mimo svoj domov. Hoci si uvedomujeme, že táto platba nemôže zmeniť ich situáciu v priebehu jednej noci, nepriamo pomôže tým, že zmierni tlak na rozpočet našej vlády.
<P>
Po druhé, som nesmierne šťastná, že naša vláda predložila túto žiadosť, ktorá bola navyše úspešná. Na začiatku sme si neboli istí, či by žiadosť mohla byť úspešná a na základe tejto skúsenosti dúfam, že naša vláda sa teraz stane veľkým obhajcom Fondu solidarity v Rade a v súlade s tým bude presviedčať ostatné členské štáty.
<P>
Na záver by som rada uviedla, že britskí občania, moji voliči, si teraz uvedomia opodstatnený a praktický význam Fondu solidarity. Domnievam sa, že sa to týka nás všetkých v tomto Parlamente. Keďže klimatické zmeny dobiedzajú, všetci sa môžeme ocitnúť v situácii zástupcov obetí týchto prírodných katastrof a možno budeme musieť predložiť žiadosť Fondu solidarity.
<SPEAKER ID="177" NAME="Wiesław Stefan Kuc">
v mene skupiny UEN. - (PL) Vážený pán predsedajúci, solidarita je najdôležitejšou a najušľachtilejšou zásadou Európskej únie. Bez tejto zásady by neexistovala možnosť spoločnej akcie nezávislých štátov a národov. Vytvorenie Fondu solidarity Európskej únie bolo prirodzeným dôsledkom tejto zásady. Nateraz máme k dispozícii 1 miliardu EUR ročne. Nie je to vysoká suma, najmä ak minulý rok a v tomto roku sme tiež museli čeliť zvýšenému výskytu katastrof v dôsledku klimatických zmien. Zasiahli nás nielen záplavy a hurikány, ale požiare neočakávaného rozsahu.
<P>
Vzhľadom na obmedzenú výšku našich prostriedkov sme nateraz schopní poskytnúť iba malé množstvo dostupnej pomoci, 3 % alebo 4 % vzniknutej straty, alebo dokonca menej. Z toho dôvodu, v rámci podpory správy pána Bögeho a opravného rozpočtu pána Virrankoskiho, tiež v závere uvádzam, že zdroje Fondu solidarity je potrebné postupne zvyšovať. Dve eurá na obyvateľa nestačia na utretie sĺz po takých obrovských vzniknutých stratách.
<SPEAKER ID="178" NAME="Esko Seppänen">
v mene skupiny GUE/NGL. - (FI) Vážený pán predsedajúci, pani komisárka, tento Parlament pozná mnoho rôznych druhov solidarity. Najzložitejším druhom solidarity je vojenská pomoc.
<P>

<P>
V doložke o solidarite v Lisabonskej zmluve je uvedené, že členské štáty sú povinné poskytnúť vojenskú pomoc inému členskému štátu, ktorý je obeťou teroristickej hrozby alebo útoku. Zložitejší druh solidarity Európska únia nepozná. V doložke o zaručení bezpečnosti v Lisabonskej zmluve sa neukladá povinnosť vojenskej pomoci. Je to teda miernejší druh solidarity než v prípade teroristickej hrozby.
<P>
Pani Jutta Haugová, spravodajkyňa Parlamentu pre rozpočet na budúci rok, navrhuje, aby kľúčovou zásadou rozpočtu Komisie bola regionálna solidarita, t. j. vyváženie vnútorného rozvoja Únie. Najlepšie je to možné dosiahnuť prostredníctvom štrukturálnych fondov.
<P>
V rámci opravného rozpočtu je pred nami postup použitia rozpočtových prostriedkov na kompenzáciu škôd v dôsledku záplav v Spojenom kráľovstve. Na tento účel bola vo Fonde solidarity vyčlenená miliarda EUR. Naša skupina súhlasí s mobilizáciou týchto finančných prostriedkov na pomoc Spojenému kráľovstvu.
<P>
Je možné, že v dôsledku globálneho otepľovania dôjde k ďalším mimoriadnym prírodným javom ako záplavy. Fond solidarity ponúka v prípade týchto javov istý druh poistenia v malom rozsahu. Členské štáty platia poistné do rozpočtu EÚ, a preto môžu získať pomoc od ostatných, keď prídu na rad.
<P>
Okrem Fondu solidarity, rozpočet EÚ zahŕňa Fond na prispôsobenie sa globalizácii, z ktorého je možné na zjednodušenie sociálnych problémov v dôsledku zmeny pracovného miesta každý rok vynaložiť čiastku 500 miliónov EUR. Na tento účel sa v minulom roku vynaložila čiastka takmer 20 miliónov EUR. Zdá sa, že EÚ prejavuje solidaritu krajinám, ale nie občanom, ktorí sa ocitli v ťažkej situácii.
<SPEAKER ID="179" NAME="John Whittaker">
v mene skupiny IND/DEM. - Vážený pán predsedajúci, som rád, že Británia dostane peniaze, ktoré nám pomôžu zmierniť výšku škôd minuloročných záplav. Sme všetci veľmi šťastní, že EÚ veľkoryso pomohla členskému štátu, ktorý sa ocitol v ťažkostiach. Nie je to však celkom tak: po prvé, udelená suma predstavuje iba 3,5 % výšky škôd. Ako povedal pán Ashworth, je to gesto. Po druhé, od katastrofy ubehlo deväť mesiacov a podľa nich, pomoc prišla rýchlo. Bolo by užitočnejšie, keby sme vedeli, že k tomu dôjde v predstihu. Potom by rekonštrukcia mohla byť plánovaná v súlade s touto informáciou. Ak niečo obťažuje Britov, vzhľadom na to, že naspäť dostávame zlomok hotovosti, ktorú sme vyplatili Európskej únii, je, že musíme prosiť a následne propagovať štedrosť EÚ. Nemôžeme si radšej nechať svoje peniaze a potom sa sami rozhodnúť ako ich minieme? Takto mohli byť vyplatené skôr.
<SPEAKER ID="180" NAME="Jean-Claude Martinez" AFFILIATION="NI">
(FR) Vážený pán predsedajúci, väčšina našich štátov má v rámci svojej rozpočtovej právnej úpravy úverové linky pre prípad katastrof. V rámci francúzskej rozpočtovej právnej úpravy existujú napríklad celkové rozpočtové prostriedky, ktoré umožňujú, aby rozpočtové prostriedky boli pre prípad núdzových situácií vyhradené vopred na základe rozhodnutia. Od novembra 2002, bola v rámci európskej rozpočtovej právnej úpravy zapracovaná právna úprava na financovanie v prípade katastrof prostredníctvom Fondu solidarity. Pre prípad finančných katastrof sme tiež vytvorili Európsky fond na prispôsobenie sa globalizácii.
<P>
Čo sa týka prírodných katastrof, žiadajú nás o pomoc vo výške takmer 4 % s cieľom odstrániť škody spôsobené záplavami v Spojenom kráľovstve v júni 2007, ktoré dosiahli výšku viac než 4 miliardy. Deväť mesiacov na vyhradenie rozpočtových prostriedkov je dlhá doba, pretože podľa definície je toto núdzová situácia. Znamená to, že metóda opravného rozpočtu na oprávnenie vynaložiť vyhradené rozpočtové prostriedky je nepoužiteľná. Opravný rozpočet by mal nadobudnúť účinnosť skôr, aby vyhradené rozpočtové prostriedky bolo možné vynaložiť vopred prostredníctvom dočasných rozpočtových prostriedkov a nereštriktívnych rozpočtových prostriedkov na katastrofy, záplavy a požiare.
<P>
Venovanie sumy 162 miliónov EUR v rámci solidarity Spojenému kráľovstvu Adama Smitha, Ricarda a pani Thatcherovej, ktorí veria iba trhovému mechanizmu, darvinizmu a prirodzenému výberu, je vynikajúcim ponaučením v oblasti pragmatizmu. Keď lev revúci v ekonomickej džungli premokne, objaví moc solidarity. Už je to tretí prípad - choroba šialených kráv, slintačka a krívačka a záplavy - a zajtra naši britskí poslanci budú mať zase príležitosť prejaviť solidaritu s európskymi farmármi, ktorí premokli vďaka dovozom.
<SPEAKER ID="181" NAME="Margaritis Schinas" AFFILIATION="PPE-DE">
- (EL) Vážený pán predsedajúci, tento opravný rozpočet opäť dokazuje to, čo je samozrejmé: že EÚ má mechanizmy a schopnosť prispôsobiť sa, aby poskytla riešenia osobitných neočakávaných problémov. Rád by som predložil tri návrhy, týkajúce sa dvoch správ, o ktorých sme dnes rokovali. Dva z nich sa týkajú Fondu solidarity a tretí programu Galileo.
<P>
Pokiaľ ide o záplavy v Spojenom kráľovstve, časový interval medzi júlom a súčasnou reakciou zo strany EÚ je veľmi uspokojivý. Pokiaľ sa pamätám, je to najrýchlejšia reakcia počas fungovania tohto fondu. Touto reakciou však vzniká precedens. V budúcnosti budeme očakávať rovnakú okamžitú reakciu na podobné katastrofy, mám na mysli environmentálnu katastrofu, ktorá zasiahla Grécko v auguste, iba o mesiac neskôr v minulom roku. Som preto presvedčený, že nasledujúci mesiac Komisia aspoň predloží návrh prostredníctvom príslušného komisára, v ktorom sa bude zaoberať žiadosťou Grécka o použitie Fondu solidarity. Nemusím vám pripomínať šokujúce obrazy požiaru, obrovskej katastrofy v Grécku. Videli sme ich všetci v Európe. Som presvedčený, že nasledujúci mesiac budeme mať po nevyhnutných úpravách aspoň návrh Komisie.
<P>
Moja druhá poznámka sa týka predstavenia, na ktorom sa teraz aktívne zúčastňujeme. Nemám predstavu, ako to Parlament dokáže, ale stále, keď máme nejakú dobrú správu, sme jediní, ktorí o nej vedia. Sme osamotení, nikto nie je v galériách a pravdepodobne tu nie je žiadny novinár! Kedy sa konečne naučíme ponúkať dobré správy správnym spôsobom?
<P>
Moja tretia a posledná poznámka sa týka programu Galileo. Súhlasím so všetkými svojimi kolegami z Výboru pre rozpočet a ako spravodajca výboru pre program Galileo chcem pomerne jasne povedať, že pokiaľ sa s Radou nedohodneme na širšej štruktúre programu, nevykonáme žiadnu platbu zo značne veľkého balíka finančných prostriedkov, ktoré sme vyhradili. Ak nevieme, kto sa čomu venuje, a stále si nie sme istí, pretože rokujeme s Radou, nebudeme vynakladať žiadne finančné prostriedky. Nebudeme vyhadzovať peniaze von oknom. Zajtra doobeda máme veľmi dôležité trojstranné rokovanie so slovinským predsedníctvom. Budeme rokovať o dvoch dôležitých otázkach. Dúfam, že budeme môcť uzavrieť tieto rokovania, aby sme mohli sústrediť na skutočný pokrok.
<SPEAKER ID="182" NAME="Danutë Budreikaitë" AFFILIATION="ALDE">
- (LT) Fond solidarity EÚ predstavuje veľmi dôležitý zdroj pomoci členským štátom a oprávneným kandidátskym krajinám v prípade prírodných katastrof. Na základe skúseností je však potrebné Fond solidarity reformovať, prispôsobiť novým výzvam a zvýšiť jeho účinnosť.
<P>
Predovšetkým, minimálna hranica škody vo výške 3 miliardy EUR alebo 0,6 % HDP je príliš vysoká. Takto stanovenou hranicou je vylúčená pomoc krajinám, ktoré zasiahli menšie katastrofy, ktoré by aj napriek tomu mohli mať v príslušných krajinách vážne dôsledky.
<P>
Po druhé, fond nemožno využiť na zmiernenie dôsledkov terorizmu, krízy verejného zdravia a technologických alebo priemyselných nehôd.
<P>
Po tretie, isté problémy vyvstávajú v súvislosti s finančnými prostriedkami, ktoré je možné rozdeliť v prípade nehôd výlučne na regionálnej úrovni. Kritériá ich využitia neboli jasne vymedzené.
<P>
Na záver by som rada uviedla, že vítam reformu fondu a naliehavo žiadam Radu, aby k nej bezodkladne načrtla svoje stanovisko.
<SPEAKER ID="183" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, rád by som upozornil na nasledujúce body v tomto rokovaní.
<P>
Po prvé, je poľutovaniahodné, že Rada ešte neprijala návrh Komisie nariadenia Európskeho parlamentu a Rady, ktorým sa zriaďuje Fond solidarity Európskej únie aj napriek tomu, že Európsky parlament prijal stanovisko k tejto otázke na prvom čítaní takmer pred dvoma rokmi, v máji 2006.
<P>
Po druhé, mobilizácia čiastky 162 miliónov EUR na pomoc pri odstraňovaní škôd spôsobených záplavami v mesiacoch jún a júl 2007 v Británii a Írsku, ktorých celková výška dosiahla takmer 5 miliárd EUR, si vyžaduje našu podporu. Je smutné, že finančné prostriedky vyhradené na tento účel sa prideľujú mnoho mesiacov po vzniku škôd, čím sa pomoc môže stať neúčinnejšou. Ako hovorí poľské príslovie: "Kto rýchlo dáva, dvakrát dáva."
<P>
Po tretie, vzhľadom na to, že horná hranica Fondu solidarity je stanovená na 1 miliardu EUR, očakával by som, že v prípade takej rozsiahlej škody ako v Británii bude náležité financovanie mobilizované rýchlo, a že potreby starých aj nových členských štátov budú posudzované na rovnakom základe.
<SPEAKER ID="184" NAME="Kyriacos Triantaphyllides" AFFILIATION="GUE/NGL">
- (EL) Vážený pán predsedajúci, okrem poďakovania spravodajcovi za veľmi kvalitnú prácu, ktorú vykonal, by som rád v krátkosti poukázal na jeden bod týkajúci sa Fondu solidarity.
<P>
Pán predsedajúci, v EÚ máme zlé počasie každý rok. Je iróniou osudu, že práve v čase našich rokovaní o týchto dôležitých správach, severnú Európu pravdepodobne zasahujú silné búrky. Vďaka za to, že EÚ poskytuje finančnú podporu pri týchto katastrofách, ako je tomu teraz v prípade Spojeného kráľovstva a ako tomu bolo v minulosti v prípade Cypru. Nesmieme však zabúdať, že okrem finančného hľadiska musí existovať celoeurópska organizačná jednotka schopná poskytovať okamžitú pomoc v postihnutých oblastiach.
<SPEAKER ID="185" NAME="Costas Botopoulos" AFFILIATION="PSE">
- (EL) Vážený pán predsedajúci, dámy a páni, solidarita je pekné slovo s ešte krajším významom. Nanešťastie je mimoriadne potrebná: skutočnosť dokazuje, že táto potreba je čoraz naliehavejšia kvôli prírodným katastrofám, na ktoré by sme už nemali hľadieť ako na prírodné, pretože do našich životov zasahujú čoraz častejšie.
<P>
Len počas letných mesiacov roka 2007 došlo k trom vážnym udalostiam. Po prvé, došlo ku katastrofe v Spojenom kráľovstve, o ktorej dnes rokujeme a hlasujeme. Okamžite potom vypukli hrozné požiare v Grécku, o ktorých všetci viete. A onedlho potom došlo k ďalším záplavám v Slovinsku. Všetky uvedené katastrofy dokazujú, aké vážne sú tieto udalosti a aké dôležité je, aby EÚ prijala opatrenia.
<P>
Som prekvapený, ak kolegovia poslanci povedia, že nerozumejú tomu, prečo by EÚ mala poskytovať peniaze. Nie je to len otázka peňazí, ale morálnej podpory a pocitu občanov v týchto oblastiach, že EÚ si uvedomuje ich tragédiu. V mnohých prípadoch je to tragédia a EÚ prijíma určité opatrenia. Týmto by som chcel upozorniť, ako už bolo uvedené skôr, že príklad Spojeného kráľovstva, ktorý si zaslúži potlesk za pomerne rýchlu reakciu, by bolo potrebné zopakovať v ďalších zasiahnutých krajinách. Nie je náhoda, že naša krajina, Grécko, je nasledujúcou krajinou na zozname pomoci z Fondu solidarity a dúfame, že aj v našom prípade príde pomoc skoro. Nie som si však istý, že k tomu dôjde, a zaujíma ma, či je to kvôli EÚ a jej spôsobu zaobchádzania so žiadosťami, alebo je to tým, ako Grécko predložilo žiadosť. Bez ohľadu na to sa spoliehame, že pomoc bude čoskoro poskytnutá aj Grécku, pretože situácia v tejto krajine je stále mimoriadne vážna. Problém je v tom, že informácie o finančných prostriedkoch pre Grécko, ktoré boli vložené do fondu, ešte neboli oznámené.
<SPEAKER ID="186" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, členské štáty, a najmä občania EÚ, vnímajú činnosť Fondu solidarity EÚ veľmi pozitívne. Fond vytvára možnosť poskytnúť pomoc v oblastiach postihnutých prírodnými katastrofami, ktoré spôsobujú značné škody. Jeho cieľom je pomôcť odstraňovať vzniknuté škody, ktoré predstavujú pre rozpočet mnohých rodín výraznú záťaž.
<P>
Táto finančná pomoc z fondov EÚ je príkladom európskej solidarity. Keď vznikne potreba tejto pomoci pre trpiace európske rodiny, našich občanov, je táto pomoc najlepším príkladom výhod a prínosu členstva v Európskom spoločenstve. Naše opatrenia však musíme sústrediť na boj s dôsledkami týchto katastrof, na vytvorenie vhodnej formy krízového riadenia a vhodného systému poistenia, a vyčlenenie finančných prostriedkov v rozpočte EÚ.
<SPEAKER ID="187" NAME="Kyösti Virrankoski">
spravodajca. - (FI) Vážený pán predsedajúci, rád by som poďakoval všetkým, ktorí sa zúčastnili na rozprave za ich vynikajúci a konštruktívny prínos. Fond solidarity neexistuje dlho, a tak boli jeho možnosti stanovené na vysokú úroveň. Nebolo možné spoľahnúť sa na predchádzajúce informácie týkajúce sa množstva potrebných finančných prostriedkov. V budúcnosti by, hádam, bolo možné jeho možnosti v určitom rozsahu preskúmať. Súhlasím, že rýchlosť je bezpochyby výhodou v tejto práci.
<P>
Výbor pre rozpočet starostlivo zvážil využitie Európskeho fondu na prispôsobenie sa globalizácii s cieľom prekonať problémy v dôsledku straty pracovných miest. Toto je, samozrejme, oblasť, v ktorej musí EÚ v budúcnosti vykonať veľa práce.
<P>
Mnohí rovnako vyjadrili svoj postoj k otázke krízového riadenia. V rozpočte na tento rok je zahrnutý pilotný projekt na urýchlenie prevencie lesných požiarov. V tejto oblasti sa sústredíme na dosiahnutie nových a kvalitných výsledkov.
<P>
Pokiaľ ide o projekt Galileo, v jeho financovaní nedôjde k žiadnemu zvýšeniu. Toto je samozrejme potrebné vnímať ako základnú zásadu. Súčasná výška financovania je dostatočná. Správa projektu však musí pracovať účinne. Najmä v súčasnosti, keď je úroveň financovania značná, existuje veľké nebezpečenstvo, že jeho administratívne riadenie bude byrokratickejšie. Administratívne riadenie musí byť účinné, a preto chceme Parlamentu zachovať priestor na rokovania, aby sme sa spolu s Komisiou a Radou mohli dohodnúť na najlepšej možnej forme správy s cieľom dokončiť tento veľmi ambiciózny a dôležitý európsky projekt. Som presvedčený, že v nasledujúcich týždňoch dosiahneme uspokojivý výsledok.
<SPEAKER ID="188" NAME="Predsedajúci">
Rozprava sa skončila.
<P>
Hlasovanie sa uskutoční v utorok, 11. marca 2008.
<P>
Písomné vyhlásenia (článok 142)
<SPEAKER ID="189" NAME="Monica Maria Iacob-Ridzi  " AFFILIATION="PPE-DE">
písomne. - (RO) Som presvedčená, že požiadavka Veľkej Británie je primeraná a súhlasím v tomto prípade s mobilizáciou Fondu solidarity.
<P>
Rumunsko čelilo v posledných rokoch veľkým záplavám. K posledným záplavám došlo nedávno. Ako v prípade Veľkej Británie, sa veľkej časti škôd spôsobených záplavami dalo predísť väčším úsilím pri prevencii. Fungujúcu infraštruktúru, ako aj reakciu vnútroštátnych orgánov však ochromila sila prírodného živlu. Podporujem preto dve opatrenia, ktoré Európska únia môže prijať s cieľom zintenzívniť spätnú väzbu na vnútroštátnej a európskej úrovni: prideľovanie peňazí zo štrukturálnych fondov na projekty v infraštruktúre navrhnuté s cieľom zmierniť dôsledky prírodných katastrof. Po druhé, čo najrýchlejšie vytvorenie európskej intervenčnej jednotky, ktorá by pozostávala zo špecializovaných tímov všetkých členských štátov s cieľom zasahovať v núdzových situáciách v každom regióne Európskej únie.
<P>
Ďalším dôležitým hľadiskom je výška finančných prostriedkov, ktoré Európska únia prideľuje v naliehavých prípadoch. Ak uvažujeme nad rozsiahlym preskúmaním rozpočtu Európskej únie, som presvedčená, že by sme mali zvážiť zvýšenie súm pridelených Európskemu fondu solidarity.
