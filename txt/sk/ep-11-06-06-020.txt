<CHAPTER ID="020">
Jednominútové vystúpenia (článok 150)
<SPEAKER ID="166" NAME="Predsedajúca">
Ďalším bodom programu sú jednominútové vystúpenia k otázkam politického významu.
<SPEAKER ID="167" NAME="Georgios Koumoutsakos" AFFILIATION="PPE">
(EL) V uplynulých dvoch týždňoch sa v uliciach a na námestiach Atén a ďalších miest spontánne zhromažďovali desiatky, ak nie tisíce občanov. Rozhnevaní Gréci prebrali štafetu od Španielov. V časoch hlbokej krízy, recesie a nezamestnanosti títo ľudia bez násilia, ale energicky žiadajú trochu nádeje na slušný život pre seba, svoje rodiny a svoje deti. Počet protestujúcich a ich nesúhlas nemá obdobu, a to dokonca ani v krajine, ktorá má taký silný politický život a politickú tradíciu ako Grécko. Ide o veľmi vážny politický vývoj s nepredvídateľnými rozmermi a dôsledkami.
<P>
V čase, keď medzi krajinami neexistujú jednoznačné deliace čiary, musíme nepokojný vývoj udalostí veľmi starostlivo sledovať. Musíme počúvnuť belgického ministra financií pána Reyndersa, keď hovorí, že by sme nemali ísť nad rámec opatrení, ktoré spoločnosť v Grécku dokáže uniesť, pretože by sme tým zničili rast a krajina by sa nezotavila. Žiadnu politiku nemožno uskutočniť, ak nemá podporu alebo ak ju spoločnosť prinajmenšom netoleruje, predovšetkým ak ide o politiku, ktorú možno v zásade zhrnúť ako dilemu medzi vyčerpávajúcimi úspornými opatreniami alebo bankrotom. Táto politika naliehavo potrebuje významné zmeny a úpravy nielen preto, aby bola spravodlivejšia, ale aj preto, aby bola účinnejšia v prospech všetkých.
<SPEAKER ID="168" NAME="Jarosław Leszek Wałęsa" AFFILIATION="PPE">
(PL) Európske hlavné mesto kultúry je jednou z najznámejších kultúrnych iniciatív Európskej únie. Podľa štúdií, ktoré vykonala Komisia, je to dôvod na národnú hrdosť a spoločnú zodpovednosť obyvateľov nominovaných miest. V roku 2016 budú hostiteľskými krajinami súťaže Poľsko a Španielsko. Z oboch týchto krajín budú vybraté dve mestá ako európske hlavné mestá kultúry v roku 2016.
<P>
Moje domovské mesto Gdansk patrí do malej skupiny na čele poľskej súťaže, o ktorej sa rozhodne tento mesiac. Som nadšeným podporovateľom tejto kandidatúry, ktorej motto znie: "Sloboda kultúry - kultúra slobody". Gdansk je z historického hľadiska hanzovým prístavom a miestom zrodu hnutia Solidarita, ktoré je synonymom slobody. Teraz by sme chceli vytvoriť moderný program vychádzajúci z týchto koreňov. Sme zástancami slobodného prístupu k nášmu kultúrnemu dedičstvu a každodennej solidarity medzi generáciami a tiež susedskej solidarity. Som presvedčený, že naše mesto môže európskej spoločnosti veľa ponúknuť a víťazstvo v tejto prestížnej súťaži by prispelo k ešte vyššej miere prosperity.
<SPEAKER ID="169" NAME="Vasilica Viorica Dăncilă" AFFILIATION="S&amp;D">
(RO) Sucho, ktoré momentálne postihuje celú Európu, spolu s predpoveďou na nadchádzajúce obdobie podnecujú obavy, ktoré sa týkajú nielen nového rastu cien potravín, ale aj potravinovej bezpečnosti. Za týchto okolností som presvedčená, že Európska komisia musí vopred vyplácať dotácie EÚ, aby poskytla podporu poľnohospodárom, ktorí potrebujú využívať existujúce systémy zavlažovania, čím by sa zabránilo celkovým stratám pri tohtoročnej úrode. Spolu s týmto opatrením je potrebné vziať do úvahy aj riešenia na podporu realizácie systémov zavlažovania tam, kde je ich využívanie potrebné. Tridsať percent územia Rumunska tvorí zavlažovaná pôda, pričom nedostatok vody a rozšírenie sucha vedú k podobným problémom ako v ďalších členských štátoch. Poľnohospodári však v prípade takéhoto stavu nemôžu získať podporu v podobe tohto záchranného opatrenia.
<SPEAKER ID="170" NAME="Derek Vaughan" AFFILIATION="S&amp;D">
Chcel som hovoriť o úlohe, ktorú môže šport zohrávať pri zvyšovaní hospodárskej prosperity v našich regiónoch. Vo Walese vidno, ako rugby a ďalšie veľké športové udalosti posilňujú cardiffské hospodárstvo. Ďalšia vzpruha príde po úžasnom úspechu mestského futbalového klubu mesta Swansea - a hovorím to kvôli svojmu kolegovi Richardovi Howittovi, ktorý sa po fantastickej sezóne zaslúžene práve dostal do prvej futbalovej ligy. Vzdávam hold manažérovi, hráčom, členom správnej rady, personálu a fanúšikom, ktorí tento postup umožnili. Pre prvú ligu a pre Wales budú prínosom a miestnemu hospodárstvu poskytnú veľmi potrebnú podporu, pretože do regiónu prídu fanúšikovia, turisti a, dúfajme, že aj podniky.
<P>
Na záver: dúfam, že EÚ uzná význam športu z hospodárskeho aj sociálneho hľadiska a poskytne finančné prostriedky na podporu športu na všetkých úrovniach predovšetkým preto, že EÚ má od Lisabonskej zmluvy teraz po prvý raz právomoci v oblasti športu.
<SPEAKER ID="171" NAME="Theodoros Skylakakis" AFFILIATION="ALDE">
(EL) Vždy som podporoval program na reštrukturalizáciu našej krajiny. Mám preto právo poukázať na jeho slabé stránky. Po prvé, tento program sa namiesto znižovania verejných výdavkov priveľmi spolieha na dane. Z tohto dôvodu zhoršuje situáciu gréckeho súkromného sektora, ktorý je jediným sektorom, ktorý môže splatiť obrovské dlhy. Po druhé, v súčasnosti neexistuje žiadny racionálny plán na využitie majetku gréckej vlády. Po tretie, program napreduje veľmi pomaly a tento fakt spolu s určitými odkazmi, ktoré grécka verejnosť dostáva od Európy, narúša politickú podporu pre tieto reformy. Deje sa to každý deň. Potrebujeme preto odvážnejší program, ktorý bude požadovať rýchlejšie úpravy a zabezpečí podstatnú rozvojovú pomoc vo forme európskeho Marshallovho plánu. Takýto program by mal väčšie šance na úspech a tento úspech všetci potrebujeme.
<SPEAKER ID="172" NAME="Cristian Silviu Buşoi" AFFILIATION="ALDE">
(RO) Chcel by som otvoriť diskusiu o nedávnych udalostiach vo svete futbalu a predovšetkým o zvolení Seppa Blattera za predsedu Medzinárodnej federácie futbalových zväzov (FIFA). Som presvedčený, že v čase, keď boli proti FIFA vznesené závažné obvinenia z korupcie, predovšetkým pokiaľ ide o majstrovstvá sveta v roku 2022, ktoré sa majú uskutočniť v Katare, je jeho opätovné zvolenie odsúdeniahodné. Myslím si, že vlády členských štátov by mali FIFA vyzvať, aby sa zreformovala a dala do poriadku svoje činnosti. Mohlo by to viesť k väčšej transparentnosti a pomohlo by to zabrániť poľutovaniahodným udalostiam, čím by sa obnovila dôvera vo federáciu.
<P>
Futbal čoraz viac pripomína obchod. Nedostatočná transparentnosť a obvinenia z korupcie postihujú aj rumunský futbal. Klub Politehnica Temešvár, ktorý skončil na druhom mieste rumunskej prvej ligy a mal hrať v Lige majstrov, bol na základe úplne svojvoľného rozhodnutia preradený do rumunskej tretej ligy. Toto nespravodlivé rozhodnutie postihne státisíce fanúšikov temešvárskeho tímu.
<P>
Z tohto Parlamentu vyzývam tiež rumunské futbalové orgány, aby odvolali toto rozhodnutie a klubu Politehnica Temešvár umožnili zotrvať v prvej lige rumunského a európskeho futbalu.
<SPEAKER ID="173" NAME="Kristiina Ojuland" AFFILIATION="ALDE">
Dňa 2. júna 2011 odštartoval maratón elektromobilov Tallinn - Monte Carlo a automobily dnes dorazia do Kodane.
<P>
Gesine Meissnerová a ja ako liberálne poslankyne Európskeho parlamentu sponzorsky podporujeme jeden elektromobil v závode s cieľom propagovať udržateľnú dopravu. Vzhľadom na rast spotreby je vyčerpanie fosílnych palív neodvratné. Mali by sme preto zvýšiť investície do ďalšieho výskumu a rozvoja udržateľnej dopravy. Zvyšovanie mobility si navyše vyberá svoju daň, pokiaľ ide o uhlíkovú stopu ľudí, čo by mohlo urýchliť celosvetovú zmenu klímy.
<P>
Európska únia a jej členské štáty majú príležitosť, aby sa stali priekopníkmi v oblasti zelenej dopravy tým, že zavedú stimuly pre cestujúcich, ktorí budú využívať udržateľné dopravné prostriedky, a budú podporovať prechod k Únii, ktorá nebude produkovať emisie uhlíka.
<SPEAKER ID="174" NAME="Oriol Junqueras Vies" AFFILIATION="Verts/ALE">
(ES) Zdroj nákazy, ktorá minulý týždeň spôsobila dvadsaťjeden úmrtí v Nemecku, je ešte stále neznámy. Táto skutočnosť ešte viac poukazuje na unáhlený postup nemeckých orgánov.
<P>
Obvinenia sú mimoriadne závažné, keďže nemecký trh je kľúčovým spotrebiteľom poľnohospodárskych výrobkov, čo je vlastne dôvod, prečo Nemecko dostalo významné investície na podporu týchto výrobkov.
<P>
Európske orgány musia preto zasiahnuť na dvoch frontoch. Z krátkodobého hľadiska musí byť zaručené vykonávanie mechanizmu na odškodnenie najvýraznejšie postihnutých európskych poľnohospodárov, zatiaľ čo v strednodobom horizonte bude potrebné zreformovať systém včasného varovania v prípade nebezpečných potravín, aby sa v budúcnosti zabránilo ďalším nepodloženým poplachom. Tieto opatrenia budú musieť zohľadňovať rozmanitosť európskeho poľnohospodárskeho odvetvia.
<P>
A preto je návrh Komisie na financovanie mechanizmu sťahovania výrobkov z obehu s použitím rozpočtov organizácií pestovateľov neprijateľný. V mnohých európskych regiónoch, ako je napríklad Katalánsko, takéto organizácie neexistujú, a takýto systém preto na odškodňovanie poľnohospodárov nemožno použiť.
<SPEAKER ID="175" NAME="João Ferreira" AFFILIATION="GUE/NGL">
(PT) Lídri Európskej únie, ľahostajní k hospodárskej a sociálnej devastácii spôsobenej štrukturálnymi zmenami, ktoré schválil Medzinárodný menový fond (MMF) v krajinách ako Grécko, teraz stupňujú ofenzívu a s rovnakým prístupom a bezuzdnou koloniálnou nadutosťou sa púšťajú do Portugalska. Výmenou za pôžičku vo výške 78 miliárd EUR bude krajina, v ktorej minimálna mzda nedosahuje ani len 500 EUR, čeliť znižovaniu platov a dôchodkov, zastaveniu poskytovania verejných služieb a bude tiež nútená vzdať sa národných podnikov a zdrojov. Čelí tiež zvýšeniu cien základných tovarov a služieb a úrokom vo výške 30 miliárd EUR, čo sa rovná približne 40 % celkovej sumy pôžičky. Vyše dve tretiny tohto úroku pôjdu samotnej Európskej únii. Toto znamená tá toľko vychvaľovaná európska solidarita.
<P>
Pokračovanie v tomto postupe neodvratne povedie k zintenzívneniu sociálneho zápasu, ktorý zúri v celej Európe vrátane Portugalska. Sme a budeme aj naďalej tu, aby sme ho podporovali a podnecovali, pretože sme si istí, že iba prostredníctvom takéhoto zápasu možno vyvolať zmeny a v Európe nastoliť alternatívu, ktorá je čoraz naliehavejšie potrebná.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) Po všetkých tých markantných výrokoch počas Európskeho roka boja proti chudobe a sociálnemu vylúčeniu Európska komisia aj naďalej predvádza úplnú ľahostajnosť pri konfrontácii so zhoršujúcou sa chudobou, najmä detskou chudobou, nezamestnanosťou a značným nárastom počtu chudobných pracujúcich z dôvodu neistej a slabo platenej práce. Teraz sa to však neobmedzuje na neoliberálne tendencie, ale má to katastrofálne dôsledky pre krajiny so slabým hospodárstvom, v ktorých je životne dôležité posilniť verejné politiky na podporu verejných služieb, vytvoriť zamestnanosť so zaručenými právami a odstrániť biedu.
<P>
Memorandá, ako je napríklad memorandum, ktoré spolu s portugalskými úradníkmi vypracovala trojka pozostávajúca z Medzinárodného menového fondu (MMF), Európskej centrálnej banky (ECB) a Komisie, požadujú antisociálne politiky vrátane pozmeňujúcich a doplňujúcich návrhov k zákonom o prepúšťaní a privatizácii a útokov na verejnú bezpečnosť a univerzálne sociálne zabezpečenie, ktoré môžu viesť jedine k sociálnej regresii, ktorá by pracovníkov a verejnosť odsúdila na nezamestnanosť, chudobu, zaostalosť a extrémnu závislosť. Takéto memorandum premení Portugalsko na obyčajný protektorát veľmocí EÚ. A to všetko výmenou za pôžičku, ktorú budú Portugalci musieť splácať pri vysokých úrokových sadzbách, aby sa zvýšili zisky medzinárodného finančného kapitalizmu, i keď veľmi dobre vieme, že takéto opatrenia nič nevyriešia, ako to názorne dokazuje príklad Grécka.
<P>
Z týchto dôvodov namietam proti takýmto opatreniam v tomto prípade a tieto protesty budú pokračovať v Portugalsku, ako aj v EÚ.
<SPEAKER ID="177" NAME="Willy Meyer" AFFILIATION="GUE/NGL">
(ES) V prvom rade mi dovoľte vyjadriť sústrasť v súvislosti so všetkými úmrtiami spôsobenými baktériou E. coli, ale aj nevôľu v súvislosti s mimoriadne nevhodným spôsobom, ktorým nemecké vedenie k tomuto problému pristupovalo a ktorý nenapraviteľne poškodil všetky španielske poľnohospodárske výrobky.
<P>
Dúfam, že na zajtrajšej mimoriadnej schôdzke ministrov poľnohospodárstva Európskej únie sa v prvom rade bez výnimky napravia tieto škody, ktoré postihli španielskych poľnohospodárov, a že v druhom rade si z toho vezmeme ponaučenie: konkrétne, ako by sa nemalo postupovať v situácii, ktorá naozaj viedla k úmrtiam, ale aj pokiaľ ide o poškodenie výrobkov pochádzajúcich z mnohých krajín vrátane našej krajiny Španielska. Z tejto krízy sa musíme poučiť.
<P>
Samozrejme, dúfam, že výsledkom zajtrajšej mimoriadnej schôdzky bude bezvýhradné odškodnenie a návrat do normálu, aby výrobky, ktoré sú v perfektnom stave, mohli byť v obehu v rámci celej Európskej únie a všeobecne vo svete.
<SPEAKER ID="178" NAME="Jaroslav Paška" AFFILIATION="EFD">
(SK) Piatkové vyhlásenie predstaviteľov Európskej únie o tom, že Medzinárodný menový fond uvoľní Grécku ďalšiu tranžu úveru vo výške 12 miliárd eur prijali trhy pozitívne.
<P>
Dnes však španielsky denník El País priniesol správu o tom, že sa autonómny región Castilla-La Mancha ocitol bez peňazí. Regionálna vláda nielen že nemá peniaze na výplaty pre 76 tisíc zamestnancov, ale ešte aj dlhuje zhruba 2 miliardy eur rozličným dodávateľom. Prišla teda ďalšia zlá správa tentoraz zo Španielska, z krajiny, ktorá už dlhší čas ťažko bojuje o dôveru investorov.
<P>
Politika pomoci vládam nakupovaním ich dlhov Európskou centrálnou bankou však už nebude dlho môcť pokračovať, má svoje limity. Už dnes má Európska centrálna banka na svojich knihách až 360 miliárd eur vo finančných inštrumentoch, ktoré nie sú voľne obchodovateľné. Ďalších 480 miliárd eur má v zle zabezpečených cenných papieroch a stáva sa tak postupne lídrom v držbe zlých finančných aktív. Ak to pôjde takto ďalej, vážení, bude musieť Eurozóna čoskoro buď zachraňovať Európsku centrálnu banku alebo sa jednoducho rozpustí.
<SPEAKER ID="179" NAME="Andreas Mölzer" AFFILIATION="NI">
(DE) Dovoľte mi uviesť niekoľko pripomienok, ktoré sa týkajú európskej integrácie Srbska. Podľa môjho názoru boli bývalé juhoslovanské štáty až príliš dlho vystavené nerovnakému zaobchádzaniu. Napríklad Slovinsko mohlo do EÚ bez problémov vstúpiť v roku 2004 aj napriek pretrvávajúcej kritike, ktorá sa týkala zvyškov komunistických mocenských štruktúr v politike, médiách a priemysle. Okrem toho, ak by sme v prípade Bulharska a Rumunska uplatnili rovnako prísne kritériá, ako teraz uplatňujeme v prípade Chorvátska, tieto dve krajiny by v Únii neboli.
<P>
Dvojaký meter sa uplatňuje aj v súvislosti s vojnovými zločinmi a reštitúciami. Brusel vôbec nevenuje pozornosť tureckej genocíde Arménov. Naopak, kým sa vôbec dostanú do hry kodanské kritériá, Chorvátsko a Srbsko musia najskôr predviesť svojich vojnových zločincov pred Medzinárodný trestný tribunál pre bývalú Juhosláviu v Haagu. Zatiaľ čo nezákonné predpisy Antifašistickej rady národného oslobodenia Juhoslávie (AVNOJ) a Beneša nie sú dôvodom na zablokovanie pristúpenia k EÚ, srbská reštitučná politika rozhodne musí zodpovedať podmienkam EÚ.
<P>
Srbsko, pre ktoré je charakteristická kresťanská tradícia, opakovane preukázalo svoje dobré úmysly. Vydaním Mladiča sa podarilo odstrániť jednu prekážku, Kosovo sa však nesmie stať prekážkou ďalšou. Ihneď po dokončení zostávajúcich reforiem by podľa mňa pristúpeniu Srbska k EÚ nemalo už nič stáť v ceste.
<SPEAKER ID="180" NAME="Juan Fernando López Aguilar" AFFILIATION="S&amp;D">
(ES) Chcel by som sa pridať ku kolegom poslancom a vyjadriť sústrasť v súvislosti s 21 obeťami nákazy baktériou E. coli, ale chcel by som vyjadriť aj svoje pobúrenie nad rámec obyčajných obáv v súvislosti s prípadmi nekoordinovanej odozvy, ktoré výrazne finančne poškodili výrobcov a pracovníkov v sektoroch, ktoré majú rozhodujúci význam pre poľnohospodárstvo členských štátov Európskej únie. Ide predovšetkým o španielskych pestovateľov uhoriek. Tieto udalosti poškodili aj samotné chápanie Európy, súdržnosť v rámci Európy a súdržnosť medzi Európanmi do tej miery, že predsudky a nedostatočne overené fámy opäť raz vážne poškodili súdržnosť potrebnú na rozhodovanie o vyhovujúcej, včasnej a náležitej odozve.
<P>
Dúfam preto, že ponaučenia, ktoré sa nevyhnutne vynoria, si skutočne zoberieme k srdcu. Dúfam, že Rada ministrov poľnohospodárstva bude schopná nielen odškodniť postihnuté strany, ale aj vytvoriť protokol pre odozvu, ktorý vezme do úvahy ponaučenia z týchto poľutovaniahodných skúseností.
<SPEAKER ID="181" NAME="Seán Kelly" AFFILIATION="PPE">
Vráťme sa k oblasti športu: bola spomenutá FIFA a aj ja by som sa o nej chcel zmieniť najmä v súvislosti s chýbajúcim náležitým riadením a nedostatočnou transparentnosťou na vyšších úrovniach tejto organizácie.
<P>
Je pozoruhodné, že 75-ročný Sepp Blatter sa vráti k moci ako predseda jednej z popredných športových organizácií, pričom na jej čele stojí od roku 1998, najmä keď uvážite, že prevažná väčšina hráčov - azda 99 % z nich - má menej ako 30 rokov. Medzi ním a hráčmi musí byť nielen jedna generačná priepasť, musí ich tam byť niekoľko.
<P>
Po druhé, minulý rok nebolo prekvapením, že Anglicko napriek svojej kvalitnej infraštruktúre získalo takú malú podporu pri rozhodovaní o organizátorskej krajine majstrovstiev sveta. Rozhodnutie padlo na Katar a následne sme boli svedkami suspendovania ľudí za to, že sa pokúšali predať svoje hlasy. Pýtam sa sám seba, či je to len špička ľadovca. Ďalej tam je aj záležitosť týkajúca sa neschopnosti federácie zaviesť technológiu kontroly bránkovej čiary, pričom v iných športoch takáto technológia zavedená bola. Je úplne jasné, že v záujme samotného športu a organizácie FIFA je potrebná skutočná reforma.
<SPEAKER ID="182" NAME="Krišjānis Kariņš" AFFILIATION="PPE">
(LV) Všetci vieme, že doping je v športe zakázaný. Doping je zakázaný, pretože nespravodlivo zvýhodňuje niektorých športovcov pred ostatnými. V Európskej únii sa však predsa len vyskytuje doping, ktorý nie je určený pre športovcov, ale pre poľnohospodárov - v podobe nerovnakej úrovne ich podpory. Napríklad lotyšskí poľnohospodári dostávajú trikrát nižšiu podporu ako nemeckí poľnohospodári a dokonca šesťkrát nižšiu ako poľnohospodári grécki. Táto nespravodlivá podpora vedie k nespravodlivej hospodárskej súťaži. Dámy a páni, vyzývam vás, aby ste pri zvažovaní a plánovaní ďalšieho európskeho finančného výhľadu a obdobia odstránili tento doping, túto nespravodlivú podporu poľnohospodárom, aby všetci európski poľnohospodári získali rovnakú konkurencieschopnosť. Ďakujem vám za pozornosť.
<SPEAKER ID="183" NAME="Georgios Papanikolaou" AFFILIATION="PPE">
(EL) Státisíce gréckych občanov každého veku a zo všetkých tried v priebehu uplynulých dvoch týždňov nenásilne - opakujem nenásilne - protestovali na námestiach miest v celej krajine.
<P>
Chcel by som poukázať na dve veci: po prvé, musíme im načúvať a venovať pozornosť ich obavám. Musíme tak konať nielen na vnútroštátnej úrovni, ale aj na európskej úrovni. Naši spoluobčania v mestách v celom Grécku pozdvihli svoj hlas, aby ich bolo počuť v Bruseli, v Štrasburgu, všade.
<P>
Po druhé, nad rámec akejkoľvek rozpravy o chybách a nesprávnom postupe gréckej vlády musíme mať na pamäti nasledovnú skutočnosť: pri vyhodnocovaní politík navrhovaných a uplatňovaných Európou s cieľom riešiť túto krízu nám naši spoluobčania hovoria: "Máme svoje hranice. Nenúťte nás ich prekračovať." Na tieto odkazy musíme dať jasné a konkrétne odpovede. Iba vtedy európska pomoc pri riešení krízy poskytne našim spoluobčanom víziu a nádej.
<SPEAKER ID="184" NAME="Csaba Sógor" AFFILIATION="PPE">
(HU) Multikulturalizmus predpokladá, že národy, ktoré žijú bok po boku, navzájom poznajú svoju minulosť, kultúru a niekedy aj jazyk. Ale spory, ktoré pred niekoľkými dňami vyvolalo Rumunsko, možno vysvetliť iba nedostatkom takejto vzájomnosti. Dve rumunské župy otvorili v Bruseli zastupiteľský úrad, ale podľa novinára pracujúceho v hlavnom meste je problémom to, že väčšina obyvateľov predmetných žúp nepatrí k tej istej etnickej skupine ako väčšina rumunského obyvateľstva. Je to dnes v Európe problém? Spôsob myslenia, ktorý by zakázal susedovi, aby si pripomenul deň, keď stratil svoj majetok, územie alebo hoci aj svojich príbuzných, je rovnako morbídny. V uplynulých dňoch sme zažili takýto prípad, keď sme si pripomínali Trianonskú mierovú zmluvu, ktorá 4. júna ukončila 1. svetovú vojnu. Na spôsob myslenia, ktorý vylučuje a umlčiava ľudí, popiera minulosť a chce brániť v rozvoji a existencii určitého regiónu, existuje liek: silná Európa, ktorá je otvorená a inkluzívna, ktorá oceňuje kultúrne hodnoty a dodržiava práva menšín.
<SPEAKER ID="185" NAME="Ivailo Kalfin" AFFILIATION="S&amp;D">
(BG) Hospodárska kríza a ťažkosti, ktorými - hoci v rozličnej miere - prechádzajú všetky členské štáty, povzbudili nacionalistické a populistické zoskupenia, ktoré sa neusilujú len o väčšiu verejnú podporu, ale tiež neustále skúšajú hranice tolerancie európskych občanov tým, že otvorene pôsobia proti rozširovaniu integrácie v Európe.
<P>
Nedávnym príkladom tohto javu z Bulharska sú udalosti, ktoré sa odohrali 20. mája, keď sa zástupcovia nacionalistickej strany Ataka zapojili do zrážok s moslimskými veriacimi pred jedinou mešitou v Sofii. Tieto zrážky sprevádzalo použitie sily a podpaľačstvo a skončili sa niekoľkými zranenými, medzi ktorými boli aj policajti. Keďže existujú videozáznamy týchto zrážok, vyšetrovacie orgány a súdny systém v Bulharsku podstúpia skúšku, do akej miery dokážu spravodlivo potrestať strojcov a účastníkov tohto incidentu.
<P>
V tomto Parlamente by som chcel veľmi jasne uviesť, že šírenie etnickej a náboženskej neznášanlivosti je činom, ktorý je v očividnom rozpore s európskymi hodnotami a základnými ľudskými právami, ako aj s tradíciami bulharskej spoločnosti.
<P>
Všetci sa musíme dôrazne postaviť proti akémukoľvek pokusu, aby sa to v Európe dialo, a musíme sa jednoznačne dištancovať od európskych politických síl, ktoré za takýmito činmi stoja.
<SPEAKER ID="186" NAME="George Sabin Cutaş" AFFILIATION="S&amp;D">
(RO) V rámci zverejnenia správy o celosvetovom Indexe slobody tlače za rok 2010 organizácia Reportéri bez hraníc upriamila pozornosť na zhoršenie slobody prejavu v Európskej únii. Rumunsko je v indexe na 52. mieste, čo znamená pokles o 10 miest v porovnaní s rokom 2007. Je to znepokojivý stav a prináša to otázniky v súvislosti so skutočným dodržiavaním práva na slobodu prejavu a práva na informácie, ktoré zaručuje Charta základných práv Európskej únie.
<P>
V Rumunsku prezident krajiny zaradil tlač medzi hrozby pre národnú bezpečnosť. Politickí činitelia okrem toho médiá neustále znevažujú. Takéto kroky, ktoré sa vzďaľujú demokratickým zásadám, poškodzujú obraz Európskej únie ako celku. Následkom vnútorných chýb nám hrozí strata dôveryhodnosti ako zástancov dodržiavania ľudských práv mimo EÚ. Požadujem preto skutočnú ochranu slobody prejavu a plurality tlače na úrovni EÚ.
<SPEAKER ID="187" NAME="Claudiu Ciprian Tănăsescu" AFFILIATION="S&amp;D">
(RO) Toto je druhý raz, čo pred Európskym parlamentom poukazujem na katastrofálny stav rumunského systému zdravotného poistenia. Bohužiaľ, momentálne sa rokovania medzi profesijnými združeniami praktických lekárov, ministerstvom zdravotníctva a národnou zdravotnou poisťovňou dostali do slepej uličky. V dôsledku toho je zdravotnícky systém ochromený a pacientom, ktorí síce naďalej platia svoje príspevky na zdravotné poistenie, ale už nemôžu využívať príslušné zariadenia, sú odopierané zákonné práva. Táto situácia je výsledkom vytrvalého odmietania národnej zdravotnej poisťovne viesť realistické rokovania s praktickými lekármi s cieľom vypracovať návrh zmluvy o operačnom rámci, ktorý bude prospešný pre všetky zainteresované strany. Ak bude táto situácia ešte dlho pretrvávať, zdravotníckym službám v Rumunsku, ktoré sú také oslabené, hrozí kolaps.
<P>
Chcel by som, aby príslušné európske orgány vzali túto situáciu na vedomie, monitorovali ju a podnikli kroky, ktorými by sa čo najskôr vyriešila.
<SPEAKER ID="188" NAME="Cătălin Sorin Ivan" AFFILIATION="S&amp;D">
(RO) Každý deň od rána do noci v Európskom parlamente hovoríme o európskej integrácii, solidarite, spoločnej kultúre a o všetkom, čo nás spája, a mali by sme sa i naďalej povzbudzovať k budovaniu spoločnej budúcnosti pre všetkých 27 členských štátov Európskej únie.
<P>
Kým vedieme rozpravy o európskych projektoch, podpredseda toho istého Európskeho parlamentu takisto každý deň od rána do noci diskutuje o istých záležitostiach. Ide však o segregáciu na základe etnických kritérií, ktorá zmenšuje význam a podkopáva autoritu štátu v rámci jeho hraníc v prospech iného susedného štátu, ide o rozbíjanie území patriacich jednému členskému štátu Európskej únie a ich anektovanie iným členským štátom tej istej Európskej únie. Nielen sám za seba, ale aj v mene rumunských sociálnodemokratických poslancov Európskeho parlamentu vyzývam na odvolanie Lászlóa Tőkésa z funkcie podpredsedu.
<SPEAKER ID="189" NAME="Marian Harkin" AFFILIATION="ALDE">
Chcela by som vyjadriť hlboké znepokojenie v súvislosti so zadržaním zdravotníkov v Bahrajne. Mnohí z týchto zdravotníkov boli obvinení z pokusu o zvrhnutie monarchie a čelia súdnemu procesu s vojenskými prokurátormi a možnému trestu smrti. Títo lekári a zdravotné sestry pritom iba ošetrovali zranených demonštrantov, ktorí boli privezení do nemocnice. Organizácie Amnesty International a Lekári bez hraníc takisto vyjadrili mimoriadne znepokojenie v súvislosti s bezpečnosťou týchto osôb a vskutku aj v súvislosti s pohnútkami, ktoré stoja za ich zatknutím. Plne podporujem Organizáciu írskych zdravotných sestier a pôrodných asistentiek a Medzinárodnú radu zdravotných sestier a rozhodne aj tých írskych lekárov, ktorí sa pridali k odsúdeniu týchto strašných udalostí.
<P>
V priebehu posledných pár dní som z niekoľkých zdrojov dostala informácie, ktoré poukazujú na mučenie a neľudské zaobchádzanie: niektorí zdravotníci boli ťažko dobití a bol im odmietnutý prístup k rodinám a právnym poradcom. Takýto postup je absolútne neprijateľný.
<P>
Verejne apelujem na našu vysokú predstaviteľku Catherine Ashtonovú. Už som jej napísala a požiadala som ju, aby vyvinula maximálne úsilie a intervenovala v mene týchto zdravotníkov, ktorí robili iba to, čo je úlohou zdravotníckeho personálu - pokúšali sa zachraňovať životy.
<SPEAKER ID="190" NAME="Paul Murphy" AFFILIATION="GUE/NGL">
Nový balík úsporných opatrení pre Grécko, ktorý zahŕňa znižovanie výdavkov a výber daní vo výške 28 miliárd EUR a privatizáciu štátneho majetku v hodnote neuveriteľných 50 miliárd EUR, opätovne potvrdzuje úlohu EÚ a MMF ako vykonávateľov úsporných politík v neprospech pracujúcich.
<P>
Mladí ľudia boli v konečnom dôsledku obeťami svojich ničomných útokov. Teraz vracajú úder tak, že státisíce ľudí obsadili námestia v celej Európe a odvážne čelia brutálnym represiám. Oprávnene požadujú skutočnú demokraciu. Podľa môjho názoru to možno skutočne dosiahnuť iba zvrhnutím diktatúry trhov a vybudovaním demokratickej socialistickej spoločnosti, v ktorej budú mať potreby ľudí prednosť pred ziskami.
<P>
15. jún vzbudzuje nádej, že pôjde o dôležitý deň boja v celej Európe. V Grécku sa uskutoční generálny štrajk a v Barcelone je naplánovaná veľká demonštrácia. V tento deň by sa mali v celej Európe organizovať veľké protestné akcie proti úsporným opatreniam. Ak chceme zdolať útoky na pracujúcich a mladých ľudí v Európe, je potrebné zmobilizovať silu organizovanej pracujúcej triedy. Jednodňový generálny štrajk v celej Európe by európskemu establishmentu vyslal silné posolstvo nesúhlasu.
<SPEAKER ID="191" NAME="Kyriacos Triantaphyllides" AFFILIATION="GUE/NGL">
(EL) Predsedovia Buzek, Barroso a Van Rompuy sa pred týždňom stretli so zástupcami cirkví, aby prediskutovali otázku demokratických práv a občianskych slobôd. Chcel by som zablahoželať pánovi predsedovi Barrosovi k tomu, že sa v roku 2005 chopil iniciatívy a slávnostne začal tento dialóg s vedúcimi predstaviteľmi cirkví; chcel by som zablahoželať aj predsedovi Parlamentu a predsedovi Rady k tomu, že sa tento dialóg podarilo s ročnou periodicitou zachovať.
<P>
Zároveň by som však chcel spojiť sily so zástupcami cirkví, ktorí Európsku úniu vyzvali, aby uplatnila svoj vplyv s cieľom skoncovať s prenasledovaním kresťanov v krajinách, ako je Egypt a Irak, a v rámci Európy v európskej časti Cypru, kde okupačné jednotky odopierajú kresťanom vstup do okupovaných kostolov a bránia kňazom a biskupom v slávení svätých omší. Ukážme im, že kresťanskí utečenci na Cypre majú právo sláviť omše vo svojich kostoloch.
<SPEAKER ID="192" NAME="Nikolaos Salavrakos" AFFILIATION="EFD">
(EL) Ihneď po schôdzke v Luxemburgu 6. mája, o ktorej v článku informoval magazín Der Spiegel, muselo Grécko znášať novú vlnu odporúčaní, že by malo vystúpiť z eurozóny a vrátiť sa k drachme. Samozrejme, oficiálne stanovisko Európskej únie predniesol pán komisár Olli Rehn, ktorý tieto fámy a odporúčania poprel.
<P>
K názorom ekonómov, ktorí hovoria o opaku, a k početným názorom kolegov poslancov v tomto Parlamente treba dodať a ozrejmiť, že Grécko sa nemôže eura vzdať z právnych dôvodov. Po prvé, pretože zmluvy neobsahujú žiadne ustanovenie o dobrovoľnom či nedobrovoľnom odstúpení od spoločnej meny. Po druhé, ak by sme sa vrátili k drachme bez zrušenia eurozóny a eura, neexistovala by žiadna právna možnosť automatickej konverzie vkladov v eurách v gréckych bankách - či už v rámci Grécka alebo mimo neho - na drachmy bez súhlasu vkladateľa. Keď Grécko vstúpilo do eurozóny, vklady v drachmách bolo možné konvertovať, pretože drachma ako mena bola zrušená a odvtedy neexistuje. Euro však i naďalej existuje a nebolo zrušené. Z týchto dôvodov sú všetky fámy a odporúčania z právneho hľadiska nesprávne.
<SPEAKER ID="193" NAME="Martin Ehrenhauser" AFFILIATION="NI">
(DE) Osoby, ktoré upozorňujú na podvody, sú osoby, ktoré už nechcú mlčať o nezákonných činoch alebo katastrofálnom stave vecí, ale chcú na ne väčšinou vo verejnom záujme poukázať. Tieto osoby takisto väčšinou poskytujú pridanú hodnotu. Napríklad v roku 2005 sa vďaka nim do americkej štátnej pokladnice prostredníctvom vyrovnaní vrátila celková suma 10 miliárd USD.
<P>
Jasné právne predpisy týkajúce sa procesu upozorňovania na nezákonné postupy sú pri boji proti korupcii nevyhnutné. V Európskej únii články 22a a 22b služobného poriadku vytvárajú právny základ pre takýto proces, ktorý je však, bohužiaľ, roztrieštený a ešte stále v ňom existuje veľa medzier. Chýbajú v ňom základné prvky. Potrebujeme napríklad jasné vymedzenie pojmu upozorňovania na nezákonné postupy; osoby, ktoré na ne upozorňujú, musia mať právo byť vypočuté, potrebujeme nezávislé kontaktné body, ktoré môžu poskytovať informácie o právach, povinnostiach a možnostiach a v neposlednom rade potrebujeme presné lehoty na vybavenie prípadov kompetentnými inštitúciami EÚ. Pozitívnou stránkou je, že služobný poriadok EÚ by sa mal čoskoro reformovať. Komisia by mala na jeseň Parlamentu poslať prvý návrh tejto reformy. Som presvedčený, že ide o jedinečnú príležitosť dosiahnuť v tomto ohľade zlepšenie. Chcel by som kolegov poslancov požiadať o podporu týchto krokov a o to, aby pracovali na realizácii tejto reformy.
<SPEAKER ID="194" NAME="Corneliu Vadim Tudor" AFFILIATION="NI">
(RO) Futbal je naozaj náboženstvom, ide však o náboženstvo, v ktorom významnú úlohu zohráva diabol. Prečo je to tak? Je to spôsobené tým, že v stávke sú veľké sumy peňazí. Je to daň za nudu a osamelosť miliárd obyvateľov planéty. Počas týchto letných dní Rumunsko pohltila dráma týkajúca sa veľmi populárneho futbalového tímu Politehnica Temešvár. Tento tím svojím vlastným poctivým úsilím získal právo zúčastniť sa na súťaži o pohár UEFA. Teraz sme však svedkami toho, ako sa jeho víťazstvo na ihrisku následkom svojvoľného rozhodnutia zmenilo na prehru. Aby som bol presný, mafia, ktorá ovláda rumunský futbal, si podala ruku s mafiou ovládajúcou medzinárodný futbal a rozhodla sa na klub uvaliť radikálny dvojitý trest: vylúčiť daný tím zo súťaže o európsky pohár a preradiť ho do nižšej, amatérskej divízie. Bez ohľadu na udávané finančné a právne výhovorky ide o krutý trest, ktorý tvrdo postihuje nielen kvalitný tím, ale aj krásne mesto s počtom vyše 300 000 obyvateľov, ktorí nemajú príliš veľa iných zdrojov potešenia.
<P>
Ako člen Výboru Európskeho parlamentu pre kultúru a vzdelávanie volám na poplach s cieľom skoncovať s touto strašnou nespravodlivosťou, ktorá môže mať významné sociálne dôsledky.
<SPEAKER ID="195" NAME="Predsedajúca">
Rozprava sa skončila.
