<CHAPTER ID="004">
Rozhodnutie o naliehavom postupe
<SPEAKER ID="009" NAME="Predsedajúca">
Ďalším bodom programu je hlasovanie o uplatnení naliehavého postupu, ktorý sa týka návrhu nariadenia Rady zavádzajúceho viacročný plán obnovy populácie tuniaka modroplutvého vo východnej časti Atlantického oceánu a v Stredozemnom mori.
<SPEAKER ID="010" NAME="Philippe Morillon" LANGUAGE="FR">
Vážená pani predsedajúca, dámy a páni, žiadosť o uplatnenie naliehavého postupu, ktorú tu dnes máme v súlade s článkom 134 rokovacieho poriadku, nám minulý týždeň predložila Rada a týka sa, ako ste už uviedli, návrhu nariadenia Rady zavádzajúceho viacročný plán obnovy populácie tuniaka modroplutvého vo východnej časti Atlantického oceánu a v Stredozemnom mori.
<P>
Cieľom návrhu je zaviesť nový plán obnovy, ktorý pre tieto oblasti odporučila Medzinárodná komisia pre zachovanie atlantických tuniakov na svojom zasadaní v novembri minulého roku.
<P>
Ako vo svojej žiadosti o naliehavý postup upozornila Rada, toto nariadenie musí vstúpiť do platnosti ešte pred začatím hlavnej rybárskej sezóny 15. apríla. Znamená to teda, že povinná konzultácia Parlamentu s cieľom pripraviť pôdu na dosiahnutie politickej dohody v rámci Rady v priebehu nasledujúcich týždňov sa musí uskutočniť počas tohto plenárneho zasadnutia.
<P>
S ohľadom na túto skutočnosť, ako aj fakt, že Európska únia musí plniť svoje medzinárodné záväzky a podporovať významné snahy zamerané na riešenie vážnej krízy týkajúcej sa populácie tuniaka modroplutvého, Výbor pre rybné hospodárstvo v Európskom parlamente jednohlasne schválil žiadosť o uplatnenie naliehavého postupu. Chcem vás preto vyzvať, aby ste v dopoludňajšom hlasovaní toto schválenie potvrdili.
<SPEAKER ID="012" NAME="José Ribeiro e Castro" AFFILIATION="PPE-DE">
(PT) Vážená pani predsedajúca, iba stručná procedurálna námietka k programu na tento týždeň. Streda 11. marca je európskym dňom obetí terorizmu. Tento dátum navrhol Parlament vo svojom hlasovaní, ktoré sa konalo 11. marca 2004. Následne sme diskutovali o hodnotení priestoru slobody, bezpečnosti a spravodlivosti. Bolo to v deň útokov na Madrid. Pôvodne bol navrhnutý 11. september, ale vzhľadom na tragédiu, ktorá sa v ten deň odohrala, Parlament hlasoval, aby to bol 11. marec.
<P>
Niekoľko dní po tom, 25. marca, ak mi dobre slúži pamäť, Európska rada schválila tento dátum ako európsky deň obetí terorizmu. Zajtra - 11. marca - máme plenárne zasadnutie a v programe nie je tomuto dňu venovaná ani len spomienka. Chcel by som vedieť, či sa v rámci plenárnej schôdze tento týždeň plánuje niečo podobné.
<SPEAKER ID="013" NAME="Predsedajúca">
Vážený pán Ribeiro e Castro, som presvedčená, že zajtra počas otvorenia plenárneho zasadnutia urobí predsedníctvo vyhlásenie týkajúce sa dňa, o ktorom ste sa zmienili, ako aj osobitných okolností. Bude to príspevok v tejto súvislosti.
