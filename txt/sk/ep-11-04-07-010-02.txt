<CHAPTER ID="010-02">
2. Zákaz volieb do tibetskej exilovej vlády v Nepále
<SPEAKER ID="364" NAME="Predsedajúci">
Ďalším bodom programu je rozprava o šiestich návrhoch uznesenia o zákaze volieb do tibetskej exilovej vlády v Nepále.
<SPEAKER ID="365" NAME="Jaroslav Paška">
autor. - (SK) Myslím si, že všetci s uznaním a obdivom sledujeme úsilie Tibeťanov o získanie práva spravovať si svoju krajinu. Mnohé pokusy exilovej vlády či Dalajlámu, duchovného vodcu tibetského ľudu, nájsť rozumné riešenie rokovaním s čínskou vládnou mocou vždy skončili neúspechom. Číňania zjavne nevnímajú Tibeťanov ako partnerov v spoločnom štáte, ale ako prekážku, ktorá im bráni úplne si privlastniť zabrané územia.
<P>
Pozícia nepálskej vlády je preto zložitá. Na jednej strane by mala dodržiavať svoje medzinárodné záväzky a garantovať tibetskej komunite univerzálne práva, na druhej strane nemôže prehliadnuť názor svojho obrovského suseda. Postoj nepálskej vlády k voľbám do tibetskej exilovej vlády nám zrozumiteľne vypovedá o tom, kto je v tomto regióne skutočným reálnym, globálnym hráčom. Pre nepálsku vládu je to Čína.
<P>
My Európania môžme robiť akési symbolické gestá a deklarovať naše výhrady voči slabej nepálskej vláde. Ak však chceme naozaj dosiahnuť zmenu v postavení tibetského ľudu, našim partnerom na dialóg musí byť čínska vláda, lebo to je politický líder regiónu, ktorý ovplyvňuje pravidlá regionálnej politiky. Našou deklaráciou, samozrejme, môžme sa obrátiť na nepálsku vládu, nevyriešime však tento problém.
<SPEAKER ID="366" NAME="Charles Tannock">
autor. - Od zrušenia nepálskej monarchie a zvolenia maoistickej vlády v Káthmandu sa Nepál a Čína nevyhnutne oveľa viac zblížili. Preto nie je žiadnym prekvapením, že nepálske orgány zabránili tibetským utečencom žijúcim v Nepále zvoliť si vo voľbách exilového predsedu vlády a parlament.
<P>
V skutočnosti bol plán na podobné voľby narušený nepálskou políciou minulý rok v októbri, čo sa stalo nepochybne v dôsledku tlaku z Pekingu. To, že Čína sa snažila zasahovať do neoficiálnych volieb uskutočnených v inom zvrchovanom susednom štáte, je indikáciou toho, že jej vedúci predstavitelia pohŕdajú demokraciou, a svedčí to o ich paranoji v súvislosti s Tibetom.
<P>
Pre Čínu je zrejme nepodstatné, že dalajláma, duchovný vodca Tibetu, opakovane zdôrazňuje, že pre Tibet chce dosiahnuť maximálnu autonómiu, nie nezávislosť. Dúfam, že vysoká predstaviteľka - ktorá tu dnes nie je - spomenie túto epizódu v rokovaniach s Čínou a aj s Nepálom, ktorého vlastnú rodiacu sa demokraciu držia nad vodou čiastočne peniaze daňových poplatníkov EÚ vo forme finančnej pomoci.
<P>
Chcem tiež využiť túto príležitosť a prejaviť uznanie odvahe, statočnosti a pokojnému odboju tibetského ľudu, ktorého príklad je pre nás všetkých inšpiráciou. Nepál je geopoliticky a geograficky určite v chúlostivej situácii, mal by však hľadať inšpiráciu skôr u svojho demokratického suseda na juhu - v Indii - než v diktatúre, ktorá existuje na sever od neho, konkrétne v Čínskej ľudovej republike. Dúfam, že jedného dňa bude demokracia normou v rámci celej Ázie.
<SPEAKER ID="367" NAME="Predsedajúci">
Pán Tannock, využili ste iba jeden a pol minúty. Nabudúce vám pridelím pol minúty navyše.
<SPEAKER ID="368" NAME="Eva Lichtenberger" LANGUAGE="DE">
Zrejme nestačí, že potláčanie tibetskej kultúry v rámci Číny od olympijských hier v roku 2008 neustále narastá. V skutočnosti sa situácia odvtedy iba zhoršuje. Neurobil sa odvtedy ani jediný krok vpred. Teraz sa vyvíja tlak aj v zahraničí, aby sa Tibeťanom sťažilo, respektíve úplne znemožnilo dokonca aj uplatňovanie ich práva zvoliť si exilový parlament. Už niekoľko rokov môžeme vidieť, ako sa na Nepál vyvíja obrovský tlak - či už sa to týka prijímania utečencov, alebo otázok, ako je hlasovacie právo pre Tibeťanov. Malo by nás však tešiť, že takéto veci sú zaručené. Európska únia by sa z toho mala poučiť.
<P>
Čínske vedenie vyvíja tlak na svoju sesterskú stranu, dokonca na Nepál ako taký, aby podnikali kroky proti Tibeťanom - a Nepál ustupuje. Musíme sústrediť naše úsilie na boj proti tomu a to zahŕňa aj zrušenie poskytovania akejkoľvek pomoci.
<SPEAKER ID="369" NAME="Kristiina Ojuland">
autorka. - Chcela by som spomenúť tri body týkajúce sa pozmeňujúcich a doplňujúcich návrhov Skupiny Aliancie liberálov a demokratov za Európu k tomuto uzneseniu.
<P>
Po prvé, opodstatnenosť pozmeňujúcich a doplňujúcich návrhov je založená na tom, že príčinou zmarenia tibetských volieb v Nepále je okupácia Tibetu Čínskou ľudovou republikou. Hoci sa uznesenie zaoberá otázkou zákazu volieb do tibetskej exilovej vlády v Nepále, nemôžeme ho vytrhnúť zo širšieho kontextu štatútu Tibetu.
<P>
Po druhé, ak by v uznesení nebola zmienka o čínskej okupácii Tibetu, ktorá je tou hlavnou príčinou a dôvodom, prečo Peking vyvíja tlak na nepálsku vládu, bolo by to ako hovoriť o prvej svetovej vojne bez spomenutia atentátu na Františka Ferdinanda.
<P>
A nakoniec, výzva na zmysluplnú autonómiu Tibetu je jediným konštruktívnym návrhom, ktorý môže Európsky parlament urobiť, aby sa predišlo zopakovaniu zákazu tibetských volieb v Nepále. Vyzývam kolegov poslancov, aby ho podporili.
<SPEAKER ID="370" NAME="Lidia Joanna Geringer de Oedenberg" LANGUAGE="PL">
Krajina, z ktorej pochádzam, má veľmi bohaté skúsenosti s existenciou exilových vlád. V období rokov 1939 až 1990 celkovo 15 poľských predsedov vlád a šesť prezidentov úradovalo v politickom exile. Poliaci sa nevzdali snahy o získanie demokracie a napokon sa červená farba solidarity skombinovala s bielou farbou volebných lístkov, aby sa v roku 1989 mohol zrodiť nový demokratický štát.
<P>
Dnes má Nepálska federatívna demokratická republika takisto šancu na nový začiatok vďaka ústave, ktorá nadobudne platnosť 28. mája. Bola by škoda, keby Nepál pokazil túto oslavu tým, že bude naďalej obmedzovať práva tibetskej menšiny, a v dôsledku toho by dostal od medzinárodného spoločenstva červenú kartu. Zabránenie Tibeťanom z Nepálu zúčastniť sa na nedávnych voľbách exilového predsedu vlády považujem za neprijateľné porušenie základných občianskych práv. Európska únia by mala využiť všetky diplomatické a finančné prostriedky s cieľom neutralizovať tlak Číny na Nepál a z dlhodobého hľadiska zaistiť, aby Tibeťania mali právo voliť, združovať sa a prezentovať svoje názory.
<P>
Tak ako v prípade Poľska, kde nebolo možné zabrániť v práci 21 zástupcom vlády, ktorí boli v exile, takisto som presvedčená, že ani dalajlámovi nástupcovia neprestanú vyvíjať svoje aktivity. Nepál a Čína by na to nemali zabúdať.
<SPEAKER ID="371" NAME="Thomas Mann" LANGUAGE="DE">
Dňa 20. marca sa asi 80 000 Tibeťanov žijúcich v exile na celom svete zúčastnilo priamych volieb nového predsedu vlády a členov vlády. Poslanci Európskeho parlamentu vrátane medziskupiny EP pre Tibet sa na voľbách zúčastnili ako volební pozorovatelia. Moja skúsenosť vo Švajčiarsku bola rovnaká ako skúsenosti mojich kolegov poslancov v iných krajinách: voľby prebehli správne, tajne a v úplnej zhode s demokratickými pravidlami. Jedinou výnimkou bol Nepál, kde bezpečnostné sily - pod tlakom čínskej vlády - zabránili desaťtisícom Tibeťanov zúčastniť sa volieb. Pokračovali pritom v pripravených opatreniach, ktoré podnikli minulý rok, keď skonfiškovali volebné urny a zatvorili volebné miestnosti. Nepál pritom nie je vazalským štátom.
<P>
Vláda v Káthmandu sa musí dokázať oslobodiť spod čínskeho vplyvu. Základné práva zahŕňajú slobodu prejavu, slobodu zhromažďovania a v neposlednom rade slobodu voliť. Pán komisár, Európska služba pre vonkajšiu činnosť musí dôrazne trvať na tom, aby sa tieto ľudské práva dodržiavali.
<SPEAKER ID="372" NAME="Elena Băsescu" LANGUAGE="RO">
Zákaz, ktorý uvalili nepálske orgány na organizovanie volieb do tibetskej exilovej vlády, vyvoláva otázky o situácii v oblasti ľudských práv v tomto štáte. Chcela by som poukázať na to, že členovia tibetskej komunity organizovali tento proces s cieľom zaistiť, aby ich inštitúcie boli demokratické. Takú iniciatívu je potrebné podporiť bez ohľadu na to, kde sa má konať. Teraz je čas, aby Nepál ukázal, že jeho demokracia funguje doma aj na medzinárodnej scéne, najmä tým, že umožní odoslanie hlasovacích lístkov centrálnej volebnej komisii do 15. apríla, aby sa mohla potvrdiť ich platnosť.
<P>
Vyzývam nepálsku vládu, aby využila túto príležitosť a napravila situáciu v oblasti dodržiavania základných práv vo svojej krajine. Tento aspekt je veľmi dôležitý pre zabezpečenie účinnej susedskej politiky.
<SPEAKER ID="373" NAME="Kriton Arsenis" LANGUAGE="EL">
Musíme bojovať za demokratické práva všade, nielen v našom susedstve, nielen v severnej Afrike. Musíme mať štandardnú európsku politiku uplatňovanú na nedemokraticky zvolené vlády, proti vládam, ktoré nerešpektujú demokratické práva.
<P>
Pán Verhofstadt povedal, že sme do istej miery pokryteckí. Je to pravda, pretože obchod je pre nás často dôležitejší než akékoľvek zásady. Typickým príkladom je dohoda so zoskupením Mercosur, v ktorej sme v záujme otvorenia obchodu ochotne obetovali 11 % amazonského pralesa a milióny európskych poľnohospodárov.
<P>
Za to všetko je zodpovedná Komisia, pán komisár. Komisár pre obchod sa často nezaujíma o ostatné európske politiky. Ak však budeme takto pokračovať, budeme naďalej pokryteckí. Nepál musí rešpektovať demokratické práva utečencov z Tibetu a Európska únia musí využiť všetky prostriedky, ktoré má k dispozícii, a musí o tejto otázke hovoriť vo všetkých súvislostiach, nielen v súvislosti s ľudskými právami. Nie je to len záležitosť pani barónky Ashtonovej, je to tiež záležitosť pána De Guchta a celej Komisie.
<SPEAKER ID="374" NAME="Nathalie Griesbeck" LANGUAGE="FR">
Po mnohých rokoch zastrašovania zo strany Číny je to dnes Nepál, kto oberá Tibeťanov o základné politické právo: o právo voliť. Jedna vec je istá: Peking si našiel nového spojenca pri prenasledovaní tibetského národa a tým novým spojencom je Nepál. V skutočnosti to však všetko zachádza oveľa ďalej než len k otázke volieb, pretože už niekoľko rokov nepálska vláda pod tlakom čínskych orgánov zavádza stále viac obmedzení slobody prejavu Tibeťanov žijúcich v exile na území Nepálu.
<P>
V júni minulého roka Káthmandu odovzdalo čínskym orgánom tibetských utečencov. Preventívne zatýkanie a zákaz demonštrácií, zhromažďovania a dokonca pohybu sa stali bežnou súčasťou života Tibeťanov žijúcich v Nepále.
<P>
Náš Parlament musí preto prestať byť pokrytecký a nielen prejavovať rozhorčenie, ale aj rázne odsúdiť tieto represívne opatrenia Nepálu a všeobecnejšie veľmi časté - príliš časté - porušovanie ľudských práv a Medzinárodného paktu o občianskych a politických právach. Okrem toho vyzývame Nepál, aby zastavil toto prenasledovanie a zlé zaobchádzanie s politickými utečencami a aby jednoducho rešpektoval ich práva. Keď uvažujeme o minulosti Nepálu ako hostiteľskej krajiny - ktorou až donedávna vždy pre Tibeťanov bol -, je v konečnom dôsledku veľmi smutné vidieť, ako sa táto vláda správa k politickým utečencom.
<SPEAKER ID="375" NAME="Raül Romeva i Rueda">
v mene skupiny Verts/ALE. - Považujem jednoducho za nehoráznosť, že Tibeťania žijúci v Káthmandu nedostali povolenie zúčastniť sa volieb pre nátlak Číny. Tlak, ktorý Čína vyvíja na Nepál a ktorý bráni utečencom uplatňovať si minimálnu úroveň práv na základe medzinárodného práva, je niečo, čo by sme mali ako Európska únia odsúdiť. Mali by sme tiež vyjadriť naše znepokojenie nad skutočnosťou, že Čína bráni inej krajine poskytovať ľuďom humanitárnu pomoc.
<P>
Je dôležité, aby vysoká predstaviteľka prostredníctvom delegácie EÚ v Káthmandu pozorne sledovala situáciu. To je niečo, čo požadujeme už dávno. Vzhľadom na súčasnú situáciu nemôžeme už dlhšie čakať. Proti tlaku Číny musíme za každú cenu bojovať, a ak to neurobíme práve teraz, keď sa usilujeme začať dialóg s Čínou, tak potom sa obávam, že to neurobíme nikdy.
<SPEAKER ID="376" NAME="Rui Tavares" LANGUAGE="PT">
Domnievam sa, že je dosť zlé, že Tibeťania nemajú právo na sebaurčenie vo svojej pôvodnej krajine, existuje však tlak, aby im boli upierané ich najzákladnejšie demokratické práva aj mimo ich krajiny, keďže mnoho z nich si s bolesťou zvolilo exil alebo bolo nútených do exilu odísť. Jedným z argumentov, ktoré vždy používali tí, ktorí kritizovali odpor Tibeťanov, bolo to, že tento odpor sústredený na osobu dalajlámu má mnoho nedemokratických aspektov. Teraz, keď tibetský odpor prechádza procesom demokratizácie, je veľmi nešťastné, že Nepál, krajina, v ktorej žije tak veľa Tibeťanov, zabránil tomu, aby sa normálnym spôsobom uskutočnili demokratické voľby. Chcem vás však tiež požiadať o to, aby ste uznali jednu vec: naše vlády sú často prvé, ktoré podľahnú nátlaku čínskej vlády, aby vytvorili realitu, ktorá je v zhode s predstavami a želaniami čínskych vedúcich predstaviteľov. Musíme pochopiť, že v Nepále vláda pravdepodobne chcela urobiť to isté. Preto ak chceme vyvíjať tlak na nepálsku vládu, aby konala inak, musíme tiež začať vyvíjať tlak na naše vlastné vlády, aby ukázali, že pri rokovaniach s čínskymi orgánmi majú nejakú chrbtovú kosť.
<SPEAKER ID="377" NAME="Monica Luisa Macovei" AFFILIATION="PPE">
(RO) Nepálske orgány zabránili pod tlakom čínskej vlády približne 20 000 Tibeťanom v Nepále zúčastniť sa na voľbách predsedu tibetskej exilovej vlády. Právo voliť, ako aj právo na slobodné voľby a pokojné demonštrácie sú základnými právami každého jednotlivca a každej komunity. Čím viac prekážok majú ľudia pri uplatňovaní týchto práv, tým viac odhodlania majú pri ich uplatňovaní. Som pevne presvedčená, že túžba Tibeťanov v Nepále zvoliť si svojho vedúceho predstaviteľa exilovej vlády, je tiež väčšia. Snahy nepálskych a čínskych orgánov vládnuť im pomocou strachu mali v skutočnosti presne opačný efekt.
<P>
Vyzývam vysokú predstaviteľku Európskej únie, aby počas dialógov s nepálskymi a čínskymi orgánmi jasne vyjadrila tieto požiadavky a hovorila o opatreniach Európskeho parlamentu.
<SPEAKER ID="378" NAME="Sari Essayah" AFFILIATION="PPE">
(FI) Čína zvýšila tlak na tibetskú exilovú vládu. Vyše 10 000 Tibeťanom v Nepále nebolo dovolené zúčastniť sa na voľbách premiéra a členov exilového parlamentu. Pod tlakom Číny hlavné nepálske strany podporujú takzvanú politiku "jednej Číny" a považujú Tibet za jej neoddeliteľnú súčasť. Z týchto dôvodov podliehajú tibetskí utečenci v Nepále sústavnej prísnej kontrole.
<P>
Hoci sa toto uznesenie zaoberá zákazom volieb, v pozadí je čínska okupácia Tibetu. Autorita Číny a tlak, ktorý vyvíja, sústavne rastú spolu s jej rastúcim hospodárskym vplyvom.
<P>
Toto uznesenie spolu s predchádzajúcim uznesením o Aj Wej-wejovi ukazujú, aká žalostná je politika, ktorú uplatňuje Komunistická strana Číny. Ako povedal pán komisár, Európa musí byť vo svojej politike voči Číne jednotná.
<SPEAKER ID="379" NAME="Seán Kelly" AFFILIATION="PPE">
Pôvodne som nechcel vystúpiť v tejto rozprave, ale dalajláma budúci štvrtok navštívi našu krajinu a bude mať prejav v mojom volebnom obvode na Univerzite v Limericku, kde istotne bude mať toho veľa čo povedať k tejto aj k iným otázkam. Samozrejme, správanie nepálskeho ministerstva vnútra, ktoré skonfiškovalo volebné urny, je úplne trestuhodné. Pokiaľ ide o to, čo sa stalo v Káthmandu - na mieste známom svojimi piesňami a príbehmi a o to je to smutnejšie -, nebolo dovolené započítať vyše 10 000 hlasovacích lístkov.
<P>
Jediné, v čo môžeme dúfať, je, že Európska únia jednotným vyjadrením nášho postoja uplatní určitý tlak nielen na Nepál, ale aj na jeho učiteľov Číňanov, aby sa snažili mať trochu viac pochopenia najmä vo vzťahu k Tibetu a dalajlámovi.
<P>
Na záver chcem povedať, že dalajláma je v Írsku vítaný tak ako anglická kráľovná a prezident Obama, ktorí k nám tiež majú prísť.
<SPEAKER ID="380" NAME="Mitro Repo" AFFILIATION="S&amp;D">
(FI) Právo zúčastniť sa na demokratických voľbách je všeobecným základným právom. Voľby, ktoré v súčasnosti prebiehajú, sú dôležité pre zachovanie tibetskej identity a kultúry. Tibeťania si volia nového duchovného vodcu, pretože súčasný dalajláma odstupuje.
<P>
Ešte v roku 2009 sme sa dohodli, že EÚ bude vo svojich zahraničných vzťahoch podporovať demokraciu a participatívne riadenie. Musíme byť dôslední a podporovať túto našu politiku.
<P>
Je zrejmé, že Nepál je na strane Číny pod tlakom. Je potrebné Nepálu pripomenúť jeho medzinárodné záväzky v oblasti ľudských práv, aby chránil demokratické práva Tibeťanov, a preto by nemal brániť uskutočneniu slobodných volieb.
<SPEAKER ID="381" NAME="Maroš Šefčovič">
podpredseda Komisie. - Ako viete, v Nepále žije asi 20 000 Tibeťanov, väčšina z nich už veľmi dlho. Môžu slobodne vykonávať hospodárske činnosti, majú právo na pobyt v Nepále a až donedávna mali určitý politický priestor na to, aby mohli medzi sebou diskutovať o budúcnosti Tibetu.
<P>
Nedávne voľby, ktoré sa konali 20. marca, boli dôležitou udalosťou pre komunitu žijúcu mimo Tibetu a predstavujú významný krok vpred v dlhodobom reformnom procese, ktorý navrhol dalajláma.
<P>
Na základe týchto skutočností so znepokojením konštatujeme, že nepálske orgány postupne obmedzujú politické aktivity Tibeťanov v Nepále. V deň volieb 20. marca nepálske orgány v podstate zabránili viac ako 10 000 z nich hlasovať. Nestalo sa to po prvýkrát. Počas predchádzajúceho kola volieb v Nepále 3. októbra minulého roku nepálske orgány tvrdo zakročili proti konaniu volieb, zhabali volebné urny a zatvorili volebné miestnosti tibetskej komunity.
<P>
Európska únia prostredníctvom svojej delegácie v Káthmandu a ambasád členských štátov EÚ sleduje tento vývoj v úzkom kontakte s tibetskou komunitou a vládou. EÚ zastáva názor, že tibetským utečencom by malo byť umožnené uplatňovať ich právo na slobodu združovania v súlade s medzinárodnými normami v oblasti ľudských práv. Malo by sa to diať spôsobom, ktorý umožňuje pokojné uplatňovanie týchto práv.
<P>
Prístup na nepálske územie by mal zostať zachovaný a mala by sa dodržať džentlmenská dohoda medzi vládou Nepálu a Vysokým komisárom OSN pre utečencov. Noví tibetskí utečenci, ktorých nepálske orgány zadržia na ceste do Káthmandu, by mali byť promptne a bez kladenia prekážok premiestnení pod ochranu Vysokého komisára OSN pre utečencov. Tibeťania, ktorí prišli do Nepálu pred rokom 1990 a ktorí sú nepálskou vládou uznaní ako utečenci, by mali byť riadne zaregistrovaní nepálskymi orgánmi.
<P>
Chcem Parlament uistiť, že EÚ bude o tejto otázke naďalej diskutovať s príslušnými orgánmi a naďalej bude monitorovať budúci vývoj a podávať o ňom správy.
<SPEAKER ID="382" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="383" NAME="Eija-Riitta Korhola" LANGUAGE="FI">
Tibetský dalajláma sa rozhodol stiahnuť z politického života a pokračovať ako duchovný vodca svojho národa. Samozrejme, je to jeden z najznámejších vedúcich predstaviteľov a ľudia na celom svete získali silu a útechu z jeho myšlienok o dobre, porozumení a pacifizme.
<P>
Jeho duchovná úloha zostane zachovaná, ale jeho politické povinnosti sa teraz prenesú na predsedu tibetskej exilovej vlády. To sa však nezaobíde bez problémov. Z dôvodu rastúceho tlaku čínskej vlády asi 20 000 Tibeťanov žijúcich v Nepále nemalo možnosť voliť. Nepálska vláda povedala, že demonštrácie Tibeťanov sú proti politike "jednej Číny", a potvrdila, že na svojom území nepovolí "protipekinské aktivity". Uvalila teda na tibetské skupiny zákaz hlasovať.
<P>
Nie je to žiadnym prekvapením, keďže nepálske orgány opakovane porušujú slobodu prejavu a ľudské práva Tibeťanov žijúcich v exile. Deje sa to napriek tomu, že Nepál podpísal medzinárodné dohody OSN o ľudských právach týkajúce sa občianskych a politických práv.
<P>
Prostredníctvom svojej delegácie v Káthmandu by mala Európska služba pre vonkajšiu činnosť pozorne sledovať politickú situáciu v Nepále a najmä zaobchádzanie s tibetskými utečencami a zaistiť, aby sa dodržiavali ich práva. Dodržiavanie demokratických princípov je dôležité, ak sa má zachovať a posilniť identita Tibeťanov, a to v Tibete aj mimo neho.
<SPEAKER ID="384" NAME="Tadeusz Zwiefka" LANGUAGE="PL">
Celý svet si veľmi dobre uvedomuje, aká komplikovaná je situácia tibetského národa, ktorý už celé desaťročia nežiada ani tak nezávislosť, ale aspoň dodržiavanie základných práv autonómie zo strany čínskej vlády. Národ s takou bohatou a jedinečnou kultúrou žije v neustálom ohrození zo strany mocného suseda. Teraz, keď sa dalajláma vzdal politického vedenia v prospech novej generácie demokratických vodcov, Tibeťania majú príležitosť posilniť demokratické tradície napriek skutočnosti, že tibetská vláda je stále nútená pôsobiť v exile. Tisícky Tibeťanov žijúcich v Nepále však boli o toto právo ukrátené. Zdá sa, že nátlak Číny je veľmi účinný a to, čo doteraz bolo pokojnými demonštráciami na obranu slobody prejavu a základných práv, sa môže vymknúť spod kontroly a bude to mať určite dôsledky na medzinárodnú scénu. Napokon, vieme si predstaviť, aké účinné kroky bude chcieť čínska vláda podniknúť voči tým, ktorí "narušia pokoj" v Tibete. Nedávne udalosti by mali svetu pripomenúť, že práva Tibeťanov sa neustále porušujú a že otázka Tibetu nie je uzavretou kapitolou, pretože Tibeťania budú určite ďalej trvať na rešpektovaní svojej nezávislosti a budú sa jej čoraz dôraznejšie dožadovať.
