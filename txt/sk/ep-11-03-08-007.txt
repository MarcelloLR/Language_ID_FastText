<CHAPTER ID="007">
Chudoba žien - Rovnosť žien a mužov v Európskej únii - 2010 (rozprava) 
<SPEAKER ID="040" NAME="Predsedajúca">
Ďalším bodom programu je dnes aktuálna spoločná rozprava o nasledujúcich správach o ženách v Európskej únii:
<P>
- správa pani Marije Nedelčevovej (Mariya Nedelcheva) v mene Výboru pre práva žien a rodovú rovnosť o rovnosti žien a mužov v Európskej únii - 2010 a
<P>
- správa pani Rovany Plumbovej v mene Výboru pre práva žien a rodovú rovnosť o podobe chudoby žien v Európskej únii.
<SPEAKER ID="041" NAME="Marija Nedelčevová">
spravodajkyňa. - (FR) Narodila som sa v roku 1979, v čase, keď európski občania prvýkrát priamo volili svojich zástupcov. Som hrdá na to, že v tom istom roku prevzala prvýkrát v histórii Predsedníctvo Európskeho parlamentu žena Simone Veilová, statočná zástankyňa práv žien.
<P>
V súčasnosti som jedna z 35 % žien, ktoré sú zastúpené v tomto Parlamente. Ich počet v Európskom parlamente nebol nikdy predtým taký vysoký. Komu teda za to vďačíme? Vďačíme všetkým ženám, ktoré preukázali inteligenciu, silu a odvahu spojiť sa a žiadať o svoje volebné právo, o svoje právo na prácu a na vzdelanie. Vďačíme za to tým ženám, ktoré jednoducho chceli presadiť rešpektovanie svojej dôstojnosti a svojich práv. Proti nespravodlivej a bezdôvodnej diskriminácii bojujeme už 100 rokov. Určite sa dosiahol značný pokrok, boj proti nerovnostiam medzi ženami a mužmi je však každodenná činnosť a máme pred sebou ešte stále veľa práce.
<P>
Pokiaľ ide o rodovú rovnosť, Európska únia mala vždy vedúce postavenie. Som presvedčená, že tento náš Parlament musí zaručiť, aby zostala v čele tejto dynamiky dokonca aj vtedy, keď pôjde o najcitlivejšie témy.
<P>
Súčasná hospodárska kríza nás donútila čeliť vlastným protirečeniam. Ako som zdôraznila vo svojej správe, kríza má závažnejší vplyv na ženy a jej následky budú v ich prípade trvať dlhšie ako v prípade mužov. Zdôraznila som však aj skutočnosť, že sa musíme prestať ľutovať, pokročiť a nájsť odpovede. Mali by sme využiť túto príležitosť na zmenu svojich postojov a napredovať.
<P>
V súčasnosti je mimoriadne dôležité zdôrazniť úlohu škôl v boji proti rodovým stereotypom. Vytvorením väčšieho množstva príležitostí v oblasti vzdelávania, odbornej prípravy a zamestnania môžeme zlepšiť prístup žien k vyššej miere zodpovednosti. Nastal tiež čas skoncovať s pretrvávajúcimi rozdielmi v odmeňovaní práce žien a mužov. Rovnako som presvedčená, že musíme pokročiť aj v súvislosti so zložením správnych rád spoločností kótovaných na burze. Ženy predstavujú len 3 % členov správnych rád spoločností kótovaných na burze. To je neprijateľné. Nastal čas zintenzívniť úsilie. Čo ak ho budú veľké spoločnosti aj napriek celej našej snahe neustále brzdiť? V tom prípade budeme, bohužiaľ, nútení rozšíriť spektrum kvót a záväzných cieľov. O kvótach nehovorím príliš ochotne, pretože v podstate nie som ich zástankyňou. Ak však nefunguje cukor, potom zostáva jedinou možnosťou bič. Nemožno poprieť, že účasť žien na trhu práce môže byť pre hospodársky rast len prospešná.
<P>
Plán hospodárskej obnovy Európy bude mať v súčasnosti väčšiu šancu na úspech, ak sa jeho súčasťou stanú politiky rodovej rovnosti. Je nevyhnutné predložiť konkrétne návrhy na dosiahnutie lepšej rovnováhy medzi pracovným a rodinným životom a dať tak najavo, že naše ambície môžu byť viac než len snom, pretože práve to sa od nás očakáva. Je veľmi dobré, ak sa riadime hodnotami a ideálmi, pragmatická a účinná však musí byť aj naša práca.
<P>
Pani predsedajúca, na záver by som chcela upozorniť na jeden posledný bod. Veľmi ma potešilo, že Európska komisia má v úmysle predložiť na jar návrh týkajúci sa boja proti násiliu páchanému na ženách. Proti problému násilia páchaného na ženách vo všetkých jeho podobách je potrebné bojovať zo všetkých síl. Pani komisárka, rada by som vám poďakovala, že ste v súvislosti s touto problematikou taká aktívna.
<P>
Pani predsedajúca, nie som pesimistka, a preto by som svoje vystúpenie chcela zakončiť pozitívnou poznámkou. Myslím si, že v tento deň stého výročia Medzinárodného dňa žien by sme mali vzdať hold odvahe, sile a odhodlaniu, ktoré preukazujú ženy v Tunisku, Líbyi, Iráne, Egypte a nespočetné množstvo iných žien vo svojom boji za obhajobu ľudských práv.
<P>
Závan slobody nad severnou Afrikou by mal odviať posledné pozostatky autoritatívneho režimu, chudoby a sociálneho vylúčenia, aby sa ženy v týchto krajinách emancipovali v sociálnej, politickej a hospodárskej oblasti a zároveň dodržiavali svoju kultúru a tradície. Našou úlohou v Európskom parlamente je vzdať hold aj týmto ženám, povzbudiť a podporiť ich v zúfalom boji za demokraciu a ľudské práva. Uvedomte si, prosím, že mám na mysli ľudské práva v tom najširšom zmysle slova.
<SPEAKER ID="042" NAME="Rovana Plumb">
spravodajkyňa. - V prvom rade mi dovoľte zaželať všetkým ženám všetko najlepšie k tomuto dôležitému dňu 8. marcu, keď si pripomíname sté výročie Medzinárodného dňa žien, 100 rokov boja za práva žien.
<P>
Chcela by som poďakovať všetkým svojim kolegom, tieňovým spravodajkyniam a všetkým zamestnancom sekretariátu za prínos k tejto správe.
<P>
Vo svojej správe sa zaoberám otázkou, ktorá je všeobecná, ale z hľadiska svojich následkov aj mimoriadne konkrétna, chudobou žien. Pod hranicou chudoby žije 85 miliónov Európanov a 17 % všetkých žien v EÚ je zaradených medzi obyvateľov žijúcich v chudobe. To sú fakty. Hospodárska, finančná a sociálna kríza zasahuje nás všetkých, poškodzuje však predovšetkým ženy na trhu práce a ich osobný život. V ich prípade totiž existuje väčšia pravdepodobnosť neistoty pracovného miesta a jeho straty a menšia pravdepodobnosť sociálneho zabezpečenia.
<P>
Taká je súčasná situácia. Čo môžeme robiť? Ženy očakávajú, že predložíme konkrétne návrhy, že prijmeme konkrétne opatrenia. Je 8. marca a ja sa pokúsim zhrnúť svoju správu do ôsmich bodov.
<P>
V prvom rade vyzývame členské štáty, aby vo svojich plánoch hospodárskej obnovy po recesii zohľadňovali rodové hľadisko tým, že budú podporovať a zvyšovať zamestnanosť žien a prijmú konkrétne opatrenia a že vykonajú úpravy v rozpočte, prostredníctvom ktorých zabezpečia rovnaký prístup k výdavkom verejného sektora s cieľom zvýšiť výrobnú kapacitu a uspokojiť sociálne a environmentálne potreby žien.
<P>
Po druhé, vyzývame Komisiu a členské štáty, aby v rámci stratégie Európa 2020 prijali potrebné opatrenia na obmedzenie rodovej nerovnosti v zamestnaní. Dôrazne podporujem stanovenie cieľa znížiť rozdiely v odmeňovaní žien a mužov o 1 % ročne, aby sa do roku 2020 dosiahol cieľ zníženia týchto rozdielov o 10 %. Zdôrazňujem aj potrebu pozitívnych opatrení na zvýšenie zastúpenia žien v politických, hospodárskych a podnikových orgánoch s rozhodovacou právomocou.
<P>
Tretí bod sa týka zosúladenia súkromného a pracovného života. Vyzývam Radu a členské štáty, aby obnovili a splnili svoje záväzky týkajúce sa plnenia barcelonských cieľov v oblasti zabezpečenia prístupnej, cenovo dostupnej a vysokokvalitnej starostlivosti o deti a aby vypracovali nové ciele v oblasti starostlivosti o závislé osoby.
<P>
Po štvrté, vyzývame Komisiu a členské štáty, aby v oblasti zdravia vytvárali politiky zamerané na predchádzanie a boj proti praktikám, ktoré ohrozujú zdravie žien a sú príčinou sociálneho vylúčenia a chudoby.
<P>
Po piate, vyzývame členské štáty, aby prijali potrebné opatrenia na zlepšenie príležitostí pre ženy v oblasti vzdelávania a zároveň potláčali stereotypy a odstránili zo školských osnov modely tradičných úloh.
<P>
Náš šiesty bod spočíva v priamej súvislosti medzi sociálnymi podmienkami rodín a výchovou detí. Preto vyzývame Komisiu a Radu, aby vypracovali a uplatňovali stratégiu na zníženie detskej chudoby na polovicu do roku 2012.
<P>
Po siedme, nemali by sme prehliadať násilie páchané na ženách. Jeho vplyv na riziko marginalizácie, chudoby a sociálneho vylúčenia sa zvyšuje. Vyzývam Komisiu, aby vyhlásila Európsky rok boja proti násiliu páchanému na ženách.
<P>
Po ôsme, zdôraznime význam štrukturálnych fondov, najmä Európskeho sociálneho fondu ako kľúčových nástrojov na pomoc členským štátom v boji proti chudobe a sociálnemu vylúčeniu. Myslím si, že tieto ciele môžeme dosiahnuť. Je to v našich silách. Sme dostatočne silní a rozumní, aby sme vyriešili túto dôležitú otázku na európskej úrovni a vo všetkých členských štátoch.
<SPEAKER ID="043" NAME="Viviane Reding">
podpredsedníčka Komisie. - Je príjemné, že v deň stého výročia Medzinárodného dňa žien predsedá tomuto Parlamentu žena. Myslím si, že to má veľmi symbolický význam. Veľmi symbolické je aj to, že v tento deň máme vďaka spravodajkyni Mariji Nedelčevovej možnosť rokovať o týchto veľmi dôležitých bodoch programu, ktorý predstavuje obrovskú podporu práce Komisie v úsilí o rodovú rovnosť a zameriava sa na dôležité otázky, ktoré Komisia zdôrazňuje a bude zdôrazňovať aj naďalej.
<P>
Po sto rokoch sa tento boj ešte stále nekončí. Mrzí ma to, pretože vždy dúfam, že sa nám podarí zrušiť, takpovediac, každoročnú oslavu boja žien. Keďže sme však toto štádium nedosiahli, zrušiť ju nemôžeme. A do toho štádia sme sa skutočne ešte nedostali. Správa Parlamentu veľmi jasne ukazuje nedostatky. Tieto nedostatky sa týkajú otázky chudoby. Informovala nás o tom aj druhá správa. Pokiaľ ide o chudobu, ženy vedú, takže z tohto hľadiska nemožno hovoriť o nedostatku. Aké opatrenia však prijímame, aby sme dostali ženy z tejto pasce chudoby? Na túto otázku odpovie môj kolega Lászlo Andor.
<P>
Druhý bod sa týka žien vo svete zamestnanosti. Ešte stále sa stretávame s problémami, ktoré súvisia s rovnováhou medzi rodinným a pracovným životom. Ide o problematiku rozdielov v odmeňovaní. Ženy ešte vždy zarábajú v priemere o 17 % menej ako muži a 5. marca, ktorý je Európskym dňom rovnosti odmeňovania, ste na základe číselných údajov možno videli, o koľko viac musia ženy pracovať v porovnaní s mužmi, aby dosiahli rovnakú výšku odmeny. Skutočnosť je taká, že do 5. marca sme vlastne nedostávali odmenu, dovtedy sme museli pracovať bez nároku na ňu. Platiť nám v skutočnosti začali až 5. marca. Dúfam, že tento deň, deň rovnosti odmeňovania, raz budeme mať už 1. januára, čo by znamenalo, že v tom čase by bola odmena žien a mužov rovnaká.
<P>
Politický záväzok Európskej komisie je súčasťou našej novej stratégie. Témy, ktoré sú súčasťou našej stratégie pre rovnosť žien a mužov, sú rovnaké, ako spomínala spravodajkyňa. Ide o hospodársku nezávislosť žien, rozdiely v odmeňovaní žien a mužov, násilie páchané na ženách a presadzovanie rodovej rovnosti v rámci vonkajších opatrení.
<P>
Začnem vonkajšími opatreniami. Možne ste si všimli, ako sme sa spolu s Cathy Ashtonovou 8. marca prihovorili ženám mimo Európy a ako sme vzdali hold všetkým týmto ženám, ktoré bojujú o prežitie a za zavedenie demokracie. Musíme dať jasne najavo, že ich podporujeme. Ak hovoríme o všetkých týchto rozvratoch, ak hovoríme o vojnách a genocídach, ktoré, bohužiaľ, neustále pretrvávajú, všetci viete, že ženy stoja v prvých radoch. Ženy a deti sú v našich, ale aj v ostatných spoločnostiach najzraniteľnejšie, a práve preto Komisia pracuje na zefektívnení svojich jednotlivých politických iniciatív týkajúcich sa násilia páchaného na ženách a vytvorení súčinnosti medzi oblasťami s podobnými cieľmi.
<P>
Takže v súvislosti s vypracovaním ucelenej politickej reakcie na riešenie tohto obrovského problému sa nachádzame v spomínanej fáze. Ide o konkrétne opatrenia v oblastiach s jednoznačnými právnymi základmi s cieľom dosiahnuť účinnosť. V tejto súvislosti mám v úmysle v máji tohto roka predložiť balík opatrení na zabezpečenie práv obetí, v rámci ktorého budú mať, samozrejme, veľmi vysokú prioritu právne predpisy na pomoc ženám a deťom.
<P>
Svoje vystúpenie by som zrejme mala ukončiť témou, ktorá bola v priebehu niekoľkých posledných dní veľmi dôležitá. Viete, že 1. marca som zvolala výkonných riaditeľov veľkých európskych spoločností kótovaných na burze, aby som im oznámila, že už nesúhlasíme s deväťdesiatpercentnou kvótou pre mužov v správnych radách, pretože práve takýto je ich podiel. V správnych radách je na každých desať mužov len jedna žena, čo v skutočnosti znamená deväťdesiatpercentnú kvótu v prospech mužov. Myslíme si teda, že uvedený problém je potrebné riešiť predovšetkým preto, že všetky hospodárske a vedecké dôkazy týkajúce sa hospodárskej činnosti veľmi jasne poukazujú na to, že spoločnosti s rodovo vyváženou rozhodovacou štruktúrou majú vysokú návratnosť investícií a vytvárajú vyšší zisk ako spoločnosti s rozhodovacími štruktúrami zloženými výhradne z mužov.
<P>
Ženy teda znamenajú obchod. Viac zodpovednosti na strane žien je v záujme hospodárskeho rozvoja. V tejto súvislosti som vyzvala európske spoločnosti kótované na burze, aby do konca marca 2012 podpísali iniciatívu Ženy vo vedúcich pozíciách - záväzok Európy. Ide o záväzok s cieľom nahradiť mužov odchádzajúcich zo správnych rád kvalifikovanými ženami. Je ich také veľké množstvo, že by ich nemalo byť zložité nájsť. Máme v úmysle zisťovať, pozorovať, analyzovať a spracovávať údaje týkajúce sa priebehu tohto procesu v období od dnešného dňa do 8. marca budúceho roka. Ak nedôjde k zmene, som pripravená prijať opatrenia na úrovni EÚ a dosiahnuť nápravu v súvislosti s vyváženým zastúpením mužov a žien na riadiacich miestach vo veľkých podnikoch.
<P>
(potlesk)
<SPEAKER ID="044" NAME="Predsedajúca">
Ďakujem vám, pani podpredsedníčka, vaše vystúpenie bolo mimoriadne symbolické a obsažné. V tejto chvíli dávam z dôvodu vyváženého zastúpenia slovo pánovi komisárovi Andorovi.
<SPEAKER ID="045" NAME="László Andor">
člen Komisie. - Ide skutočne o pozoruhodné výročie a účasť na tejto rozprave predstavuje veľkú zodpovednosť.
<P>
V prvom rade by som rád poďakoval spravodajkyniam z Výboru pre práva žien a rodovú rovnosť a s pridruženého Výboru pre zamestnanosť a sociálne veci, ktoré správu vypracovali. Uvedená správa je veľmi aktuálna, pretože otázka, ktorá sa v nej zdôrazňuje, je už na programe určitý čas. V dôsledku vplyvu finančnej a hospodárskej krízy na zraniteľné skupiny spoločnosti sa však stala naliehavejšou.
<P>
Rád by zdôraznil niektoré kľúčové prvky svojej politiky zamestnanosti a sociálnej politiky, ktoré, domnievam sa, zlepšia pracovné príležitosti a podmienky žien. Je skutočne potrebné, aby členské štáty prijali v týchto oblastiach naliehavé opatrenia. Je napríklad potrebné, aby obmedzili segmentáciu trhu práce opätovnou úpravou rovnováhy v rámci právnych predpisov na ochranu zamestnanosti medzi pracovníkmi na trvalý pracovným pomer a pracovníkmi s neistými zmluvami na dobu určitú, ktorými sú často práve ženy.
<P>
Je tiež potrebné dosiahnuť lepšiu rovnováhu medzi pracovným a súkromným alebo rodinným životom a odstrániť ďalšie prekážky týkajúce sa miery pracovnej aktivity druhých zárobkovo činných členov rodiny, ktorými sú opäť najmä ženy.
<P>
Je dôležité zvýšiť mieru zamestnanosti v EÚ a kľúčová úloha v tejto oblasti spočíva v účasti všetkých pracovníkov, mužov aj žien, na trhu práce. Som presvedčený, že Európsky sociálny fond sa bude musieť v budúcnosti lepšie a intenzívnejšie využívať na podporu dopytovo orientovaných politík s cieľom poskytnúť nové možnosti ženám, a to najmä tým, ktoré sa vracajú na trh práce po pôrode.
<P>
Skutočnosť, že viac ako 80 miliónov ľudí v súčasnej Európskej únii je ohrozených chudobou, je zdrojom vážnych obáv Komisie. Hlavnú zodpovednosť za boj proti chudobe nesú členské štáty, istú úlohu však zohráva aj Únia. Podľa prieskumu verejnej mienky Eurobarometra tento názor zastávajú približne tri štvrtiny, teda 74 % našich európskych spoluobčanov.
<P>
Súčasťou hlavnej iniciatívy Európska platforma proti chudobe a sociálnemu vylúčeniu sú návrhy na praktické opatrenia zamerané na dosiahnutie číselne vyjadreného cieľa znížiť chudobu. Platforma je zameraná na neustály význam aktívneho začleňovania ľudí najviac vzdialených od trhu práce. Ako som už poznamenal, ženy tvoria dôležitú súčasť tejto kategórie. V roku 2012 predloží Komisia oznámenie s hĺbkovou analýzou vykonávania stratégií aktívneho začleňovania na vnútroštátnej úrovni.
<P>
Uviedol som, že v súčasnosti je v Európskej únii ohrozených chudobou viac ako 80 miliónov ľudí. Ešte znepokojujúcejšie je však to, že je medzi nimi viac ako 20 miliónov detí a ich počet sa postupne neznižuje. Pomôcť týmto deťom vymaniť sa z chudoby znamená pomôcť vymaniť sa z chudoby aj ich rodičom, a to predovšetkým osamelým rodičom, ktorými sú väčšinou matky. Riešenie tohto problému si vyžaduje širokospektrálny prístup, ktorý vychádza z politík zamestnanosti pri podpore rodičov pri hľadaní práce, vhodný systém daní a dávok, zabezpečenie hlavných služieb, ako napríklad bývania a kvalitnej starostlivosti o dieťa, vzdelávanie a ochrana práv dieťaťa. Ako je stanovené v platforme, Komisia má v roku 2012 v úmysle predložiť odporúčanie týkajúce sa chudoby detí. Načrtne v ňom spoločné zásady a účinné monitorovacie nástroje na boj s chudobou a jej prevenciu v ranom veku.
<P>
Dôležité je aj financovanie riešenia týchto problémov. Takmer tretina prostriedkov z Európskeho sociálneho fondu vo výške 21,7 miliardy EUR pridelených na súčasné programové obdobie sa využíva na opatrenia na zlepšenia prístupu k zamestnaniu. Okrem toho sa takmer 3 miliardy EUR, aby som bol presný, 2,77 miliardy týchto pridelených prostriedkov využíva na podporu samostatnej zárobkovej činnosti a začínajúcich podnikateľov. Príjemcami sú v tomto prípade veľmi často ženy.
<P>
Okrem toho sa nedávno vytvoril európsky nástroj mikrofinancovania Progress, ktorého cieľom je podporovať vytváranie pracovných miest a samostatnú zárobkovú činnosť. V rámci tohto nástroja sa poskytujú pôžičky ľuďom, ktorí stratili zamestnanie a chcú si založiť alebo rozvíjať vlastný malý podnik. Osobitná pozornosť sa venuje ženám a mladým ľuďom. Vytvoril sa rozpočet vo výške 100 miliónov EUR na štyri roky, v rámci spoločnej iniciatívy s medzinárodnými finančnými inštitúciami je však možné zvýšiť ho na viac ako 500 miliónov EUR.
<P>
Spolupráca EÚ na základe otvorenej metódy koordinácie v oblasti sociálneho začlenenia a sociálnej ochrany pomohla v priebehu posledných desiatich rokov zvyšovať informovanosť a presadzovať boj proti chudobe a sociálnemu vylúčeniu. Európska platforma proti chudobe a sociálnemu vylúčeniu stanovila rámec na zníženie chudoby v celom rade politických oblastí. Urobme na dosiahnutie tohto cieľa všetko, čo je v našich silách.
<SPEAKER ID="047" NAME="Nadja Hirsch" LANGUAGE="DE">
Ako spravodajkyňa výboru požiadaného o stanovisko k správe o rovnosti som sa sústredila na trh práce. Bohužiaľ, rozdiely v odmeňovaní ešte stále dosahujú úroveň 17 % a ženy ešte stále nie sú vždy zastúpené v správnych a dozorných radách. V tejto oblasti je naliehavo potrebné prijať opatrenia.
<P>
Už si nemôžeme dlhšie dovoliť mrhať potenciálom žien v spoločnosti bez ohľadu na ich vek. Máme dobrú úroveň vzdelávania a štát do týchto mladých žien a matiek investuje. V tejto oblasti naozaj musíme dosiahnuť pokrok a vyžadovať od spoločností, aby konečne premenili krásne slová na skutky. V tejto súvislosti vítam skutočnosť, že spoločnosti skutočne dosahujú pokrok týkajúci sa dobrovoľnej kvóty.
<P>
Na druhej strane je však potrebné mať v rámci každej správy o rovnosti na pamäti, že z niektorých hľadísk sú znevýhodnení aj muži. Ide konkrétne o to, že chlapci nemajú v škole vždy príležitosť na rozvoj. Nedostatky existujú v oblasti domácich prác a starostlivosti o deti a muži sa môžu stať aktívnejší aj v tejto oblasti. Túto úlohu by sme si mali stanoviť všetci. Každý z nás bez ohľadu na pohlavie by mal dostať príležitosť nájsť si svoje miesto a žiť svoj život podľa vlastného uváženia.
<SPEAKER ID="048" NAME="Gabriele Zimmer" LANGUAGE="DE">
Pred sto rokmi ženy požadovali volebné právo a možnosť kandidovať vo voľbách a v súčasnosti ešte vždy vedieme kampane za rovnosť žien v mnohých oblastiach. Týkajú sa najmä možností výberu povolania, ale aj odmeňovania za vykonanú prácu a nárokov v oblasti sociálneho zabezpečenia, predovšetkým v starobe. Uvedenú skutočnosť neodhalil len rozdiel v odmeňovaní mužov a žien.
<P>
Aj napriek ich zvyšujúcej sa účasti na trhu práce štatistické údaje vo všetkých 27 členských štátoch Európskej únie ukazujú, že ženy ohrozuje chudoba viac ako mužov. Existuje veľa dôvodov, pre ktoré je chudoba problémom žien. Z časových dôvodov sa môžem venovať len niektorým z nich. Zvýšenie počtu neistých pracovných miest diskriminuje ženy z viacerých hľadísk. V porovnaní len so 7,4 % mužov je na čiastočný úväzok zamestnaných viac ako 30 % žien. Podľa štúdií dostávajú ženy dokonca aj na týchto pracovných miestach na čiastočný úväzok výrazne nižšiu odmenu ako muži, a to za rovnaký pracovný čas a rovnaký druh práce. Táto skutočnosť obmedzuje príležitosti na začlenenie do trhu práce a na pokračovanie v kariére. Dôchodkové nároky sú obmedzené, takže chudoba je vopred naprogramovaná, a to predovšetkým v prípade tých, ktorí si vyberú nezávislý život slobodného človeka. Sme však presvedčení, že život bez chudoby možno dosiahnuť politickými prostriedkami prostredníctvom rozvoja systémov sociálneho zabezpečenia, v ktorých sú zaručené dôchodky a úrovne minimálnej mzdy nad hranicou chudoby a pracovný čas sa vo všeobecnosti skracuje.
<P>
Nechceme čakať ďalších sto rokov, aby sme zistili, že organizácia vlastného života nezávisle od rozhodnutí mužov a napriek deťom, v súvislosti s ktorými existuje vyživovacia povinnosť, je nepochybne právom žien.
<SPEAKER ID="049" NAME="Barbara Matera" LANGUAGE="IT">
Keďže dnes oslavujeme sté výročie Medzinárodného dňa žien, hlasujeme o dvoch správach, ktoré sa venujú oblastiam, v ktorých sú ženy odsúvané a vylučované zo spoločnosti.
<P>
Ženy tradične ohrozuje chudoba viac. Ide predovšetkým o osamelé matky a ženy staršie ako 65 rokov. Medzi päť cieľov, ktoré navrhuje Európska komisia v rámci stratégie Európa 2020, patrí aj cieľ boja proti chudobe. Uvedený cieľ mimoriadne zvyšuje význam správy pani Plumbovej, predovšetkým z hľadiska rodovej politiky v súvislosti s hospodárskou a finančnou krízou.
<P>
Zraniteľnosť vystavuje jednotlivé ženy riziku chudoby, sociálnemu vylúčeniu a následne izolácii. Z uvedeného dôvodu je inštitúcia, ktorú zastupujeme, povinná zaviesť konkrétne stratégie a programy. Ku kvalitnej správe blahoželám aj pani Nedelčevovej. V správe sa presadzuje rovnosť medzi mužmi a ženami v Európskej únii. Zastúpenie žien vo verejnom, ako aj v súkromnom sektore je v porovnaní s mužmi veľmi nízke. Číselné údaje vo finančnom sektore sú dokonca ešte negatívnejšie. Ženy predstavujú len 10 % členov správnych rád hlavných európskych spoločností kótovaných na burze a 3 % predsedov týchto správnych rád.
<P>
Z tohto dôvodu podporujem zavedenie kvót na zvýšenie účasti žien vo verejnom a súkromnom sektore a predovšetkým v oblasti vzdelávania. Uvedené opatrenie je potrebné podporiť, pretože zohráva kľúčovú úlohu pri predchádzaní tomu, aby učitelia smerovali svojich žiakov k odborným odvetviam podľa rodových stereotypov.
<P>
Na záver svojho vystúpenia pripomeniem slová jednej z prvých amerických starostiek, ktorá povedala: "Ženy musia akúkoľvek činnosť urobiť dvakrát lepšie ako muži, aby sa kvalita ich práce vnímala ako polovičná." Na záver mi dovoľte povedať, že, našťastie, pre nás ženy to nie je zložité.
<SPEAKER ID="050" NAME="Vilija Blinkevičiūtė" LANGUAGE="LT">
Keďže si dnes v Parlamente pripomíname sté výročie Medzinárodného dňa žien, venujeme osobitnú pozornosť otázkam rodovej rovnosti a prekonávaniu chudoby žien. Pred viac ako sto rokmi ženy bojovali za právo na prácu a v súčasnosti musia bojovať, aby dostali za rovnakú prácu rovnakú odmenu. Napredujeme, pokrok v oblasti rodovej rovnosti je však pomalý. Na pracoviskách stále dochádza k diskriminácii, stretávame sa s výraznou rodovou segregáciou trhu práce, naďalej dochádza k rozdielom v odmeňovaní, v zodpovedných funkciách je stále nedostatok žien a nedostatočná je aj podpora materstva a slobodných matiek. V správe Európskeho parlamentu o rovnosti medzi mužmi a ženami sme konštatovali, že je nevyhnutné posilniť zásadu rodovej rovnosti v rodine a v spoločnosti, zastaviť násilie páchané na ženách a obchodovanie so ženami, zaručiť materskú dovolenku, vytvoriť vhodné podmienky na využívanie služieb materských škôlok a zariadení starostlivosti o deti, znížiť chudobu žien a posúdiť ich prínos, pokiaľ ide o rozvoj rodiny, spoločnosti a hospodárstva. Na dosiahnutie týchto cieľov je potrebná spolupráca Európskeho parlamentu, Európskej komisie a členských štátov. V tento historický deň by som chcela pozdraviť všetky ženy a vyzvať ich, aby aj naďalej bojovali za svoje práva a rovnaké príležitosti.
<SPEAKER ID="051" NAME="Antonyia Parvanova">
v mene skupiny ALDE. - V prvom rade mi dovoľte zablahoželať všetkým kolegyniam k niekoľkoročnej prínosnej práci týkajúcej sa nerovnosti medzi mužmi a ženami, ktorá je zhrnutá v mojej správe, a dôležitej otázky chudoby, ktorá sa rieši v správe pani Plumbovej.
<P>
Keďže oslavujeme sté výročie Medzinárodného dňa žien, je nevyhnutné, aby tento Parlament posúdil dlhú cestu, ktorú ešte máme pred sebou, aby sme zaručili rodovú rovnosť v celej Únii a zaviedli ju vo všetkých odvetviach a oblastiach.
<P>
Začnime sektorom zamestnanosti a rozdielmi v odmeňovaní práce mužov a žien. Ako dlho budeme sedieť a uvažovať o štatistických údajoch poukazujúcich na nerovnaké postavenie, podľa ktorých je odmeňovanie žien v niektorých členských štátoch EÚ o 34 % nižšie? Musíme presadzovať opatrenia, ak to bude potrebné aj legislatívne, aby sme dosiahli konkrétne výsledky v praxi a nielen na papieri.
<P>
Postavenie žien na európskom trhu práce a množstvo prekážok, ktorým musia čeliť v podobe diskriminácie, prispievajú k rozširovaniu javu chudoby žien. V postavení pomernej hospodárskej neistoty a závislosti zostáva príliš veľké množstvo žien. Majú tendenciu sústreďovať sa na pracovných miestach na čiastočný úväzok a na dočasných pracovných miestach, ktoré sú horšie platené, alebo na druhoradých pozíciách.
<P>
Chudoba spôsobuje obchodovanie so ženami, vyvoláva násilie a, všeobecnejšie povedané, rôzne druhy vykorisťovania. Vieme tiež, že v dôsledku chudoby ženy, ktoré sú obeťami domáceho násilia, radšej nepodnikajú kroky na vlastnú ochranu z dôvodu nedostatočného finančného zabezpečenia.
<P>
Pani Redingová, v tento symbolický deň sa tešíme na stratégiu EÚ v oblasti boja proti násiliu páchanému na ženách, ktorú ste sľúbili predložiť.
<SPEAKER ID="052" NAME="Marije Cornelissen" LANGUAGE="NL">
Dňa 8. marca 2011 si pripomíname sté výročie Medzinárodného dňa žien. Toto výročie si vyžaduje oslavu všetkých našich úspechov, ako je napríklad volebné právo žien, právo na rovnaké zaobchádzanie a reprodukčné práva, a to aspoň v civilizovanejších krajinách. Tento deň je však aj smutným dňom v súvislosti so všetkými skutočnosťami, ktoré ešte stále nedosiahli uspokojivý stav. Ženy v EÚ sú ešte stále výrazne menej zastúpené v zodpovedných funkciách. Povinnosti týkajúce sa starostlivosti vykonávajú takmer výlučne ženy a ešte stále pretrvávajú rozdiely v odmeňovaní práce mužov a žien vrátané štátov mimo EÚ, pričom v niektorých prípadoch tieto štáty dokonca nezačali prijímať opatrenia ani v oblasti udelenia volebného práva pre ženy.
<P>
Sté výročie Medzinárodného dňa žien si tiež vyžaduje porovnanie z historického hľadiska. K prvému skutočne dôležitému kroku v prospech žien na trhu práce došlo počas dvoch svetových vojen a najmä počas druhej svetovej vojny. Počet mužov na prácu v továrňach a úradoch bol jednoducho nedostatočný. Zamestnávatelia nemali inú možnosť a ženy vstúpili na trh práce vo veľkom množstve. Podobné obdobie prežívame aj v súčasnosti. Tentoraz nie je, našťastie, dôvodom vojna, ale starnutie obyvateľstva. O päť až desať rokov znova dôjde k situácii, že jednoducho nebudeme mať dostatočný počet mužov na obsadenie pracovných miest na rozličných úrovniach. Zamestnávatelia musia ženy prilákať a udržať si ich. Starnutie obyvateľstva by mohlo poskytnúť ideálnu príležitosť na uplatňovanie rodovej rovnosti.
<P>
Je na nás ako európskych politikoch a na našich kolegoch v národných parlamentoch, aby sme podporovali tento vývoj prostredníctvom kvalitnej materskej dovolenky v prípade matiek a otcovskej dovolenky v prípade otcov, prostredníctvom poskytovania primeranej úrovne cenovo dostupnej starostlivosti o deti, poskytovania práva na flexibilný pracovný čas a práce na čiastočný úväzok s kvalitnými sociálnymi právami, prostredníctvom zavedenia kvót na začlenenie žien do výkonných orgánov spoločností a do politiky, pretože v opačnom prípade dôjde v tomto smere k strate dôveryhodnosti. Spoločne môžeme zaručiť, že dosiahnutie rovnakých práv a rovnakých príležitostí vo všetkých oblastiach nebude trvať ďalších sto rokov.
<SPEAKER ID="053" NAME="Andrea Češková" LANGUAGE="CS">
Som tieňovou spravodajkyňou správy o podobe chudoby žien v Európe, preto sa sústredím na túto správu. Spája sa v nej celý rad problémov, ktoré veľmi dobre opisujú postavenie žien v EÚ. Som rada, že v správe sa uvádza viacero bodov, ktoré poukazujú na potrebu využitia pružných foriem zamestnania, ktorými mám na mysli zmluvy na dobu určitú a čiastočné úväzky. Podľa môjho názoru je totiž najmä v prípade osamelých matiek a vo všeobecnosti v prípade rodín, ktoré vychovávajú malé deti, potrebné využiť širokú škálu ponúk pracovného trhu, aby tak bolo možné skĺbiť ich pracovný a rodinný život. Zároveň však vítam a v plnej miere podporujem skutočnosť, že pozornosť sa v tomto prípade znova sústreďuje na pretrvávajúce veľké rozdiely v odmeňovaní práce žien a mužov. Rada by som len stručne uviedla, že správa obsahuje aj niektoré otázky, ktoré je pre nás zložité podporiť. Patrí medzi ne napríklad požiadavka na vytvorenie európskej charty práv žien a zmienka o správe o materskej dovolenke, ktorú, ako vieme, členské štáty neprijali. V tejto súvislosti sme podporili niektoré pozmeňujúce a doplňujúce návrhy. Rada by som poďakovala spravodajkyni, pretože ide o skutočne kvalitnú a komplexnú správu.
<SPEAKER ID="054" NAME="Eva-Britt Svensson" LANGUAGE="SV">
Sto rokov boja za rovnosť. Myslím si, že dnes je dôležité zamyslieť sa aj nad priekopníčkami, ktoré pred sto rokmi začali tento boj za rovnosť a ktoré pripravili pôdu pre pokrok, ktorý sme v každom prípade zaznamenali. Rada by som poďakovala všetkým svojim kolegom poslancom, všetkým mimovládnym organizáciám, všetkým tým, ktorí aj naďalej bojujú za rovnosť. Máme rokovať o situácii žien v EÚ, myslím si však, že v súčasnosti je dôležité aj preukázať solidaritu s tými ženami, ktoré sa práve v tejto chvíli nachádzajú na uliciach a námestiach a dávajú najavo obrovskú odvahu svojou účasťou na boji za demokraciu a spravodlivosť v iných krajinách. Myslím si, že dnes by sme si mali spomenúť aj na tieto ženy.
<P>
Správy, o ktorých tu rokujeme, poukazujú na nerovnosť na trhu práce, kde majú ženy neisté pracovné miesta a v priemere 17 % z nich je vystavených platovej diskriminácii. Len 6 z 10 žien v Európe sa zúčastňuje na trhu práce, a ak aj majú pracovné miesto, často ide o neisté pracovné miesto na čiastočný úväzok, ktoré im neposkytuje dôstojné životné podmienky. Na uvedenej situácii nie je nič zvláštne, pretože existujú silné vplyvy proti rozšíreniu starostlivosti o deti a ďalších predpokladov možnosti žien pracovať.
<P>
Rovnaké príležitosti na trhu práce znamenajú, že musíme mať smernicu o materskej dovolenke. Dúfam, že jej súčasťou bude aj otcovská dovolenka. Verím, že čoskoro sa nám podarí rokovať aj o rodičovskom zabezpečení, v prípade ktorého majú muži a ženy rovnakú zodpovednosť za zabezpečenie rodiny, ale aj za starostlivosť o deti. Keby ženy v EÚ pracovali v rovnakej miere ako muži, prosperita by sa zvýšila o viac ako štvrtinu. Nemôžeme si dovoliť zaobísť sa na trhu práce bez žien.
<P>
Požadujú sa kvóty. Som presvedčená, že kvóty predstavujú v spoločnosti, v ktorej len 3 % veľkých podnikov vedú ženy, potrebný nástroj. Využitie kvót môžem porovnať s antibiotikami. Nemám rada nadmerné používanie antibiotík, keď je však niekto chorý, som rada, že existujú. Ak sú vo vedúcich funkciách veľkých spoločností len 3 % žien, určite to svedčí o nezdravej spoločnosti. Kvóty preto predstavujú potrebný nástroj na nápravu v našej spoločnosti.
<SPEAKER ID="055" NAME="Godfrey Bloom">
v mene skupiny EFD. - Tu v Európskej únii odznieva pri príležitosti Medzinárodného dňa žien mnoho blahoželaní samým sebe. Podľa mňa ste z toho urobili úplný chaos. Hovoríte o materskej dovolenke. Rád by som vám povedal, vážená pani, že v súvislosti s drakonickou materskou dovolenkou dochádza len k tomu, že v našej krajine zamestnávajú čím ďalej, tým menej mladých žien, pretože keď má človek malý podnik, musel by byť úplný šialenec, aby zamestnal mladú ženu. Takže ste im nijako nepomohli.
<P>
Vďaka ďalšiemu bláznivému rozsudku Európskeho súdneho dvora máme v súčasnosti rovnaké príležitosti, pokiaľ ide o poistenie vozidla. Znamená to, že ak by sa aj mladým ženám podarilo získať pracovné miesto, nemohli by na cestu do práce používať autá, pretože im práve zdvojnásobili výšku poistného. A teraz hovoríte o kvótach. Čo je to za šialenstvo? Ženy odborníčky, ktoré celý život pracovali, aby sa v podniku dostali do zodpovednej funkcie, sú podporované pomocou kvót. V súčasnosti budú úspešné ženy sedieť na riadiacich miestach a ľudia sa poobzerajú po zasadacej miestnosti a opýtajú sa: ste tu len symbolicky alebo ste sa do tejto funkcie dostali, pretože ste dobrou odborníčkou? Celá táto záležitosť je úplne bláznivá a je tragické, že nikto z vás vo svojom živote ešte nič poriadne neurobil, pretože inak by ste to chápali.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="056" NAME="Eva-Britt Svensson" AFFILIATION="GUE/NGL">
(SV) Pán Bloom, ak niekto žiada o rodičovské zabezpečenie a je presvedčený, že ide o správnu vec, neznamená to, že je úplný blázon. Je potrebné si len všimnúť tie členské štáty, ktoré majú dobre rozvinutý systém rodičovského zabezpečenia. Tieto krajiny, škandinávske krajiny, ako napríklad Švédsko, majú aj najvyššiu mieru zamestnanosti žien. Svedčí to o tom, že kvalitné rodičovské zabezpečenie znamená aj dosiahnutie vyššej miery zamestnanosti v prípade žien a, samozrejme, aj v prípade mužov. Rodičovské zabezpečenie je pre rovnosť na trhu práce prospešné. Aj ženy môžu prispievať k prosperite v EÚ.
<P>
(potlesk)
<SPEAKER ID="057" NAME="Godfrey Bloom" AFFILIATION="EFD">
To jednoducho nie je pravda a štatistiky v našej krajine tento stav nepotvrdzujú. Porozprávajte sa s ktorýmkoľvek malým podnikateľom v našej krajine. Nezaujíma ma členský štát, z ktorého pochádza vážená pani poslankyňa, alebo iné štáty. Zaujíma ma naša krajina a naše hospodárstvo a môžem vám povedať, že všetci podnikatelia a podnikateľky vám potvrdia, že mladé ženy nezamestnajú z dôvodu drakonických právnych predpisov týkajúcich sa materskej dovolenky. Prajem si, zúfalo si prajem, aby ste sa vrátili späť do reality. Nech dvihnú ruku tí z vás, ktorí už niekedy skutočne pracovali.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="058" NAME="Siiri Oviir" AFFILIATION="ALDE">
(ET) Pán Bloom, samozrejme viete, že ženy v Európe sú vzdelanejšie ako muži a platí to aj pre krajinu, z ktorej pochádzate. Prečo si teda myslíte, že ak sa v spoločnostiach zavedú kvóty, jedna tretina bude predstavovať práve tie negramotné ženy, ktoré tiež pravdepodobne žijú v našej spoločnosti?
<SPEAKER ID="059" NAME="Godfrey Bloom" AFFILIATION="EFD">
Odpoviem pani Oviirovej. Chcel by som vám len jednoducho poradiť, aby ste spoločnosti nechali robiť svoju prácu. Čím menej budete regulovať, čím menej budete zdaňovať a zasahovať, tým rýchlejšie sa obnoví naše hospodárstvo. Ide len o to a vážená pani poslankyňa to nedokáže pochopiť.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="060" NAME="Edite Estrela" AFFILIATION="S&amp;D">
(PT) Pán Bloom, viete, v čom spočíva problém Spojeného kráľovstva? Že tam máte slabo platenú materskú dovolenku, ktorá trvá 52 týždňov. Len počas prvých šiestich týždňov sa vypláca 60 %, počas ďalších 33 týždňov sa vypláca iba symbolická suma a 13 týždňov je neplatených. Je len pre bohaté rodiny, v ktorých ženy môžu zostať doma a znížiť svoj rodinný rozpočet. Problém Spojeného kráľovstva spočíva v tomto a nie v našich návrhoch týkajúcich sa materskej dovolenky.
<SPEAKER ID="061" NAME="Godfrey Bloom" AFFILIATION="EFD">
Pani Estrelovú môžem ubezpečiť, že problém našej krajiny spočíva v tom, že sme sa vzdali samostatnosti a že sme členmi Európskej únie. V tom je problém našej krajiny.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="062" NAME="Anneli Jäätteenmäki" AFFILIATION="ALDE">
(FI) Vlastne chcem pánovi Bloomovi poďakovať za tieto názory, pretože sú dosť rozšírené. Keby to tak nebolo, dosiahli by sme oveľa väčší pokrok. Mnoho ľudí však mlčí. Chcela by som sa vás opýtať, pán Bloom, či si myslíte, že deti sú len deťmi žien, a či otcovia nemajú okrem práce žiadnu inú zodpovednosť a potrebu otcovskej dovolenky alebo iného druhu starostlivosti o svoje rodiny.
<P>
(potlesk)
<SPEAKER ID="063" NAME="Godfrey Bloom" AFFILIATION="EFD">
Pani Jäätteenmäkiovej by som chcel povedať, že som presvedčený, že za deti nie je zodpovedný nikto iný než ich rodičia. Nesúhlasím s tým, aby niekto niesol zodpovednosť za susedove deti. Za deti majú byť zodpovední rodičia a takto to má byť. Myslím si, že čím zodpovednejší by sme boli voči sebe samým v Európe, a vlastne aj vo svete, tým by bolo lepšie.
<SPEAKER ID="064" NAME="Angelika Werthmann" AFFILIATION="NI">
(DE) Jedným zo znakov absolútnej chudoby našej spoločnosti je, že stále musíme diskutovať o otázke rovnosti medzi mužmi a ženami. Ženy sú znevýhodňované nielen vo svete práce, ale aj v spoločnosti vo všeobecnosti. Zdá sa, že tento zoznam je nekonečný, a práve preto sa obmedzím na niekoľko kľúčových slov: úroveň miezd, pracovné podmienky a podmienky prijímania, neisté pracovné zmluvy, dôchodkové nároky, starostlivosť o deti, sociálne zabezpečenie a rôzne formy násilia páchaného na ženách.
<P>
Existuje množstvo žien, ktoré sú kvalifikovanejšie ako muži, napriek tomu však zisťujeme, že rokujeme o rovnakej odmene za rovnakú prácu. Je to neuveriteľné. Rovnako neuveriteľné je aj to, že ženy sú chudobou ohrozené viac ako muži. Ohrozené sú najmä staršie ženy a osamelí rodičia. Rada by som vám pripomenula, že rok 2010 bol rokom boja proti chudobe. Chudoba je problémom žien. Táto skutočnosť má vážne dôsledky pre spoločnosť, pretože chudoba vedie k chorobe a následne môže vyústiť do nezamestnanosti.
<SPEAKER ID="065" NAME="Edit Bauer" AFFILIATION="PPE">
(HU) Dnes sa v Parlamente uskutočňujú dve rozpravy, ktorých témy vychádzajú zo správ našich kolegýň poslankýň. Blahoželám im k ich správam. Je skutočne zložité povedať k uvedeným správam niečo nové, pretože situácia sa takmer nezmenila a v určitom zmysle sa v priebehu posledných rokov dokonca zhoršila. Napríklad v rozprave o mzdách mužov a žien každoročne tvrdíme, že ešte stále dochádza k výraznému rozdielu aj napriek tomu, že v Rímskej zmluve sa už v roku 1957 stanovila zásada rovnakej odmeny za rovnakú prácu. Okrem toho máme od roku 1975 v tejto oblasti aj sekundárne právne predpisy, hoci je pravda, že keby sme mali urobiť zoznam platných, ale neúčinných právnych predpisov, uvedené právne predpisy by mali dobrú šancu dostať sa na najvyššie miesta. Vlastne, ako sa tu už uviedlo, najnovšie štatistické údaje uvádzajú, že súčasný rozdiel je na úrovni 17,5 %. Niektorí z nás si však stále pamätajú, že pred niekoľkými rokmi bol tento rozdiel len na úrovni 15 %, pričom odlišnosť týchto údajov je v jednotlivých oblastiach mimoriadne vysoká. Nie je to problém malých a veľkých podnikov a nejde len o problém žien, ale aj o problematiku sociálnej spravodlivosti. Je potrebné neustále konštatovať, že rozdiely v odmeňovaní, na ktoré poukázali kolegovia poslanci viac menej v rovnakom zmysle, predstavujú trest žien za materstvo a vznikajú, keď sa mladé ženy vracajú na trh práce. Skutočný hlavný problém spočíva v tom, že malé podniky nikdy nevyriešia problémy spoločnosti. Parlament v tejto súvislosti žiadal o zabezpečenie transparentného rozdeľovania príjmu medzi mužov a ženy a zaručenie toho, že tí, ktorí túto zásadu neustále porušujú, prinajmenšom nezískajú podporu z európskych fondov. Podľa môjho názoru nejde o náročnú požiadavku. Je pravda, že došlo k určitému pokroku. Zavedenie dňa rovnosti odmeňovania predstavuje určité pokrokové opatrenie, skutočne veľkým úspechom by však bolo, keby tento deň pripadol na 1. alebo 2. januára a nie na 5. marca.
<SPEAKER ID="066" NAME="Edite Estrela" AFFILIATION="S&amp;D">
(PT) Ženy tvoria väčšinu na univerzitách a sú kvalifikovanejšie, čo sa však týka zodpovedných funkcií, ich postup blokuje takzvaný sklenený strop. Práve preto sú potrebné kvóty. Škoda, že pán Bloom už odišiel. Pokiaľ ide o politiku a hospodárstvo, treba poznamenať, že centrálna banka má len jednu guvernérku. Ženy neboli zodpovedné za finančnú krízu, mohli však pomôcť predísť jej.
<P>
Prečo vždy, keď hovoríme o kvótach, niekto začne hovoriť o zásluhách? Spochybňuje sa len zásluha žien? Je to tak, že muži nemajú zásluhy? Kvóta je potrebné a dočasné opatrenie na podporu vyváženého zastúpenia mužov a žien pri rozhodovaní, a preto by som rada zablahoželala Komisii k úsiliu, ktoré vynakladá na zaručenie toho, že rozhodovanie je spoločnou činnosťou aj na hospodárskej úrovni.
<SPEAKER ID="067" NAME="Siiri Oviir" AFFILIATION="ALDE">
(ET) Blahoželám všetkým k Medzinárodnému dňu žien. Pokiaľ ide o rodovú rovnosť, problém nepredstavujú len rozdiely a sociálna spravodlivosť. Rodová rovnosť je predpokladom udržateľného hospodárskeho rastu, zamestnanosti, konkurencieschopnosti a sociálnej súdržnosti. Investícia do opatrení v oblasti rodovej rovnosti sa vráti z hľadiska vyššej úrovne zamestnanosti žien, príspevku žien do HDP, vyššieho daňového výnosu a udržateľnej pôrodnosti. Naše chápanie rodovej rovnosti je v súčasnosti ešte vždy pre mnohých na úrovni stredoveku. Vyplynulo to aspoň z niektorých vystúpení.
<P>
V rámci tejto problematiky existuje strašiak a týmto strašiakom sú kvóty. Ľudia zabúdajú alebo možno nechcú vidieť, že kvóta sa nestanovuje v prípade zodpovedných funkcií a že nedosadí na mocenské pozície nekompetentné ženy. Ženy v Európe sú vzdelanejšie, sú schopné prevziať zodpovednosť a dokážu kvalitne pracovať a dostávať za svoju prácu spravodlivú odmenu. Krajiny, v ktorých sa kvóty uplatňujú, v ktorých sa využívali už pred 20 rokmi, mám tu na mysli krajiny na severe Európy, skutočne preukázali, že naše ciele možno dosiahnuť prostredníctvom tohto opatrenia. V súčasnosti, keď ľudia prehodnotili svoje správanie, kvóty nie sú potrebné v rovnakej miere ako v minulosti. Účasť žien vo všetkých spoločenských oblastiach sa považuje za normu. Samozrejme, rada by som uviedla viacero poznámok v súvislosti s chudobou a osamelými matkami, nemám však bohužiaľ dostatok času. Ďakujem všetkým rečníkom. Jedného dňa aj tak zvíťazíme!
<SPEAKER ID="068" NAME="Franziska Katharina Brantner" AFFILIATION="Verts/ALE">
(DE) Sté výročie Medzinárodného dňa žien nám ponúka dobrú príležitosť na oslavu, poďakovanie a na ďalší boj.
<P>
Zaoberáme sa správou o ženách a chudobe. Jedným z kľúčových dôvodov tohto problému sú rozdiely v odmeňovaní žien a mužov. Ako sme už počuli, rovnaké odmeňovanie je zakotvené v Rímskych zmluvách od roku 1957. Rozdiely v odmeňovaní však stále dosahujú úroveň 17,5 % v celej Európe a 23 % v Nemecku. Tento Parlament v roku 2008 prijal vďaka vynikajúcej práci pani Bauerovej správu o rozdieloch v odmeňovaní mužov a žien. V uvedenej správe bola Komisia vyzvaná, aby vytvárala podnety na legislatívne iniciatívy s cieľom bojovať proti rozdielom v odmeňovaní mužov a žien. Odvtedy sa nepodnikli žiadne kroky. Okrem toho, pani komisárka Redingová, ste urobili len to, že ste 5. marec vyhlásili za Európsky deň rovnosti odmeňovania a oznámili ste to v piatok 4. marca. Našťastie ste si na to spomenuli skôr, ako tento deň uplynul.
<P>
Už nemáme čas na bezvýznamné tlačové správy. Už nechceme z vašich úst počúvať krásne slová. Chceme, aby ste konečne začali konať, aby sa tak zo stého výročia uzatvorenia Rímskych zmlúv nestal len ďalší deň, v ktorý budú rozdiely v odmeňovaní žien a mužov vyššie ako 0 %. Rovnaké odmeňovanie chceme hneď.
<P>
Teraz by som sa rada venovala problematike kvót pre ženy a svojmu kolegovi poslancovi z Anglicka. Rada by som vedela, či sa domnieva, že "svoju prácu vedia robiť" len 3 % žien v Anglicku a v celej Európe. Možno to vysvetľuje, prečo je v dozorných radách také malé množstvo žien. Nemyslím si, že je to tak. Potrebujeme kvótu.
<P>
Pani Redingová, povedali ste, že podniky musia prijať záväzok s cieľom vymenovať ženy do budúceho roka. Želáte si teda, aby sme do konca budúceho roka prijali záväzok alebo vymenovali ženy? Dúfam, že vám ide o druhý spomínaný cieľ.
<SPEAKER ID="069" NAME="Tadeusz Cymański" AFFILIATION="ECR">
(PL) V uznesení, o ktorom rokujeme, sa upozorňuje na mimoriadne dôležitý problém chudoby žien. Je potrebné pripomenúť, že v dôsledku finančnej krízy nesú najväčšiu záťaž práve ženy. Predovšetkým ženy znášajú dôsledky tejto krízy z dôvodu zníženia úrovní zamestnanosti, nižšej odmeny a reštrukturalizačných opatrení. Okrem toho práve ženy nesú zodpovednosť za rodičovstvo a výchovu detí a zároveň sa zúčastňujú na veľmi zložitom a stále sa meniacom trhu práce.
<P>
Situácia žien v členských štátoch EÚ sa veľmi líši, a preto je mimoriadne dôležité prejaviť solidaritu a porozumenie pre ženy v regiónoch s mimoriadne naliehavým problémom chudoby. Problematika rozdielov v odmeňovaní by nás mala donútiť zastaviť a zamyslieť sa, pretože rozdiely v odmeňovaní existujú aj v spoločnostiach, ktoré vedú a vlastnia ženy. Táto skutočnosť je znepokojujúca a vyžaduje si, aby sme sa zamysleli nad tým, či existujú hlbšie príčiny a či sú v tomto prípade postačujúce administratívne pravidlá a nariadenia, teda záväzné právo, alebo či je potrebné zmeniť povedomie a kultúru ľudí vo všeobecnosti. Rešpekt a spoločenskú kultúru nenahradí nič, ani právne predpisy.
<SPEAKER ID="070" NAME="Ilda Figueiredo" AFFILIATION="GUE/NGL">
(PT) Je mimoriadne dôležité, že tento rok rokujeme na Medzinárodný deň žien o správach, ktoré upriamujú pozornosť na pretrvávajúce nerovnosti a diskrimináciu. V niektorých krajinách spoločnosť dokonca robí spiatočnícke kroky.
<P>
Keď si pripomíname historický dátum, ktorý súvisí s bojom žien za uznanie a uplatňovanie ich práv, zdôrazňujeme zvýšenie nezamestnanosti a počtu nestabilných pracovných miest, ako aj nízke mzdy a diskrimináciu v súvislosti so mzdami a na základe materstva, ktorej sú vystavené pracujúce ženy. Uvedené javy nadobúdajú podoby, ktoré sú šokujúce a neprijateľné pre mladé generácie.
<P>
Pribúdajú situácie, v ktorých dochádza k strate príjmu a ženy chudobnejú. Situácia žien so zdravotným postihnutím, prisťahovalkýň a dôchodkýň s nízkym dôchodkom, ako aj situácia pracujúcich žien s nízkym príjmom je mimoriadne kritická.
<P>
Pribúdajú aj problémy žien na vidieku a v rámci rodinného poľnohospodárstva, pretože tieto ženy vedú mikropodniky a malé podniky. Vplyv úsporných opatrení v niektorých krajinách, ako je napríklad Portugalsko, Grécko a Írsko, má následky pre ženy ako pracovníčky, občianky a matky.
<P>
Ide o úmyselné znižovanie miezd, pozastavenie prijímania na univerzitné programy a blokovanie kolektívneho vyjednávania. Ide aj o znižovanie výdavkov v oblastiach zdravotnej starostlivosti, vzdelávania, sociálneho zabezpečenia a rozličných foriem sociálnej podpory.
<P>
Zásadný problém preto predstavuje predchádzanie prijímaniu opatrení pod zámienkou krízy, čo ohrozuje právo žien na rovnosť a na potrebnú hospodársku a sociálnu súdržnosť. Pekné slová a vyhlásenia o dobrých zámeroch nestačia. Nastal čas skoncovať s neoliberálnymi politikami Paktu stability a rastu, s liberalizáciami a privatizáciami a s voľnou hospodárskou súťažou, ktoré sú vždy v záujme hospodárskych a finančných záujmových skupín. Nastal čas uprednostniť ženy a ich práva, rovnosť a hospodársku a sociálnu súdržnosť s cieľom vytvoriť kvalitnejšiu spoločnosť. Cieľ spočíva v skutočnom dodržiavaní ľudských práv a v upevňovaní pokroku, ku ktorému v našej spoločnosti prispeli ženy.
<SPEAKER ID="071" NAME="Teresa Jiménez-Becerril Barrio" AFFILIATION="PPE">
(ES) Dnešný deň je pre rozpravu o rovnosti medzi muži a ženami veľmi príznačný, pretože oslavujeme Medzinárodný deň žien. Pripomíname si tých, ktorí pred 100 rokmi bojovali za pracovné a hospodárske práva žien a za ich volebné právo.
<P>
Za týchto 100 rokov sme dosiahli značný pokrok, je však potrebné vykonať ešte veľký kus práce. Skutočná rovnosť je stále ešte len snom a diskriminácia žien je realitou.
<P>
Som presvedčená, že všetci, muži aj ženy, môžu na dosiahnutie skutočnej emancipácie žien urobiť oveľa viac. Na svete existuje veľa žien, ktorých právo na život je ohrozené, narúša sa ich dôstojnosť a odopiera sa im sloboda.
<P>
Dovoľte mi, aby som v tento Medzinárodný deň žien preukázala nádej a podporu všetkým ženám, ktoré bojujú za svoje demokratické práva počas revolúcie v severnej Afrike. V arabských krajinách ani nikde inde vo svete nemôžu mať ženy o polovicu nižšiu hodnotu ako muži. Máme rovnakú hodnotu a zaslúžime si rovnaké zaobchádzanie. Budem aj naďalej bojovať za dosiahnutie tejto rovnosti a Medzinárodný deň žien bude existovať dovtedy, kým sa to nepodarí.
<P>
Aj napriek tomu, že mnohí sú proti nej, skutočnosť je taká, že niektoré ženy zarábajú o polovicu menej ako muži a domáce násilie sa týka najmä žien a detí. Musím zopakovať, že je aj naďalej potrebné predkladať v Parlamente správy o uvedenej problematike. Samozrejme, sľubujem, že sa o to budem usilovať aj naďalej.
<SPEAKER ID="072" NAME="Marc Tarabella" AFFILIATION="S&amp;D">
- (FR) Na úvod by som rád ocenil prácu našich kolegýň pani Nedelčevovej a pani Plumbovej.
<P>
V tento symbolický deň stého výročia Medzinárodného dňa žien by som mohol takmer doslova zopakovať vyjadrenia z minulého roka, pretože v boji naďalej pokračujeme.
<P>
Je pravda, že z hľadiska straty pracovných miest sú ženy voči súčasnej kríze odolnejšie. Pokiaľ ide o boj proti násiliu páchanému na ženách, očakávame, že Komisia uvedie svoje zámery, vyjadrí súhlas s našou výzvou na ustanovenie európskeho roka venovaného tejto problematike a predloží stratégiu. Dozvedel som sa, že k tomu dôjde čoskoro, a mám z toho radosť.
<P>
Bohužiaľ, rovnaké odmeňovanie nie je realitou ani napriek mnohým snahám zo strany niektorých členských štátov a predovšetkým zo strany Európskej komisie. Členské štáty, bohužiaľ, zamietli otcovskú dovolenku aj napriek maximálnemu úsiliu tohto Parlamentu a právo na umelé prerušenie tehotenstva stále neuznali v štyroch členských štátoch Únie a v ostatných ho spochybnili.
<P>
Vítam nový belgický zákon o kvótach týkajúcich sa zastúpenia žien v spoločnostiach a v správnych radách podnikov, ako aj nesmierne aktívny prístup, ktorý v rámci uvedenej problematiky preukázali pani Redingová a pán predseda Buzek dokonca aj v tlači na druhej strane Atlantického oceánu.
<P>
Na záver však chcem uviesť, že by sme mali vyjadriť radosť zo skutočnosti, že po 100 rokoch sme vďaka európskym a vnútroštátnym právnym predpisom prešli polovicu cesty smerom k rodovej rovnosti. Nemeňme smer, aby sme skutočnú rodovú rovnosť nedosiahli až o ďalších 100 rokov.
<SPEAKER ID="073" NAME="Emma McClarkin" AFFILIATION="ECR">
Ako uviedlo mnoho poslancov, už niekoľko rokov dochádza k neustálemu pokroku v oblasti práv žien. Za posledných 30 rokov, od prvých volieb do Európskeho parlamentu až do roku 2009, keď som bola zvolená, sa zastúpenie žien viac než zdvojnásobilo. V súčasnosti zastávajú ženy popredné funkcie v politike, v odvetví obchodu, priemyslu a v médiách. Najdôležitejšie zrejme je, že ako spoločnosť sme sa naučili oceňovať potrebu úlohy žien a uznávať ich prínos, čím zároveň dosahujeme rovnosť.
<P>
Musíme však dbať na to, do akej miery a v ktorých oblastiach presadzujeme požiadavky na väčšiu rovnosť. Mali by sme sa sústrediť na to, čo ešte v súčasnosti nie je v poriadku. V Spojenom kráľovstve ženy stále predstavujú menej ako 20 % poslancov parlamentu, v správnych radách takmer polovice spoločností zo zoznamu FTSE 250 nie sú vôbec zastúpené a predstavujú len pätinu absolventov všetkých študijných odborov v oblasti techniky, prírodných vied a informačných technológii. Vzhľadom na rôznorodý charakter našich spoločností ide zjavne o otázku, ktorú členské štáty musia riešiť, a to bez svojvoľne stanovených kvót a cieľov na úrovni EÚ.
<P>
Okrem otázky zastúpenia však v EÚ a na celom svete žijú tisícky žien, ktoré sú vystavené násiliu, vykorisťovaniu a vylúčeniu. Tieto ženy nemajú možnosť prehovoriť. Práve diskriminované ženy, zámerne odrádzané od dosahovania úspechov alebo obete represií, si určite zaslúžia našu plnú pozornosť.
<SPEAKER ID="074" NAME="Astrid Lulling" AFFILIATION="PPE">
(DE) V prvom rade by som chcela privítať niekoľko mužov, ktorí sa pripojili k niekoľkým ženám v tomto pléne. Je prirodzené, že som za rovnaké zaobchádzanie a za rovnaké príležitosti žien a mužov. Kampane zamerané na dosiahnutie týchto cieľov úspešne vediem na vnútroštátnej a európskej úrovni už viac ako 50 rokov.
<P>
Bohužiaľ, správa o rovnosti žien a mužov v EÚ - 2010 znova obsahuje prehnané požiadavky, ktoré sú v konečnom dôsledku pre ženy kontraproduktívne. Nemám dostatok času, aby som ich všetky objasnila. Za zložitosť správy spôsobenú veľkým počtom pozmeňujúcich a doplňujúcich návrhov nemôže spravodajkyňa.
<P>
Pokiaľ ide o kontroverznú otázku, či by mala EÚ zaviesť kvóty pre ženy v spoločnostiach kótovaných na burze, musím varovať pred uvádzaním Nórska ako žiarivého príkladu tohto opatrenia. Možno sa pýtate na dôvod. Od zavedenia kvóty pre ženy v období rokov 2003 až 2009 klesol počet spoločností kótovaných na burze z 554 na 362. Každá tretia spoločnosť uviedla ako dôvod svojho stiahnutia z burzy zavedenie kvóty pre ženy. V Nórsku zastáva približne 300 funkcií v správnych radách 70 žien, ktoré sú známe ako "zlaté sukne". Je to neprirodzené, ale zaujímavé. Ak mám hovoriť za seba, možno by ma lákala kariéra "zlatej sukne", pretože doteraz som ešte nebola členkou žiadnej správnej rady. Je potrebné, aby Komisia ešte pred príliš unáhlenou reakciou na tento problém dôkladne premyslela a zvážila dôsledky.
<P>
Mrzí ma tiež, že v tejto správe sa zároveň odporúča jednoduchý prístup žien k antikoncepcii a k umelému prerušeniu tehotenstva. Inými slovami, umelé prerušenie tehotenstva sa kladie na rovnakú úroveň s antikoncepciou ako jednoduchým spôsobom kontroly pôrodnosti. Je to urážka žien. Nemôžem s tým súhlasiť, nehovoriac o tom, že EÚ nemá v tejto oblasti žiadne právomoci. Subsidiarité oblige! Mrzí ma, že niektoré poslankyne tieto dve otázky neustále spájajú. Nie je to potrebné.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="075" NAME="Licia Ronzulli" AFFILIATION="PPE">
(IT) Rada by som pani Lullingovej položila veľmi jednoduchú otázku. Nedomnieva sa, že posun smerom k rovnosti mužov a žien sa dokonca aj v roku 2011 brzdí pre podobné názory, ako sú jej, teda pre názory ženy, o ktoré sa s nami dnes chce tak horlivo podeliť?
<SPEAKER ID="076" NAME="Astrid Lulling" AFFILIATION="PPE">
(FR) Neviem, pred rokom 2011 som nehovorila nič. Prečo sa teda situácia zhoršila? Ak budeme aj naďalej realistickí, nebude sa zhoršovať. Ak však zaujmeme utopický a nerealistický prístup, zhorší sa.
<P>
(potlesk)
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="077" NAME="Marc Tarabella" AFFILIATION="S&amp;D">
(FR) Pani Lullingová, hoci by som mohol byť veľmi hrdý na to, že ste poďakovali niekoľkým mužom, ktorí sa zúčastnili na tejto rozprave, ako jeden z mála poslancov vo Výbore pre práva žien a rodovú rovnosť by som sa mohol veľmi nahnevať, keby ste ma hádzali do rovnakého vreca ako pána Blooma. Rád by som vedel, či rozlišujete medzi pánom Bloomom a mnou, alebo či ma má mrzieť, že nás považujete za rovnakých, pretože naše zásadne odlišné stanoviská sú zrejmé.
<SPEAKER ID="078" NAME="Astrid Lulling" AFFILIATION="PPE">
(FR) Pán Tarabella, pána Blooma som vôbec nespomenula. Teraz ste urobili pánovi Bloomovi veľkú službu, pretože vy ste mu položili otázky a poskytli mu príležitosť na ostentatívne vystúpenie. Som veľmi rada, že ste tieto otázky položili, pretože tak mám rečnícky čas, ktorý potrebujem.
<P>
Musím vám však povedať, pán Tarabella, že ste váženým členom Výboru pre práva žien a rodovú rovnosť. Keď je potrebné presadiť rozumný názor, vždy sa na vás môžem spoľahnúť a mrzí ma, že pokiaľ ide o niektoré časti týchto správ, nepočúvali ani vás, ani mňa.
<SPEAKER ID="079" NAME="Zita Gurmai" AFFILIATION="S&amp;D">
V deň výročia Medzinárodného dňa žien, keď rokujeme o správe pani Plumbovej o podobe chudoby žien a o správe pani Nedelčevovej o nerovnosti mužov a žien v Európskej únii a keď sa inštitúcie sústreďujú na kvóty pre ženy v správnych radách, ženy zo Socialistickej skupiny venujú svoju kampaň na rok 2011 problematike systémov dôchodkového zabezpečenia a chudoby žien. Všetky európske spoločnosti majú problém v súvislosti so starnutím obyvateľstva a dochádza k reforme systémov dôchodkového zabezpečenia v celej Európe. EÚ musí z uvedeného dôvodu vyslať signál, že životy obyčajných žien patria k našim prvoradým záujmom.
<P>
Pokiaľ ide o základnú problematiku dôchodkov, vedúcu úlohu pri vypĺňaní štrukturálnych medzier medzi ženami a mužmi by mala zohrávať Európska komisia. Ženy by nemali byť znevýhodňované z dôvodov, ktoré nemôžu ovplyvniť. Ako spomínala naša kolegyňa, patria k nim napríklad rozdiely v odmeňovaní, starostlivosť o príbuzných alebo nedôstojná práca. Našou prvoradou úlohou je zvýšiť povedomie žien. Musíme zdôrazniť, že počas prebiehajúcich rokovaní o dôchodkoch sa hľadisko žien zohľadňovalo len zriedkavo. Chceme, aby si politickí činitelia uvedomovali dôsledky tejto situácie a zaručili dostupnosť presných údajov týkajúcich sa žien a dôchodkov.
<P>
Je potrebné, aby Komisia uskutočnila výskum týkajúci sa vplyvu pohlavia na reformy systémov dôchodkového zabezpečenia v Európe, a som si istá, že Viviane Redingová tento výskum uskutoční. Musíme sa zaoberať osvedčenými postupmi na vnútroštátnej úrovni a európskym prístupom. Skutočne nastal čas, aby sme sa zamysleli nad svojimi úspechmi za posledných 100 rokov. Potrebujeme jasnú budúcnosť pre naše deti.
<P>
Je tiež dôležité spomenúť si na činnosť Clary Zetkinovej pred sto rokmi, pretože odstraňovanie rozdielov v odmeňovaní práce mužov a žien bola jej myšlienka. Veľmi dôležité bude aj uskutočnenie zmien v štýle Ginger Rogersovej a Freda Astaira, pričom musíme mať na pamäti, že Ginger Rogersová musela robiť všetko smerom "dozadu a na vysokých opätkoch".
<SPEAKER ID="081" NAME="Lena Kolarska-Bobińska" AFFILIATION="PPE">
(PL) Správy o nerovnostiach medzi ženami a mužmi v Európskej únii obsahujú mnoho návrhov na činnosť a kroky potrebné na zmiernenie týchto nerovností. Chcela by som úprimne poďakovať pani komisárke Redingovej za opatrenia, ktoré prijíma na európskej úrovni s cieľom zmenšiť rozdiely medzi ženami a mužmi. Väčšinu týchto opatrení je však potrebné prijať na vnútroštátnej úrovni alebo na úrovni členských štátov. Práve tu sa často stretávame s tvrdým odporom zo strany politikov, inštitúcií a verejnej mienky. Ženské organizácie tak z uvedeného dôvodu často žiadajú o pomoc Komisiu. Mimoriadne dôležitá je však činnosť na miestnej úrovni, ako napríklad v prípade Poľska, kde sa podarilo prekonať tento odpor vďaka ženskému sociálnemu hnutiu, ktoré je známe pod názvom Kongres žien. V rámci sociálnej a právnej iniciatívy sme vyzbierali viac ako 100 000 podpisov a v dôsledku rozsiahlej diskusie, ktorá zmobilizovala verejnú mienku, poľský parlament odhlasoval tridsaťpäťpercentnú účasť žien na všetkých volebných zoznamoch vrátane zoznamov kandidátov na poslancov Európskeho parlamentu. Som veľmi hrdá, že Poľsko sa pripojilo ku krajinám, v ktorých patrí rovnosť k právnym požiadavkám. Ide o prvý nový členský štát, ktorý má v úmysle uskutočniť výraznú zmenu. V súčasnosti budeme dôkladne monitorovať vplyv tohto opatrenia na účasť žien na politickom živote. Rada by som jasne uviedla, že by sme si mali okamžite stanoviť nové ciele a týmito cieľmi by mali byť rovnaká odmena rozličných skupín žien a rovnosť v ďalších orgánoch s rozhodovacou právomocou. Ďakujem veľmi pekne.
<SPEAKER ID="082" NAME="Silvia Costa" AFFILIATION="S&amp;D">
(IT) Ďakujem spravodajkyniam a tento 8. marec venujem aj ženám v severnej Afrike a na Blízkom východe, pretože mnoho z nich v tejto chvíli demonštruje v Káhire a v Iráne a bojuje za demokraciu a slobodu vo svojich krajinách. Dúfam, že v tejto súvislosti sa prijmú prísne opatrenia, a to aj v rámci vonkajšej činnosti Európskej komisie s cieľom vytvoriť vzťahy so spomínanými ženami.
<P>
Dokonca aj v Európe znova dochádza k obrovskej obrode účasti žien počnúc požiadavkami na rešpektovanie dôstojnosti žien v médiách a v rámci správania sa mužov v inštitúciách. Tieto požiadavky odzneli 13. februára na námestiach miest z úst milióna talianskych žien a mnohých zainteresovaných mužov.
<P>
Pokiaľ ide o predložené správy, chcela by som poznamenať, že existuje úzka súvislosť medzi rastúcou neistotou v pracovnej oblasti a životom mladých žien. Hoci sú vzdelanejšie a kvalifikovanejšie, neposkytuje sa dostatočná ochrana netypickým pracovníčkam, ktorými je väčšina žien, počas materstva a rodičovstva, existujú nedostatky v súčasných politikách zameraných na dosiahnutie rovnováhy, zaznamenávajú sa nižšie miery zamestnanosti žien, častejšie príklady chudoby žien a detí a nižšie úrovne ich dôchodkov, čím dochádza k ich vylúčeniu z rozhodovacích právomocí.
<P>
Súhlasím síce s iniciatívou pani Redingovej týkajúcou sa správnych rád, do menšej miery však podporujem iniciatívu v oblasti poistenia, ktorá predstavuje najmä riziko znevýhodnenia žien. Bez toho nebude možné uskutočniť stratégiu Európa 2020.
<SPEAKER ID="083" NAME="Elisabeth Morin-Chartier" AFFILIATION="PPE">
(FR) Najskôr by som rada uviedla, že podľa mňa nemá boj za rovnosť medzi mužmi a ženami nič spoločné s ľavicou alebo pravicou, nejde o boj mužov alebo žien, ale o boj spoločnosti ako celku.
<P>
Ktorá súčasná spoločnosť by tak ako naša investovala do odbornej prípravy mladých dievčat len preto, aby potom odmietla 50 % dostupnej inteligencie na pracovisku? Spoločnosť, v ktorej žijeme, takto nesmie vyzerať. Žiadam Komisiu, Radu a Parlament o mobilizáciu, aby sme po sebe zanechali rovnoprávnejšiu, spravodlivejšiu spoločnosť, ktorá robí viac pre podporu odborného vzdelávania mladých dievčat a svojej inteligencie.
<P>
Druhý bod, pani komisárka, sa týka rovnakého prístupu k zodpovedným funkciám. Ako viete, som Francúzka a bola som proti kvótam. Po 10 rokoch som si však uvedomila, že bez kvót nedosiahneme nič. Bez kvót nebude nikdy vo vedúcich funkciách
<P>
(potlesk)
<P>
také množstvo žien ako mužov. Počula som, ako tento názor minulý týždeň podporil predseda Parlamentu.
<P>
Myslím si, že v súčasnosti sa skutočne potrebujeme vydať týmto smerom. Viete, že som bola proti kvótam, pretože ochranu žien, ktoré by mali byť schopné napredovať na základe vlastných schopností, považujem za ponižujúcu. Zdá sa mi však, že v súčasnosti sa musíme uchýliť k tomuto prístupu.
<P>
Tretím a posledným bodom je naša potreba bojovať za rovnaké odmeňovanie mužov a žien. Ďakujem vám za vaše príspevky.
<P>
(potlesk)
<SPEAKER ID="084" NAME="Antigoni Papadopoulou" AFFILIATION="S&amp;D">
(EL) Dnes vzdávame hold dlhoročnému boju žien a ich úspechom. Zaznamenávame pretrvávajúce nedostatky v demokracii, ktoré v súčasnom období zhoršuje hospodárska kríza. Chudoba, obchodovanie so ženami, násilie, nezamestnanosť, sexuálne vykorisťovanie, rozdiely v odmeňovaní, hanobenie v médiách, pretrvávajúce stereotypy, nedostatočné zastúpenie v zodpovedných funkciách- všetky tieto podstatné mená sú v gréčtine ženského rodu - najviac škodia slobodným matkám, starším ženám, prisťahovalkyniam a ženám so zdravotným postihnutím.
<P>
Musíme prijať koordinovaný postup na európskej a vnútroštátnej úrovni: účinnejšie politiky zamestnanosti a sociálnej ochrany zamerané na boj proti chudobe, viac opatrení na zosúladenie súkromného a pracovného života s cieľom podporiť pracujúce ženy a aktívne opatrenia a kvóty na dosiahnutie vyváženého zastúpenia v zodpovedných funkciách. Na odstránenie násilia a stereotypov je potrebné primerané vzdelanie a zvyšovanie povedomia. Máme pred sebou dlhú cestu, musíme ju však prejsť, pretože ženy si zaslúžia lepšie príležitosti bez predsudkov.
<SPEAKER ID="085" NAME="Joanna Senyszyn" AFFILIATION="S&amp;D">
(PL) Ženy sú diskriminované vo všetkých oblastiach života, bijú ich a znásilňujú. Násilie zažila polovica Európaniek a viac ako milión z nich sa mu dennodenne vystavuje. Naďalej prebieha práca na smernici o násilí páchanom na ženách, v Európskej únii zároveň však, bohužiaľ, existujú krajiny vrátane Poľska, v ktorých je možné využívať právne odsúhlasené násilie páchané na ženách v oblasti sexuálneho a reprodukčného zdravia.
<P>
Nedostatočná sexuálna výchova a jednoduchý prístup k antikoncepcii spôsobujú, že ženy, ktoré otehotnejú, a to aj neplnoleté, sú zákonom nútené dieťa porodiť. S tehotnou ženou sa zaobchádza ako s inkubátorom, ktorý je zbavený práva samostatného rozhodovania a práva na zdravie a súkromie, na ktoré má nárok každý človek. Zákaz umelého prerušenia tehotenstva neznižuje počet týchto zákrokov. Právne predpisy zakazujúce umelé prerušenie tehotenstva je potrebné odsúdiť, pretože prestavujú formu násilia páchaného na ženách zo strany štátu a diskrimináciu žien zo strany inštitúcií. Keby mali možnosť otehotnieť muži, umelé prerušenie tehotenstva by bolo posvätné.
<SPEAKER ID="086" NAME="Iratxe García Pérez" AFFILIATION="S&amp;D">
(ES) Rada by som vyjadrila uznanie a vďaku všetkým ženám. Veľa z nich je známych a píše sa o nich. Mnohé ďalšie sú len anonymné ženy, ktoré posledných 100 rokov pracovali a bojovali za dosiahnutie súčasného štandardu rovnosti.
<P>
Je však ešte potrebné vykonať veľa práce a tieto správy nás upozorňujú na otázky, ako sú zosúladenie rodinného a pracovného života, ťažkosti, pokiaľ ide o prístup na trh práce, alebo boj proti rodovo podmienenému násiliu ako jednému z najnegatívnejších javov v Európe a na celom svete. Rovnosť mužov a žien stále nie je realitou. Preto musíme v súčasnosti začať novú etapu, v rámci ktorej sa stanú záväzky skutočnosťou.
<P>
Počnúc európskymi inštitúciami a celou európskou spoločnosťou musíme zaručiť dosiahnutie pokroku smerom k skutočnej rovnosti mužov a žien. Takáto rovnosť môže poskytnúť príležitosť na vytvorenie spravodlivejšej a rovnoprávnejšej spoločnosti a na ceste k nej sú veľmi dôležití muži. Máme pred sebou ešte veľa práce a spoločne dosiahneme svoj cieľ.
<SPEAKER ID="087" NAME="Joanna Katarzyna Skrzydlewska" AFFILIATION="PPE">
(PL) Dnešný deň je príležitosť na to, aby sme si pripomenuli právo človeka na rovnaké zaobchádzanie bez ohľadu na jeho pohlavie. Aj napriek mnohých opatreniam, ktoré sa prijali s cieľom zaručiť rovnaké práva, zostáva stále nedoriešená otázka rozdielov v odmeňovaní žien a mužov. Ženy sa stále nachádzajú v zložitejšej situácii. Zamestnávatelia často neposudzujú ich vhodnosť na isté pracovné miesto na základe ich kvalifikácie, ale na základe toho, či majú deti, a ak ich už majú, na základe toho, kto sa o ne postará v prípade choroby. Mužom alebo otcom pri prijímaní do zamestnania podobnú otázku nekladie nikto. Z uvedeného dôvodu by som rada zdôraznila potrebu zmien systému a prijatia opatrení, ktoré zmenia spôsob vnímania tohto problému zo strany spoločnosti a ktoré zaručia oslobodenie samotných žien od vnútorného presvedčenia, že za výchovu detí sú zodpovedné len ony. Umožnilo by sa tak odstránenie týchto nerovností. Keďže poznám charizmu a odhodlanosť pani komisárky Redingovej, som presvedčená, že sa to s najväčšou pravdepodobnosťou podarí. Ďakujem.
<SPEAKER ID="088" NAME="Mitro Repo" AFFILIATION="S&amp;D">
(FI) Tento Medzinárodný deň žien je vhodný na preskúmanie skutočného uplatňovania rovnosti v Európe. Máme nový spoločný problém, ktorým je feminizácia chudoby. Hoci ženy pracujú viac ako muži, platy mužov sú na vyššej úrovni a stále majú vyššie dôchodky. Je nesprávne, že muži bohatnú a ženy chudobnejú. Platí to predovšetkým pre staršie ženy a z uvedeného dôvodu je potrebné poskytnúť im pomoc všetkými dostupnými spôsobmi.
<P>
Starnutie by nemalo predstavovať záťaž, a to najmä v prípade žien. Nemalo by sa považovať za príťaž, ale za obohatenie spoločnosti a Európy a za zdroj. Budúcnosť sveta a Európy bude závisieť hlavne od žien a predovšetkým od matiek. Samozrejme, je správne, aby synovia a manželia týchto matiek, teda pán Bloom a ja, vykonávali inú zmysluplnejšiu činnosť, ako bojovať vo vojnách. Blahoželám vám.
<P>
(potlesk)
<SPEAKER ID="089" NAME="Ivo Vajgl" AFFILIATION="ALDE">
(SL) Viedenská filharmónia, možno najlepší symfonický orchester na svete, umožnil ženám stať sa jeho členkami a vystupovať s ním len pred niekoľkými rokmi. Len si predstavte, ako by vyzeral a znel tento náš orchester, náš Parlament, keby sme tu nemali naše poslankyne, ktoré ho oživujú svojím temperamentom a fundovanými príspevkami.
<P>
Je zrejmé, že deň ako dnešok, deň, v ktorý si pripomíname nerovnosť žien, je viac ako potrebný. Ženy nemajú rovnaké postavenie v deň vyplácania odmeny, v deň prideľovania funkcií na pracovisku a ani vo všetky ostatné dni, keď je potrebné starať sa o deti a o rodinu. Náležitá tvorba právnych predpisov s cieľom dosiahnuť túto rovnosť je povinnosťou nás v Európskom parlamente a povinnosťou našich kolegov v národných parlamentoch. Myslím si však, že túto rovnosť môžeme presadzovať aj prostredníctvom starostlivosti a pozornosti voči ženám v každodennom živote.
<SPEAKER ID="090" NAME="Anna Záborská" AFFILIATION="PPE">
(SK) Je dôležité, že o chudobe žien hovoríme práve dnes. No zároveň je škoda, že pri hľadaní riešení sme ešte stále v zajatí jednostranného myslenia.
<P>
Riešením chudoby žien nie je len násilná intervencia do prostredia rodiny. Najnovší výskum OECD ukazuje, že táto intervencia má len obmedzený úspech. Ženy venujú práci v domácnosti a starostlivosti o deti viac času ako muži. A dokonca aj vtedy, keď rodičovskú dovolenku využije muž. Nie preto, že by museli, ale preto, že chcú. A radšej siahajú po zamestnaní na čiastkový úväzok.
<P>
Podľa výpočtov OECD sa 30 až 50 % všetkej ekonomickej aktivity žien neobjaví v súčasných meraniach blahobytu, akým je napríklad HDP na hlavu. Riešením chudoby žien je preto aj uznanie práce, ktorú vytvoria v rámci solidarity medzi generáciami. Uznaním tejto práce urobíme základný krok k riešeniu chudoby.
<SPEAKER ID="091" NAME="Sylvana Rapti" AFFILIATION="S&amp;D">
(EL) Rada by som sa vyjadrila inak. Pokiaľ viem, dnešný deň nie je dôvodom na oslavu. Je to deň, v ktorý by sme si mali pripomenúť ženy, ktoré prišli o život v americkom povstaní nie pred 100, ale pred 157 rokmi. Nemali by sme zabúdať ani na túto udalosť. Ak máme pokročiť, sú potrebné tri základné body:
<P>
prvým sú podporné štruktúry pre pracujúce ženy: materské školy a detské jasle,
<P>
druhým je, pán komisár Andor, finančná podpora žien a
<P>
tretím je zmena postojov v školách. Pani komisárka Redingová, na dosiahnutie rodovej rovnosti navrhujem zavedenie kvót nielen v prípade správnych rád, ktoré pripomína rekonštrukciu domu od strechy, ale aj v prípade učiteľov v materských školách a školách.
<P>
Pani podpredsedníčka, na záver vás ako predsedajúcu a ženu žiadam, aby ste napriek rokovaciemu poriadku dali pri príležitosti oslavy Dňa žien slovo zostávajúcim desiatim rečníčkam.
<SPEAKER ID="092" NAME="Ulrike Lunacek" AFFILIATION="Verts/ALE">
(DE) Kampaň za práva žien na pracovisku, v rodine, v demokracii, kampaň za hospodársku nezávislosť žien a proti násiliu mužov, proti chudobe žien a diskriminácii osamelých matiek, lesbických žien a migrantiek už prebieha príliš dlho. Dnes oslavujeme sté výročie Medzinárodného dňa žien. Dúfajme, že v budúcnosti budeme môcť oslavovať aj dosiahnuté úspechy a zároveň sa budeme zaoberať nevyriešenými otázkami.
<P>
Pani Morinová-Chartierová už uviedla, že pred desiatimi rokmi kvótam veľmi nedôverovala, zmenila však názor. Kvóty sú nevyhnutné. Ďakujem vám za to. Ak chcú ženy niečo dosiahnuť, bez kvót sa skutočne nezaobídu. Kvóty pre mužov existujú vo všetkých dozorných radách, vo všetkých štatutárnych orgánoch, v politike a v odvetví obchodu. Siete mužov fungujú bez problémov. Muži nezastávajú vplyvné funkcie nevyhnutne na základe výkonnosti, ale jednoducho preto, že patria do týchto sietí mužov. U niektorých ide skutočne o výkonnosť, neplatí to však zákonite pre všetkých. Práve preto sú potrebné kvóty a rovnaké odmeňovanie.
<SPEAKER ID="093" NAME="Nikolaos Salavrakos" AFFILIATION="EFD">
(EL) Myslím si, že dnešný deň je veľmi dôležitý. Pripomíname si Deň žien, sviatok žien, ktoré milujeme, ktoré si vážime, žien, ktoré sú našimi matkami, manželkami, sestrami a dcérami, ktoré sú pracujúcimi ženami a ženami v domácnosti. Chcel by som poďakovať celému nežnému pohlaviu a zdôrazniť, že osobne podporujem boj žien za rovnosť v spoločnosti a v práci, za rovnaké odmeňovanie a kvóty pre zodpovedné funkcie a odsudzujem všetky formy násilia páchaného na ženách a vykorisťovania žien.
<P>
Viac hovoriť nebudem, všetko už odznelo. Ďakujem všetkým dámam, ktoré sú na dnešnej schôdzi prítomné, a aj tým, ktoré tu nie sú.
<SPEAKER ID="094" NAME="Licia Ronzulli" AFFILIATION="PPE">
(IT) Dnes by som rada osobitne zablahoželala všetkým ženám, ktoré dennodenne bojujú za dodržiavanie svojich práv v modernej spoločnosti, všetkým ženám, ktoré sa rozhodnú mať dieťa a vedia, že bude zložité zosúladiť svoj pracovný život s novou úlohu matky, všetkým ženám, ktoré si uvedomujú svoj talent a schopnosti a napriek mnohým prekážkam sa rozhodnú ísť vlastnou cestou.
<P>
Práve z uvedeného dôvodu podporujem aspoň počiatočné zavedenie povinných kvót pre ženy ako spôsobu na uskutočnenie zlomu v kultúre, ktorá pomáha len mužom. Som presvedčená, že by predstavovali príležitosť, na ktorú čaká mnoho mladých žien. Tieto ženy, vyzbrojené profesionálnymi zručnosťami a vzdelaním, si ju určite nenechajú ujsť.
<P>
Mám dieťa, ktoré má len pár mesiacov, a mám sen. Dúfam, že moja dcéra Vittoria nebude musieť bojovať ako my, aby prelomila tieto sklenené stropy, a že talent žien sa už nebude musieť vnímať ako príťaž, ale skôr ako skutočná pridaná hodnota.
<SPEAKER ID="095" NAME="Andrew Henry William Brons" AFFILIATION="NI">
Trockisti zmenili marxistický triedny boj na skupinový boj mnohých neprávostí. Spoločnosť sa mala rozčleniť na skupiny, ktoré možno ani nevedeli, že sa im krivdilo, kým im to nevysvetlili ochotní mladí militanti. Tieto skupiny sa pravdepodobne vymedzili na základe etnickej príslušnosti, náboženského vyznania, pohlavia, sexuality, veku alebo zdravotného postihnutia. Všetky sa mali naliehavo zapojiť do spoločného boja proti svojim utláčateľom.
<P>
Trockisti dospeli a možno úplne dozreli. V niektorých prípadoch sa dostali do mocenských a vplyvných funkcií. Ich myšlienky sa šírili oveľa rýchlejšie a ďalej ako oni sami. Pojem "diskriminácia" sa spoločne s predložkou "voči" stal úhlavným zlom. V mnohých prípadoch nemožno určiť páchateľa. Diskriminačný je zvyšok spoločnosti. Všetci sme vinníkmi. Ľudia si bez ohľadu na svoje skutočné nevýhody musia uvedomiť, kedy ich manipulujú, a musia sa tejto manipulácie zbaviť.
<SPEAKER ID="096" NAME="Karin Kadenbach" AFFILIATION="S&amp;D">
(DE) Sté výročie Medzinárodného dňa žien by malo byť aj príležitosťou na zamyslenie a hodnotenie. Dnes by som rada vyjadrila svoju vďaku ženám priekopníčkam, ktoré nám pripravili pôdu a umožnili veľkému množstvu žien zohrávať úlohu v politickom živote a v obchode.
<P>
Tento deň by však mal byť pre nás aj varovaním, aby sme neohrozili svoje doterajšie úspechy. Mnohé hľadiská programov jednotlivých členských štátov, ktoré sa v súčasnosti uskutočňujú pod zámienkou konsolidácie rozpočtu, sú zamerané konkrétne proti ženám, proti ich príležitostiam vzdelávať sa, proti možnostiam dostať spravodlivú mzdu dostatočnú na živobytie, proti príležitostiam žien zohrávať úlohu v politickom vývoji. Vyzývam predovšetkým mužov - vidím, že niekoľko z nich je teraz aj medzi nami -, aby s nami spolupracovali na zaručení dosiahnutia ambicióznych cieľov, aby sa tak z Medzinárodného dňa žien stal v budúcnosti skutočne slávnostný deň.
<SPEAKER ID="097" NAME="Viviane Reding" LANGUAGE="FR">
Ďakujem vám, pretože som dostala dôrazný a zreteľný odkaz. Možno ho zhrnúť do jednej vety: väčšina z vás už neakceptuje deväťdesiatpercentnú kvótu mužov, ktorí vedú naše spoločnosti, a myslí si, že by sa to malo zmeniť.
<P>
(potlesk)
<P>
Spolupracujme, aby sme túto zmenu dosiahli!
<P>
Keď po vystúpení spravodajkyne a po všetkých ostatných vystúpeniach analyzujem vaše vyjadrenia, myslím si, že sa zhodneme v tom, že ženy si v oblasti politiky počínajú celkom dobre. Máme pred sebou ešte veľký kus práce, sme však na dobrej ceste.
<P>
Bohužiaľ, dostatočne dobre si nepočíname v hospodárskej oblasti. Nezúčastňujeme sa na rozhodovaní a dali ste mi najavo, že túto situáciu musíme zmeniť. Pracujeme na miestach s nízkymi príjmami, pričom ženy predstavujú 60 % absolventov vysokých škôl. V čase krízy sa stratili na ceste k funkciám, v ktorých ich potrebujeme na zlepšenie hospodárskej situácie.
<P>
Nemáme na výber. Môžeme dosiahnuť sedemdesiatpäťpercentnú zamestnanosť inak ako prostredníctvom nevyužitého potenciálu týchto kvalitne odborne pripravených žien? Skutočne musíme zmeniť spôsob prístupu k otázke zamestnanosti. Musíme dať ženám šancu, využiť talent tých, ktorým sme poskytli odbornú prípravu a vzdelanie a ktoré môžeme zamestnať.
<P>
Vzala som na vedomie vystúpenia, ktoré sa týkali obetí. Je pravda, že nie všetky obete sú ženy alebo deti. Môžu nimi byť aj muži, ale obete predstavujú predovšetkým ženy, a to aj malé dievčatá. Preto sa táto skutočnosť zohľadní v balíku o zlepšení práv obetí, ktorý predložím v máji.
<P>
Krátko po ukončení tejto rozpravy sa začne slávnosť pri príležitosti stého výročia Medzinárodného dňa žien. Nemali by sme zabúdať, že si pripomíname aj sté výročie udelenia Nobelovej ceny Marie Curiovej. Rada by som všetkým ženám v tejto rokovacej sále povedala, že by sme mali byť hrdé na to, že sme ženy.
<P>
(potlesk)
<SPEAKER ID="099" NAME="László Andor">
člen Komisie. - Som presvedčený, že je potrebné rešpektovať sto rokov boja a sto rokov pokroku. Musíme však uznať aj to, že súčasná Európa má ešte k úplnej rovnosti mužov a žien ďaleko. Veľké množstvo týchto rozdielov opakovane vzniká v dôsledku nerovnováhy na trhoch práce a predsudkov voči ženám v mnohých odvetviach a v mnohých inštitúciách v rámci trhu práce.
<P>
Preto som presvedčený, že ak chceme dosiahnuť pokrok, na zlepšenie situácie v tejto oblasti a na zlepšenie pracovných príležitostí a pracovných podmienok žien bude potrebné využívať európske politiky a európske finančné nástroje. Možné sú viaceré konkrétne opatrenia. Napríklad pokiaľ ide o európske fondy, podmienenosť na základe rovnakých príležitostí bude mať veľký význam pri každej vhodnej príležitosti. Máme v úmysle presadzovať uvedený prístup.
<P>
Dôležité je však aj priame vytváranie pracovných miest. Jedným z kľúčových smerov vytvárania pracovných miest v nadchádzajúcom desaťročí bude vytváranie takzvaných bielych pracovných miest, to znamená pracovných miest v odvetviach zdravotnej a dlhodobej starostlivosti. V tomto smere sa musíme zamerať na vytváranie príležitostí, pretože veľkú časť tejto práce v každom prípade vykonávajú ženy, no bez primeranej odmeny a bez možnosti akumulovať práva vrátane nároku na starobný dôchodok.
<P>
Pokiaľ ide o otázku dôchodkov, v treťom štvrťroku tohto roka sa má zverejniť biela kniha o dôchodkoch, v ktorej budeme rodovému rozmeru venovať väčšiu pozornosť. Na tejto bielej knihe o dôchodkoch pracuje skupina komisárov a vďaka účasti a prínosu pani podpredsedníčky Redingovej sa nám podarí zaoberať sa rodovým rozmerom v oblasti dôchodkov dôraznejšie ako v predchádzajúcej zelenej knihe.
<P>
Súhlasím s pani Zimmerovou. Ide aj o otázku regulácie pracovného času. Je úplne zásadná. Potrebujeme reguláciu pracovného času na úrovni EÚ, ktorá umožní lepšie zosúladenie pracovných potrieb a povinností týkajúcich sa rodiny. Lepšia rovnováha medzi pracovným a súkromným životom je absolútne nevyhnutná. Predstavuje súčasť nášho programu o dôstojnej práci. Súhlasím s tými, ktorí zdôraznili, že táto otázka sa netýka len EÚ. Ide o medzinárodnú zodpovednosť, ktorou sa musíme zaoberať.
<P>
Chcel by som zdôrazniť ešte jednu súvislosť medzi trhom práce a vzdelaním. Tu je potrebný dôkladnejší prístup s cieľom zlepšiť kvalitu vzdelávania, zvýšiť povedomie, učiť o právach vrátane práv žien a predovšetkým, a to je veľmi dôležité, o právach európskych menšín, či už ide o prisťahovalcov, alebo o iné etnické menšiny.
<P>
Na záver sa vyjadrím o otázke kvót pre správne rady podnikov. Minulý týždeň som mal možnosť diskutovať o tejto otázke s novým predsedom Konfederácie britského priemyslu. Som si istý, že to bude zaujímať pána Blooma. Táto otázka má viacero hľadísk. Okrem riešenia stereotypov a organizačného a kultúrneho hľadiska sme v rámci našej diskusie zdôraznili aj potrebu odlišnej organizácie rodinného života z dôvodu náročných časových požiadaviek týkajúcich sa pracovných miest na najvyššej úrovni. Preto musíme prijímať opatrenia v mnohých oblastiach. Túto diskusiu nemôžeme obmedziť len na pracovný a verejný život. Som presvedčený, že ak budeme v spomínanej diskusii aj v úsilí Komisie pokračovať dostatočne zodpovedným spôsobom, v budúcnosti môžeme dosiahnuť pokrok.
<SPEAKER ID="100" NAME="Marija Nedelčevová">
spravodajkyňa. - (FR) Chcela by som poďakovať všetkým svojim kolegom poslancom za ich príspevky a vystúpenia.
<P>
Znova opakujem, že dnešná rozprava je dôkazom toho, ako veľmi nám záleží na otázke rodovej rovnosti. Všetci máme spoločné hodnoty a zásady: rešpektovanie ľudskej dôstojnosti, boj proti nerovnosti a diskriminácii.
<P>
Veľmi si vážim osobné a často aj národné konotácie, ktoré do týchto hodnôt a zásad vnáša každý z nás. Práve v nich spočíva bohatstvo európskej vízie v súvislosti s týmito otázkami. Spomínané konotácie však nesmú spôsobiť, že budeme zabúdať na naše spoločné ciele. Musíme sa aj naďalej usilovať o zlepšenie podmienok žien na pracovisku, aj na osobnej úrovni a na úrovni rodiny. Aj naďalej je potrebné podporovať ich prístup na trh práce, predovšetkým k zodpovedným funkciám. Zodpovednosť za to by mali niesť vnútroštátne orgány, inštitúcie, politické orgány a spoločnosti. Je na nás všetkých, aby sme preukázali, že tieto ciele možno dosiahnuť. Dnes skutočne veľakrát odznelo, že boj proti nerovnostiam medzi ženami a mužmi je každodenný boj. Silnú politickú vôľu treba podporiť konkrétnymi opatreniami. Vítam všetky opatrenia, ktoré načrtla Komisia, a vopred ďakujem aj všetkým kolegom poslancom za podporu, ktorú jej poskytneme.
<P>
Ešte jedna vec. Počas rozpráv ste ma kritizovali za dĺžku textu. Zdá sa, že každý rok je dlhší. Dôvodom je zjavne to, že sa v plnej miere neriadime predchádzajúcimi odporúčaniami. Musíme zaručiť, aby sa nimi riadili všetci. Som tiež presvedčená, že dôvodom je aj zložitosť problematiky a jej dynamický vývoj. Zdôrazňujem, že je na nás, aby sme s uvedeným vývojom držali krok a aby sme sa vyhli ovplyvňovaniu zastaranými myšlienkami a boli tak schopní tento vývoj usmerňovať.
<P>
Na záver chcem povedať, že sa domnievam, že otázka rodovej rovnosti sa aj naďalej bude týkať nás všetkých. Predovšetkým som presvedčená, že každý z nás má možnosť slobodne si to uvedomiť a usilovať sa o to, aby sa stala skutočnosťou. Rok 2011 je Európskym rokom dobrovoľníckej práce a naša najväčšia spoločná iniciatíva v priebehu tohto roka by mala spočívať v dosiahnutí skutočného pokroku v oblasti rodovej rovnosti.
<SPEAKER ID="101" NAME="Rovana Plumb">
spravodajkyňa. - Chcela by som poďakovať pani komisárke Redingovej a pánovi komisárovi Andorovi za výraznú angažovanosť v súvislosti s týmito dôležitými otázkami. Chcela by som tiež poďakovať všetkým svojim kolegom za silné posolstvá v rámci dnešnej dôležitej rozpravy.
<P>
V prvom rade by som chcela povedať, že rodová rovnosť nie je len otázkou sociálnej spravodlivosti, ale aj pokroku. Spoločne musíme budovať spravodlivú spoločnosť pre všetkých. Ďalej by som chcela uviesť, že v plnej miere podporujem kvóty. Áno, potrebujeme ženy vo vedúcich funkciách, nezabúdajme však na chudobu. Musíme sa ňou zaoberať, musíme jej predchádzať a znižovať ju a potrebujeme konkrétne opatrenia. Prevencia a znižovanie chudoby sú významnou súčasťou sociálnej solidarity a o solidarite žien som hlboko presvedčená. Musíme podporovať všetkých občanov. Potrebujeme podporu celej spoločnosti a chcela by som poďakovať mimovládnym organizáciám, sociálnym partnerom a všetkým ženám a mužom v spoločnosti, ktorí celé roky každodenne bojujú za dosiahnutie rodovej rovnosti.
<P>
Musíme túto rodovú rovnosť zmeniť na skutočnosť. V súčasnosti môžeme zintenzívniť svoje úsilie. Začnime teda konať. Ešte raz želám všetkým ženám všetko dobré.
<SPEAKER ID="102" NAME="Predsedajúca">
Spoločná rozprava sa skončila.
<P>
Hlasovanie o týchto dvoch právach sa uskutoční dnes 8. marca napoludnie.
<P>
Po tejto rozprave bude nasledovať slávnosť na počesť stého výročia Medzinárodného dňa žien. Srdečne pozývame všetky ženy v tejto rokovacej sále, z Parlamentu, Komisie a Rady na spoločné fotografovanie, ktoré bude nasledovať po slávnosti. Dúfam, že tento oznam si vypočujú všetky dámy a všetci páni vo svojich kanceláriách a že ihneď prídu do plenárnej miestnosti.
<P>
Písomné vyhlásenia (článok 149)
<SPEAKER ID="103" NAME="Luís Paulo Alves" LANGUAGE="PT">
Po slávnosti pri príležitosti stého výročia Medzinárodného dňa žien je vhodné zdôrazniť obohacujúcu úlohu, ktorú ženy zohrávajú v rozvoji rodiny, spoločnosti a hospodárstva. Táto úloha sa však často podceňuje a nedostatočne odmeňuje, čo výrazne zvyšuje riziko chudoby.
<P>
Jeden z hlavných problémov spočíva v obmedzenom prístupe k práci, v pracovných podmienkach, či dokonca v prístupe k úlohám, ktoré zodpovedajú ich kvalifikácii. Situáciu v oblasti zamestnanosti žien navyše v súčasnosti zhoršuje hospodárska kríza, ktorá postihla členské štáty Európskej únie. Ženy totiž majú sklon hľadať si nestále pracovné miesta. Súčasťou presadzovania rovnosti je aj boj proti násiliu páchanému na ženách. Či už ide o fyzické, psychické alebo sexuálne násilie, musíme proti nemu bojovať a odsúdiť ho. Preto je potrebné prijať konkrétne programy na presadzovanie aktívneho alebo opätovného začleňovania žien do trhu práce a zároveň vytvárať konkrétne príležitosti na celoživotné vzdelávanie zamerané na poskytovanie zručností a kvalifikácií, ako aj na budovanie sebadôvery a rozvoj zručností potrebný v súvislosti so stratégiou EÚ 2020.
<SPEAKER ID="104" NAME="Elena Oana Antonescu" LANGUAGE="RO">
V deň, keď si pripomíname sté výročie Medzinárodného dňa žien, podporujem zásady stanovené v správe o rovnosti žien a mužov - 2010. Som však presvedčená, že v nadchádzajúcom období sa musíme posunúť od spravodlivých zásad k prijímaniu konkrétnych opatrení na zníženie súčasných nerovností medzi ženami a mužmi. Pokiaľ ide o diskrimináciu medzi ženami a mužmi, Rumunsko, krajina, z ktorej pochádzam, sa nachádza v hodnotení podľa Indexu globálneho rodového rozdielu v roku 2010 v strede, aby som bola presná, na 64. mieste. Rumunské ženy sú vo všeobecnosti vzdelanejšie ako rumunskí muži a v rámci celkového počtu absolventov sa zaznamenáva neustály rast ich podielu. V súčasnosti tvoria 60 % absolventov ženy a len 40 % muži. Príjem žien je však aj naďalej nižší ako príjem mužov. Vplyv rodových rizík na príležitosti na trhu práce je stále veľmi výrazný, a to od vyššieho rizika chudoby až po blokovanie prístupu ku kľúčovým funkciám. Dúfam, že na trhu práce sa bude so ženami zaobchádzať spravodlivejšie, a preto by som bola rada, keby sme túto situáciu pomohli zmeniť aj my. Táto správa predstavuje dôležitý krok k dosiahnutiu uvedeného cieľa.
<SPEAKER ID="105" NAME="Zuzana Brzobohatá" LANGUAGE="CS">
Otázka rodovej rovnosti si zaslúži primeranú pozornosť, a to predovšetkým v čase stého výročia Medzinárodného dňa žien. Osobne považujem mnohé otázky z predloženej správy za mimoriadne dôležité. Jednou z otázok, ktorú by som chcela zdôrazniť, sú rozdiely v dôchodkoch medzi mužmi a ženami. Tieto rozdiely sú spôsobené tým, že pracujúce ženy svoj profesionálny život prerušujú častejšie ako muži. Sú ochotnejšie prijať prácu na čiastočný úväzok alebo neisté pracovné podmienky, aby sa mohli starať o deti a chorých alebo starých rodinných príslušníkov a aby si mohli plniť rodinné povinnosti. Tento faktor vedie k rozdielom v dôchodkoch. Nemenej dôležitá je výzva na venovanie osobitnej pozornosti zraniteľným skupinám žien. Ide napríklad o ženy s postihnutím alebo staršie ženy, prisťahovalkyne, lesbické, bisexuálne a transrodové ženy alebo príslušníčky menšín a ženy s obmedzenou odbornou prípravou alebo bez nej, ktoré sa starajú o závislé osoby. V neposlednom rade považujem za dôležité zaručenie prístupu k službám podpory zameraným na predchádzanie násiliu založenému na rodovej príslušnosti a na ochranu žien pred takýmto násilím bez ohľadu na ich právne postavenie, rasu, vek, sexuálnu orientáciu, etnický pôvod alebo náboženské vyznanie, na ktoré správa tiež vyzýva Komisiu a členské štáty.
<SPEAKER ID="106" NAME="Maria Da Graça Carvalho" LANGUAGE="PT">
Rovnosť žien a mužov je základnou zásadou súčasnosti, nerovnosti medzi mužmi a ženami však stále pretrvávajú. Podiel žien medzi vedcami a technikmi sa výrazne zvýšil. Ženy predstavujú 59 % absolventov vysokoškolského a 41 % absolventov doktorandského štúdia v EÚ. Pozornosť si však zaslúžia paradoxné číselné údaje.
<P>
Ak hovoríme o vedúcich úlohách, ženy sú v oblasti vedy zastúpené nedostatočne. Predstavujú len 19 % univerzitných profesorov v EÚ. Na základe uvedených údajov vzniká dojem, že máme problémy s prístupom žien k popredným miestam v akademickom svete. Je nevyhnutné nájsť riešenia, pomocou ktorých sa podarí zosúladiť úspešnú vedeckú kariéru so stabilným rodinným životom. Mám na mysli napríklad využívanie nových technológií, ktoré vedkyniam umožnia vykonávať svoju prácu z domu. Len tak sa nám podarí vyriešiť nerovnováhu medzi mužmi a ženami v oblasti vedy a výskumu, ktorá aj naďalej predstavuje prekážku pre európsky cieľ zvyšovania konkurencieschopnosti a maximalizácie inovačného potenciálu.
<SPEAKER ID="107" NAME="Monika Flašíková Beňová" AFFILIATION="S&amp;D">
písomne. - (SK) Na životné podmienky občanov a občianok EÚ veľmi negatívne vplýva súčasná hospodárska a sociálna kríza. Vážne ohrozuje ženskú časť populácie, najmä v oblasti rodovej rovnosti, pracovných podmienok a prístupu k zamestnaniu. V oblasti pracovných podmienok či výšky príjmov boli ženy vážne zasiahnuté a pokiaľ sa bezodkladne nevykonajú vhodné opatrenia, hrozí, že sa situácia ešte viac zhorší.
<P>
Je tiež dôležité zohľadniť postavenie žien v rámci boja proti chudobe. Na celosvetovej úrovni - v porovnaní s mužskou populáciou - podľa štatistík až o 17% viac žien žije v chudobných podmienkach. Podceňovaná je rovnako zásluha žien na rozvoji rodiny a spoločnosti. A práve nerovnosti medzi mužmi a ženami najmä v oblasti prístupu k vzdelaniu či prerozdeleniu rodinných povinností, sú faktormi vedúcimi k prehlbovaniu chudoby žien. Závažné dôsledky zanecháva aj rozdielne odmeňovanie mužov a žien alebo tzv. sklenený strop, ktorý bráni ženám zastávať manažérske či vedúce funkcie.
<P>
Presadzovanie rodovej rovnosti je akýmsi bojom proti násiliu voči ženám. Bez ohľadu na závažnosť fyzického, psychického alebo sexuálneho násilia je bezpodmienečne nutné proti jeho rôznym formám bojovať. Aj pre túto skutočnosť je zo strany vlád členských krajín EÚ i európskych inštitúcii žiaduce podporovať mechanizmy zamerané na dosiahnutie rodovej rovnosti v rôznych aspektoch sociálneho, hospodárskeho a politického života.
<SPEAKER ID="107" NAME="Ville Itälä" LANGUAGE="FI">
Samozrejme, je vhodné, aby sme na Medzinárodný deň žien rokovali o rodovej rovnosti, nestačí to však. Dôležitosť tejto otázky musí byť zreteľná aj počas všetkých ďalších dní, keď prijímame rozhodnutia. Okrem toho je nevyhnutnou súčasťou rovnosti nedotknuteľné právo človeka na vlastné telo. Toto právo sa ďalej vzťahuje na právo používať antikoncepciu, právo na umelé prerušenie tehotenstva a na dobré sexuálne zdravie. Všetky uvedené otázky zjavne boli a budú ešte dlho viditeľné v spôsobe hlasovania tohto Parlamentu. Spory však, bohužiaľ, až príliš často odrážajú postoje, ktoré podporujú podradenosť žien.
<SPEAKER ID="107" NAME="Filip Kaczmarek" LANGUAGE="PL">
Rovnosť predstavuje jednu zo základných hodnôt Európy, ktorá je jednoznačne pozitívna. Jediný problém je, že táto rovnosť sa vykladá mnohými spôsobmi. Niektoré z týchto výkladov sú extrémne a nezohľadňujú sa v nich skutočné rozdiely medzi ľuďmi. Rozličné možné výklady viedli k vzniku ideológií, ktoré sa spájajú s rovnosťou a priamo s týmto termínom súvisia. Existujú príklady z minulosti, keď došlo k zločinom, medzi ktoré patrí dokonca genocída, v mene rovnosti chápanej v osobitnom zmysle a ako doktrína. Pokiaľ ide o rovnosť mužov a žien, riziko dogmatizmu je menšie, stále sa však zastávajú príliš radikálne postoje. Rovnosť mužov a žien sa nesmie obmedziť na politické vyhlásenia a právne predpisy. Veľmi dôležité je uplatňovanie noriem založených na zásade rovnosti, a aby to bolo možné, sú potrebné zmeny v spôsobe myslenia. Musíme podnecovať a podporovať opatrenia v oblasti vzdelávania a informačné opatrenia a presadzovať osvedčené postupy. Musíme zaručiť, aby bolo povedomie o otázkach rovnosti skôr pravidlom ako výnimkou. Skutočná rovnosť musí byť súčasťou ľudí, ich postojov a ich každodenného prirodzeného správania. Rovnosť totiž nepredstavuje izolovanú hodnotu. Nemali by sme prijať žiadne potvrdenie rovnosti, ktorého formulácia by vylučovala ostatné kľúčové hodnoty, ako sú sloboda, dôstojnosť a spravodlivosť.
<SPEAKER ID="107" NAME="Jan Kozłowski" LANGUAGE="PL">
Na úvod by som chcel zablahoželať spravodajkyniam k ich správam, v ktorých upozorňujú na dôležitú otázku rovnakých práv. V jednej zo správ sa uvádza, že obmedzený prístup na trh práce z dôvodu starostlivosti o dospelé závislé osoby má viac ako 20 miliónov Európanov, predovšetkým žien. Vieme aj to, aké zložité problémy riešia rodičia, ktorí chcú zladiť výchovu detí a profesionálny život. Som presvedčený, že prijímanie konkrétnych opatrení zameraných na zosúladenie profesionálneho a rodinného života je pre sociálny a hospodársky rozvoj v Európe nesmierne dôležité. Musíme prijímať opatrenia zamerané na podporu vytvárania systémov podpory na miestnej úrovni pre rodiny, ktoré sa starajú o deti a dospelé závislé osoby, a preskúmať právne predpisy a vo väčšej miere využívať nové technológie s cieľom odstrániť prekážky pružných foriem zamestnanosti. Som presvedčený, že Európska únia by mala vyvinúť maximálne úsilie s cieľom zaručiť, aby sa v plnej miere uvoľnil obrovský potenciál jej schopných a vzdelaných občianok.
<SPEAKER ID="108" NAME="Petru Constantin Luhan" LANGUAGE="RO">
Chcel by som uvítať celý rad otázok, na ktoré upozorňuje táto správa. Bez ohľadu na výbor, v ktorom pracujeme, nám umožnila nájsť niekoľko vzájomných vzťahov, ktoré je potrebné vytvoriť, aby sme vo väčšej miere prispeli k dosahovaniu cieľov v rámci stratégie EÚ 2020. Ako ste videli, objavujú sa výzvy na prijímanie opatrení na vnútroštátnej a európskej úrovni s cieľom podporovať podnikanie žien vytvorením štruktúr na odborné vzdelávanie, profesijných štruktúr a štruktúr právneho poradenstva a uľahčovaním prístupu k verejným a súkromným finančným prostriedkom. Vítam predovšetkým potrebu rozvíjať podnikanie na miestnej a regionálnej úrovni ako hlavný zdroj vytvárania pracovných miest a hospodárskeho rozvoja. Potenciál žien z hľadiska podnikania sa využíva len vo veľmi malej miere. Preto si myslím, že je potrebné, aby sa z Európskeho sociálneho fondu a Európskeho fondu pre regionálny rozvoj podporovali činnosti, ktoré umožnia rozvoj podnikania žien. Pri prijímaní spomínaných opatrení nám určite môžu brániť kultúrne, materiálne alebo hospodárske rozdiely. Uvedené faktory však musíme zohľadniť a vypracovať rámec potrebný na ich prekonanie.
<SPEAKER ID="109" NAME="Jiří Maštálka" LANGUAGE="CS">
Boj za práva žien nepriniesol želaný výsledok ani po sto rokoch od ich prvých verejných demonštrácií. Naopak, pokiaľ ide o zavedenie rovnosti žien a mužov, súčasná kríza posúva koleso dejín o pár metrov späť. Ženy na celom svete znova vychádzajú do ulíc, rovnako ako pred sto rokmi. Sú na čele demonštrácií v Grécku, Španielsku, v Českej republike, v Belgicku a aj v krajinách severnej Afriky. EÚ sa donedávna chválila zlepšovaním situácie žien na trhu práce a zaručením vzdelania, slušnej životnej úrovne, prístupu žien k zdravotnej starostlivosti či vyšším zastúpením žien v ústavných orgánoch. Zdá sa však, že prehlbujúca sa kríza presunula uvedené oblasti na okraj záujmu Spoločenstva. Protikrízové opatrenia sú zamerané predovšetkým na mužské obyvateľstvo. Potreby žien sa považujú za druhoradé otázky. Posledných sto rokov ukázalo, čo ženy urobili pre svet a pre pokrok, koľko z nich položilo svoj život v boji za mier a koľko nových životov priviedli na svet. A to nie je málo. Svet však stále ženám niečo dlhuje. Nejde o to, aby sme im robili láskavosť, ale aby sme jasne deklarovali ich rovnaké postavenie v spoločnosti. Koniec koncov, tieto ženy nebojujú za seba, ale za lepší a ľudskejší svet.
<SPEAKER ID="109" NAME="Véronique Mathieu" LANGUAGE="FR">
Najskôr by som chcela oceniť ambicióznu a náročnú úlohu, ktorú splnila naša kolegyňa pani Nedelčevová, spravodajkyňa pre túto problematiku. Boj za rodovú rovnosť je vo všetkých našich štátoch každodenným zápasom. Naša generácia bola jedna z prvých, ktorá mala možnosť vidieť, ako ženy získali prístup k vysokým zodpovedným funkciám, predovšetkým k voleným funkciám. Preto som veľmi rada, že ženy v súčasnosti pracujú v mnohých oblastiach, ktoré boli pre ne ešte prednedávnom neprístupné. Nerovnosti však stále pretrvávajú a je ešte potrebné vynaložiť veľa úsilia. V neposlednom rade ide o neustále rozdiely v odmeňovaní a o zastúpenie žien v správnych radách veľkých spoločností. Na záver by som chcela zdôrazniť význam zaručenia prístupu všetkých žien ku kvalitnej reprodukčnej zdravotnej starostlivosti. Odkedy som začala svoju politickú kariéru, vediem kampane za prístup žien k umelému prerušeniu tehotenstva v bezpečnom lekárskom prostredí. Musia mať aj ľahký prístup k antikoncepcii. Preto presadzujem, aby bola antikoncepcia bezplatná, a to najmä v prípade maloletých osôb.
<SPEAKER ID="109" NAME="Franz Obermayr" AFFILIATION="NI">
písomne. - (DE) Snaha o presadenie kvót pre ženy ako míľnika je jednoducho populizmus. Ženy vo svojom živote v skutočnosti potrebujú reálnu slobodu voľby. Musia mať istotu, že žiadne z ich rozhodnutí nebude mať nižšiu hodnotu. Dôležitým krokom v tomto smere by bolo zavedenie delenia daní v rodine vo všetkých členských štátoch, aby sa zo založenia rodiny nestala pasca chudoby. Kvóty pre ženy v dozorných radách podporujú len ženy, ak vôbec, ktoré už majú najvyššie príjmy. Odkedy sa v Nórsku zaviedla požiadavka kvót pre ženy v správnych radách spoločností kótovaných na burze, uvedené pozície jednoducho obsadilo malé množstvo žien, ktoré zastávajú viacero funkcií v rôznych správnych radách. V odvetví obchodu sa o týchto ženách často znevažujúco hovorí ako o "zlatých sukniach", a to pre pracovnú atmosféru nie je práve najpriaznivejšie. Musíme začať v oblastiach, kde sú ženy skutočne znevýhodňované. Musíme sa pozrieť na postavenie neplatených opatrovateliek, na zamestnanie na čiastočný úväzok a na kritickú situáciu žien, ktoré ťažko pracujú, aby splnili požiadavky rodiny a kariéry.
<SPEAKER ID="110" NAME="Olga Sehnalová" LANGUAGE="CS">
Sociálna solidarita a európsky sociálny model predstavujú hodnoty, ktorými sa Európa líši od spoločností v iných častiach sveta. Je otázne, do akej miery sú tieto hodnoty udržateľné v kontexte výzvy na globálnu konkurencieschopnosť založenej na znižovaní nákladov na pracovnú silu, v kontexte zmierňovania pracovného práva, obmedzovania sociálnej ochrany pracovníkov a oslabenia úlohy štátu. Globálnu konkurencieschopnosť týmto spôsobom zrejme výrazne neposilníme. Pravdepodobnejšie je, že nezvratne narušíme sociálnu súdržnosť a v spoločnosti sa vytvoria rozdiely. Nezmýľte sa. Tieto opatrenia ženy zásadne ohrozujú. Rozdiely v odmeňovaní, rovnako ako obmedzenia prostriedkov v rozpočtoch verejného sektora majú výrazný vplyv. Z tohto hľadiska musia byť reformy systému dôchodkového zabezpečenia a systému sociálnej starostlivosti na vnútroštátnej úrovni spravodlivé pre obe pohlavia. To, že otázka európskej chudoby sa častejšie týka starších žien, nie je náhoda. Boj proti nerovnosti nepredstavuje virtuálnu realitu. Týka sa skutočných ľudí.
<SPEAKER ID="111" NAME="Jutta Steinruck" LANGUAGE="DE">
Keďže dnes v deň stého výročia Medzinárodného dňa žien rokujeme o správe pani Nedelčevovej, je najvyšší čas, aby sme konečne naplnili slová skutkami. Proti nevýhodám žien v Európe možno účinne bojovať len vtedy, ak namiesto dobrovoľných záväzkov zavedieme záväzné pravidlá. Patria medzi ne povinné kvóty pre ženy v správnych radách podnikov a na všetkých ostatných úrovniach, dôsledný boj proti neistým podmienkam zamestnávania, ktoré sa oveľa viac týkajú žien ako mužov, zlepšenie vyhliadok žien na budúce povolanie počas štúdia prostredníctvom systematického rozširovania palety ich pracovných príležitostí, zákaz finančného znevýhodnenia žien v prípade zdanenia a príjmu, zákonom stanovené prevádzkové a odvetvové plány na zabezpečenie rovnosti s cieľom podporovať ženy a pravidelné kontroly a predkladanie správ o dosiahnutom pokroku v prípade, že k nemu dôjde.
<P>
Dovoľte mi na záver povedať, že po stom výročí Medzinárodného dňa žien sa my ženy už neuspokojíme len s prázdnymi sľubmi. Chceme záväzné zákonom stanovené nariadenia a chceme, aby sa nakoniec uznal výrazný prínos práce žien k našej prosperite.
<P>
(Rokovanie bolo na chvíľu prerušené.)
