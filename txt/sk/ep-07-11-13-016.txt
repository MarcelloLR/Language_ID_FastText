<CHAPTER ID="016">
EUROMED (rozprava)
<SPEAKER ID="251" NAME="Predsedajúci">
Nasledujúcim bodom je vyhlásenie Rady a Komisie k prípravám na ministerskú konferenciu Euromed o migrácii.
<P>
Než odovzdám slovo Rade a potom Komisii, chcel by som vás požiadať, aby ste dodržiavali vymedzený čas svojho vystúpenia, pretože malé oneskorenie, ktoré sme mali, sme teraz vyrovnali. Je pravda, že predchádzajúca debata bola zaujímavá. Teoreticky, ak všetci budú dodržiavať svoj vymedzený čas, budeme na tom výborne.
<SPEAKER ID="252" NAME="José Magalhăes">
úradujúci predseda Rady. - (PT) Vážený pán predsedajúci, pán podpredseda, dámy a páni, prvá ministerská konferencia Euromed o migrácii sa bude konať v hoteli Santa Eulália v Algarve v Portugalsku v dňoch 18. a 19. novembra. Takto povedané to znie úplne obyčajne, ale nie je to tak. Podarilo sa nám usporiadať túto ministerskou konferenciu na vysokej úrovni potom, čo v novembri v roku 2005 to naše hlavy štátov a vlád označili za prioritu. To bolo takmer pred dvoma rokmi, pri príležitosti 10. výročia vrcholnej schôdzky barcelonského procesu, kedy bolo uznané, že otázky migrácie majú v rámci nášho euro-stredomorského partnerstva rastúci význam. Následne, ako si niektorí z vás určite budú pamätať, sme v Rabate a Tripolise mali príležitosť znovu potvrdiť našu spoločnú politickú agendu.
<P>
Podľa názoru Rady sme to urobili vecne a jasne. V súčasnosti sú na oboch stranách Stredozemského regiónu veľké prisťahovalecké komunity, ktoré v našich spoločnostiach hrajú významnú úlohu. Máme povinnosť dát nový impulz partnerstvu, ktoré môže existenciu týchto silných komunít využiť. Zložitosť a závažnosť problematiky prisťahovalectva znamená, že ju musia riešiť všetci, krajiny pôvodu, tranzitné krajiny aj cieľové krajiny. Rada sa domnieva, že na tejto prvej konferencii v Algarve by sa debata mala sústrediť na najnaliehavejšie otázky, a nielen na ne, a tieto otázky by sa mali preberať systematicky.
<P>
Hlavnými bodmi na programe rokovania budú oblasti priorít schválené na ministerskej schôdzke v Tampere, teda prisťahovalectvo a rozvoj, legálna migrácia a boj proti nelegálnemu prisťahovalectvu. Tieto oblasti zahŕňajú také dôležité témy, ako je rámec pre peňažné prevody prisťahovalcov, nová výzva v podobe mikroúverov, možnosti, ktoré pre legálnu migráciu vytvárame v Európskej únii a na oboch stranách Stredozemného mora, zásadná otázka bezpečnosti dokladov, ktorú v inej súvislosti pripomenul pán podpredseda Frattini - bezpečnosť cestovných dokladov je kľúčová na zabezpečenie rozvoja migračných tokov za bezpečných podmienok - a veľmi dôležitá otázka podmienok návratu tam, kde je to možné.
<P>
Domnievam sa, že prípravné práce vykonávané v minulých týždňoch môžu vyústiť do presvedčivého záveru, ktorý je dobrým znamením pre debatu v Algarve. Na oboch stranách panuje jasné odhodlanie nájsť vhodné riešenia a konkrétne opatrenia a tieto opatrenia schváliť a uplatňovať ich. V tomto ohľade Rada informuje Európsky parlament o svojom presvedčení, že na konferencii sa dohodnú konkrétne opatrenia, ktoré nám umožnia posunúť naše partnerstvá dopredu.
<P>
Dúfame, že toto úsilie povedie k zostaveniu záverečného vyhlásenia a že vzhľadom na dôkladnú prípravu s ním ministri v Algarve budú súhlasiť. Toto vyhlásenie musí jednoznačne vymedziť hlavné priority a taktiež určiť konkrétne projekty, ktoré sa v krátkom čase začnú. Domnievame sa preto, že táto iniciatíva sa rozvíja v pevnom rámci a že môže byť inšpiratívnym a významným momentom v našom euro-stredomorskom partnerstve. To je povinnosťou Rady a taktiež výsledkom, ktorý chceme dosiahnuť, a je to plne v našich silách.
<SPEAKER ID="253" NAME="Franco Frattini">
podpredseda Komisie. - Vážený pán predsedajúci, jednou z priorít EÚ a jej partnerov v rámci konferencie Euromed bude určite lepšie riadenie migrácie. Príliš veľa ľudí sa utopí a nedostatočne využívame možnosti dobre riadenej migrácie.
<P>
Na vrcholnej schôdzke v roku 2005, o ktorej práve padla zmienka, hlavy štátov a vlád Euromed prijali pracovný plán, ktorý stanoví ciele spolupráce v oblasti prisťahovalectva, sociálnej integrácie, spravodlivosti a bezpečnosti. Vďaka premyslenej iniciatíve portugalského predsedníctva ministri zodpovední za oblasť prisťahovalectva budú môcť teraz prijímať ďalšie opatrenia na ceste k hmatateľnejšej spolupráci. Konferencia sa môže stať míľnikom. Vítam, že predsedníctvo zdôrazňuje konkrétne pracovné závery konferencie, pretože naši občania chcú vidieť veľmi konkrétne výsledky.
<P>
Všetky tri témy tohto rokovania sú vyvážené a úplne v súlade s globálnym prístupom. V prvom rade legálne prisťahovalectvo: žijeme vo svete rastúcej mobility a dobre riadená migrácia je v záujme všetkých partnerov. Európska únia potrebuje prisťahovalectvo úplne v medziach zákona. Už je zrejmé, že mnohé členské štáty potrebujú pracovníkov, napríklad v oblasti poľnohospodárstva, zdravotnej starostlivosti a turistiky. Lenže Európska únia musí dokázať týchto prisťahovalcov zvládnuť a integrovať. Lepšie než v minulosti musíme vyberať potrebné kvalifikácie a pripraviť prisťahovalca na život v EÚ a ich prípadný návrat, ak tu pobývajú len dočasne alebo prichádzajú opakovane. Nie je možné vypracovať žiadnu stratégiu prisťahovalectva, kým európska politika voči integrujúcim sa prisťahovalcom, ktorí v Európskej únii žijú a pracujú, nebude úplne rešpektovať právo.
<P>
Budeme diskutovať o tom, ako využiť Európsky fond pre integráciu, ktorý sa v EÚ objavuje prvýkrát vďaka návrhu, ktorý pred rokom a pol vypracovala Komisia, a ktorý schválili Rada a Parlament. Musíme sa snažiť, aby naša Európa bola pre legálnych prisťahovalcov príťažlivejšia. Náš nedávny návrh na zavedenie európskej "modrej karty" pre vysoko kvalifikovaných prisťahovalcov je prvým príkladom a v súvislosti so zhromaždením Euromed významným krokom.
<P>
V budúcom roku budú nasledovať legislatívne návrhy, ktoré sa týkajú nekvalifikovaných a sezónnych prisťahovalcov. Návrhy na začatie diskusie na tieto témy s našimi partnermi v rámci Euromed sa mi zdajú logické a aktuálne.
<P>
Druhým bodom je migrácia a rozvoj. Aby sme úspešne zvládali prisťahovalectvo, musíme sa zabývať taktiež hlavnými príčinami migrácie, ako je hospodárska nerovnosť, nedostatok profesijných príležitostí, nestabilita, zlá verejná správa atď. V tomto úsilí je nevyhnute potrebná dobrá spolupráca s partnerskými štátmi a dôkladná znalosť situácie na mieste z hľadiska potreby pracovnej sily, nedostatku kvalifikovaných pracovníkov a požiadaviek na vytváranie schopností. Preto budú ministri rokovať s Komisiou o konkrétnych návrhoch na peňažné prevody prisťahovalcov a o tom, akým spôsobom by mohli viac prispievať k rozvoju - túto diskusiu je potrebné privítať.
<P>
Tretím diskutovaným okruhom je nelegálne prisťahovalectvo, pretože v záujme komplexného riešenia sa musíme zaoberať taktiež nelegálnou migráciou a chrániť európske vonkajšie hranice.
<P>
Našimi partnermi v rámci zhromaždenia Euromed sú cieľové štáty, tranzitné štáty a krajiny pôvodu. Mali by sme sa snažiť nadviazať spoluprácu, aby sme predišli situáciám, keď sa ľudia utopia v mori. Na konferencii Euromed budeme hovoriť s ministrami o spolupráci a prípadnej novej úlohe agentúry Frontex pri pátracích a záchranných akciách, nielen pri hliadkovaní a navracaní nelegálnych prisťahovalcov. Súčasne musíme dodržiavať svoje záväzky, pokiaľ ide o medzinárodnú ochranu a ľudské práva. Podporili by sme taký vývoj, kedy sa Frontex stane nástrojom podpory pre tretie štáty, aby im pomáhal lepšie zvládať migráciu a kontrolu hraníc v úplnom súlade s medzinárodnými záväzkami.
<P>
Na toto stretnutie ministrov sa tešíme. Prisťahovalectvo je predmetom živého záujmu nás všetkých a vyvoláva vášnivé emócie na úrovni členských štátov a na úrovni Spoločenstva. Podobné je to v našich partnerských krajinách. Jedinou cestou vpred je však len spoločný postup. Povedal by som, že samotná spolupráce už nestačí. Potrebujeme partnerstvo vychádzajúce zo spoločných cieľov a rovnosti všetkých partnerov. Potrebujeme súbory politických opatrení vrátane opatrení zameraných na zlepšenie pohybu ľudí s poctivými úmyslami, na dodržiavanie vnútroštátnych i európskych zákonov a na zvýšení miestneho tempa rastu v krajinách pôvodu.
<P>
Som presvedčený, že sa ministrom podarí vytýčiť konkrétne oblasti spolupráce. Komisia je pripravená podporiť vlastnú realizáciu a zároveň poskytnúť finančnú podporu. Zameriavame sa na podporu takej činnosti prostredníctvom programu MEDA a s využitím nástroja európskeho susedstva a partnerstva a nových tematických programov.
<SPEAKER ID="254" NAME="Francisco José Millán Mon">
v mene skupiny PPE-DE. - (ES) Vážený pán predsedajúci, toto stretnutie so stredomorskými partnermi bezpochyby vítam. Bol by som však radšej, keby sa ho zúčastnili ministri zahraničia ako na schôdzke EÚ - Afrika v Rabate. Prečo? Chcel som, aby tu zdôraznili skutočnosť, že prisťahovalectvo sa musí stať hlavnou témou v našich vzťahoch s krajinami južného Stredozemia.
<P>
Ide o susediace štáty s obrovskými rozdielmi v príjmoch. Mnohí ich príslušníci pracujú teraz na sever od oblasti Stredozemia a (ako už bolo povedané), ich presun tvorí základný problém rozvoja. Tieto štáty zažívajú výrazný nárast obyvateľov a títo obyvatelia hľadajú nový život v Európe. Na nás dolieha vplyv nelegálneho prisťahovalectva z týchto štátov, ktoré sú zasa tranzitnými štátmi pre emigrantov zo subsaharskej oblasti.
<P>
To znamená, že je nesmierne dôležité začlenenie trvalo žijúcich osôb, spojenie medzi prisťahovalectvom a rozvojom a taktiež otázka nelegálneho prisťahovalectva. Takže na stretnutí v Algarve čaká ministrov veľa práce.
<P>
O otázke prisťahovalectva sme nedávno v Parlamente diskutovali. Odkazujem na správy pána Klicha a pána Morena. Verím, že v diskusiách sa im bude venovať riadna pozornosť.
<P>
V tejto súvislosti by som rád urobil niekoľko poznámok.
<P>
Po prvé, je nutné nadviazať úzku spoluprácu s južnými krajinami s cieľom kontrolovať migračné toky a podporovať ich spôsobom, ktorý by som označil ako "pozitívna podmienenosť". Prisťahovalectvo je fenomén, ktorý sa oveľa jednoduchšie zvláda tam, kde na to existuje politická vôľa. Výsledky sa dostavia, keď sused o spoluprácu skutočne stojí.
<P>
Po druhé, veľmi aktuálne stále zostává nelegálne prisťahovalectvo. Musíme zabrániť tomu, aby nelegálni prisťahovalci prichádzali po mori; títo prisťahovalci taktiež riskujú život. Dokonca aj deti sa stávajú obeťami tých, ktorí bezohľadne zaobchádzajú s ľudskými životmi. Je potrebné vyzvať stredozemské štáty, aby podpísali a ratifikovali dva protokoly dohovoru OSN proti nadnárodnému organizovanému zločinu o obchodovaní s ľuďmi.
<P>
Po tretie, musím znovu zopakovať, že je potrebné vypracovať readmisné dohody o odovzdávaní a preberaní osôb. To sa podarilo s Ruskom, Ukrajinou a Moldavskom, tak prečo sa to po toľkých rokoch doteraz nestalo s Marokom? A čo sa deje s Alžírskom?
<P>
Prajem konferencii Euromed veľa úspechov, vážený pán predsedajúci. Dúfam, že účastníci prijmú konkrétne záväzky a zaistia pevné dohody, ktoré budú skutočne realizované a neskončia len ako rad vzájomných prianí, ktorá sa nerealizujú v praxi.
<SPEAKER ID="255" NAME="Javier Moreno Sánchez">
v mene skupiny PSE. - (ES) Vážený pán predsedajúci, pán podpredseda Komisie, vážený pán úradujúci predseda Rady, dámy a páni, vedci tvrdia, že takmer pred dvoma miliónmi rokov zmena klímy viedla k prvej rozsiahlej migrácii z Afriky do Európy. V našom čase, hoci zmena klímy s tým môže nejako súvisieť, hlavnými príčinami toho, prečo emigranti v takom veľkom počte riskujú svoj život, aby si zabezpečili lepší údel na našom kontinente, stále zostává chudoba a nedostatok slobody a príležitosti.
<P>
Ako Európania čelíme výzve urobiť z prisťahovalectva skutočnú súčasť rozvoja v krajinách pôvodu, ako aj v cieľových krajinách, a zabezpečiť, aby rozvoj prispieval ku zníženiu nelegálneho prisťahovalectva. Preto sa musíme snažiť spoločne s krajinami pôvodu a s tranzitnými krajinami dosiahnuť skutočnú mobilitu pracovnej sily s právami a povinnosťami, nie však pracovnú silu otrokov.
<P>
Dovoľte mi preto, aby som zopakoval, že na vytvorenie priestoru na súžitie medzi severom a juhom Stredozemia potrebujeme dialóg, spoluprácu a solidaritu. Preto úprimne vítame túto vrcholnú schôdzku Euromed v súlade s ministerskou konferenciou v Rabate a Tripolise. Dialóg medzi krajinami pôvodu, tranzitnými krajinami a európskymi štátmi, ktoré prijímajú prisťahovalcov, musí prebiehať na úrovni inštitúcii s cieľom zabezpečiť pevný základ pre pravé spoločenstvo založené na rozvoji.
<P>
Dámy a páni, chcem si povšimnúť rad oblastí, ktorými by sa mohla zaoberať vrcholná schôdzka. Prisťahovalci musia vstúpiť do Európy a pracovať tu v plnom súlade so zákonom. To znamená, že iniciatívy, ako je smernica o modrej karte, predstavujú potrebný krok, ale to nestačí. Je nutné posilniť to smernicou použiteľnou na prisťahovalcov s nižšou kvalifikáciou a ďalej sprievodnými opatreniami, ktoré majú zvýšiť cirkulárnu migráciu, skutočnú cirkulárnu migráciu, ktorá zabraňuje odlivu mozgov a umožňuje návrat emigrantov, ktorí môžu realizovať dôležité projekty vo svojom vlastnom štáte, kde na to budú mať vhodné sociálne a ekonomické podmienky.
<P>
Priestor Euromed musí byť priestorom prosperity, slobody a rozvoja. Musíme aj naďalej skúmať, rovnako ako to v rade týchto krajín teraz robí Španielsko, možnosť najímania a odbornej prípravy pracovníkov ešte doma zriaďovaním praktických škôl a zariadení odbornej prípravy.
<P>
Dámy a páni, vyšleme jasný odkaz prostredníctvom informačnej kampane o tom, aká je nádej na vysťahovanie a legálnu prácu v Európe, a varovanie pred zbytočnými rizikami spojenými s nelegálnou emigráciou, s cieľom zabrániť tomu, aby tisíce mladých ľudí padli do rúk mafiánov a riskovali svoj život v chatrných člnoch alebo kanoe.
<P>
Na záver by som vás chcel požiadať, aby ste na vrcholnej schôdzke venovali zvláštnu pozornosť tým najzraniteľnejším emigrantom, ženám a deťom, najmä deťom bez sprievodu.
<SPEAKER ID="256" NAME="Marco Pannella">
v mene skupiny ALDE. - (IT) Vážený pán predsedajúci, dámy a páni, o týchto veciach sa bude diskutovať na rokovaní, ktoré sa uskutoční v tomto Parlamente od 6. do 8. decembra z iniciatívy skupiny ALDE a spoločne s nadnárodnými radikálmi. Myslím, že tu potrebujeme novú cestu vpred.
<P>
Azda som trocha opovážlivý, ale osobne na vás apelujem, dámy a páni úradujúceho predsedníctva, pán komisár Frattini, aj na vás, pán predsedajúci: dbajte, aby vaše inštitúcie nepoľavili v pozornosti. Diskutovaná otázka - susedská politika, táto chvályhodná iniciatíva, bezpochyby zabŕdne do byrokracie ako už toľko iných: Lisabon, ale aj Barcelona a všetky ostatné. Pán predseda Prodi hovoril veľa, keď predstavoval politiku susedstva; hovoril o všetkom, okrem inštitúcií. Nie, problém je inde!
<P>
Povedali ste, vážený pán Frattini, že vo svojom okruhu činnosti musíme urobiť viac. To nie je tradične problém; máme dostatok najnovších informácií. Lenže na druhej strane Stredozemia je potrebné podnikanie takého druhu, aké vo svojich púštnych oblastiach dlhodobo rozvinul Izrael. Môj čas takmer vypršal, a tak vás skutočne naliehavo žiadam, aby ste vzali na vedomie dátum konania tohto rokovania a mali na pamäti, že problémom, sporným bodom, je partnerstvo, výzvou je členstvo. Európa by nevznikla, keby sa obmedzila na partnerstvo, ako niektorí v tom čase chceli. Problém je, že naša Európa má svoje obmedzenia. Sultán Hassan II upozornil na riešenie v roku 1987; sledujme ho teraz tvárou v tvár slepote Európy.
<SPEAKER ID="257" NAME="Hélène Flautre">
v mene skupiny Verts/ALE. - (FR) Vážený pán predsedajúci, ako všetci hovoria, aj tí, ktorí hovorili dnes predpoludním, prisťahovalectvo je prioritou pre Európsku úniu a pre vzťahy v rámci zhromaždenia Euromed. Je to hlavná téma pre ľudí, ktorí sú často nútení odísť z rodnej zeme zdevastovanej chudobou, postupujúcou púšťou, záplavami, vojnovými konfliktami a podobne.
<P>
Bude konferencia ministrov Euromed na túto úlohu stačiť? Nič nemôže byť menej isté. Prípravným dokumentom beznádejne chýba podstata veci. Len ťažko to prekvapí, pretože vieme, že žiadna z organizácií priamo v mieste - vrátane tých, ktoré sú každý deň skutočne konfrontované so situáciou, tvárou v tvár migrantom, ktorí sa nachádzajú v tranzitnej krajine, kde sa bezcieľne potulujú alebo riskujú život vo vodách Stredozemného mora - ani jedna z nich nie je zapojená do príprav, ani vysoký komisár pre utečencov.
<P>
Predsudky znamenajú byť slepý k právu na azyl, k nezákonnému zadržiavaniu prisťahovalcov a k dodržovaniu ich práv, či sú legálne alebo nie, alebo k neprijateľnému násiliu, ktorému sú vystavení, a to najmä ženy prisťahovalkyne, k právam menšín a ku kriminalizovaniu pomoci poskytnutej prisťahovalcom a ich rodinám. Táto slepota je úplná, ide o plnenie medzinárodných záväzkov a dohôd Únie, ktoré majú byť uplatnené alebo ratifikované: je to Ženevská konvencia pre všetky krajiny Európskej únie, je to Konvencia o ochrane práv migrujúcich pracovníkov a ich rodín.
<P>
Kam dúfame, že skutočne ideme s takouto euro-stredomorskou politikou, s takou jasnou absenciou nárokov, keď pôjde o zdieľané práva a povinnosti štátov? Čo nám hrozí? Hrozí, že sa nám zahmlí obraz starostlivo vybraných legálnych prisťahovalcov, za ktorým sa skrýva trvalé a masívne porušovanie práv všetkých ostatných. Ak sa konferencia pokúša šetriť citlivejšie duše tým, že sa vzdá skutočne ambicióznych politikov, potom urobí maximum pre to, aby bola skutočnou stratou času. Dopredu by to ospravedlnilo rozšírenie dvojstranných dohôd podobných tým, ako bola tajne podpísaná dohoda medzi Talianskom a Líbyou, ktoré porušujú zásadu upustenia od vrátenia, a to úplne beztrestne.
<P>
Ešte nie je príliš neskoro na začiatok rokovania. Pozvite vysokého komisára pre utečencov, pozvite nejakého zástupcu mimovládnych organizácií, začnite znovu s pôvodným dokumentom predloženým štátmi južného Stredozemia, ktorý je oveľa ambicióznejší, a z konferencie sa môže stať pevný a významný míľnik.
<SPEAKER ID="258" NAME="Luisa Morgantini">
v mene skupiny GUE/NGL. - (IT) Vážený pán predsedajúci, dámy a páni, nadchádzajúca konferencia ministrov Euromed je bezpochyby dôležitá, komplexná a naliehavá z pohľadu tragédií, ktorých sme každodenne svedkami na našich moriach. Myslím si však, že je škoda, že sa nezapojili žiadne nevládne organizácie, ktoré s problematikou migrácie majú skutočne veľké skúsenosti vrátane skúseností s projektmi, napríklad s projektom mikrofinancovania.
<P>
Minulý víkend sa uskutočnila schôdzka poslancov Parlamentu, vysídlených osôb, utečencov a mimovládnych organizácií v meste Volterra, ktorú sme začali listinou o práve na azyl a utečencoch, témach, ktoré podľa môjho názoru na konferencii ministrov chýbajú. Pri tejto príležitosti sme jasne stanovili rozdiel medzi utečencami a migrantmi a hájili práva oboch skupín: prvej skupiny oficiálne uznanej Ženevskou konvenciou z roku 1951 a druhej skupiny uznanej Medzinárodným dohovorom o ochrane práv migrujúcich zamestnancov a ich rodín, ktorá bola ratifikovaná, zdá sa mi, len piatimi štátmi z 37, ktoré sú zapojené do barcelonského procesu.
<P>
Preto dúfam, že Komisia a Rada sa budú snažiť zistiť, aké sú prekážky, a presadzovať ratifikáciu.
<SPEAKER ID="259" NAME="Gerard Batten">
v mene skupiny IND/DEM. - Ďakujem vám, pán predsedajúci, pán Magalhăes uviedol, že rokovanie zhromaždenia Euromed 18. až 19. novembra by bolo prvou schôdzkou o prisťahovalectve v rámci Euromed.
<P>
Nelegálne prisťahovalectvo do Európy predstavuje skutočne obrovský problém pre veľa európskych krajín a problémy pôsobia najmä krajinám, ktorých pobrežie sa nachádza poblíž severnej Afriky. Taktiež Veľká Británia má svoje špecifické problémy s prisťahovalectvom. Nelegálne - a legálne - prisťahovalectvo do Británie prebieha teraz nekontrolovane, neobmedzene a bez rozlišovania, v pravom zmysle tohto slova. Británia má obrovský problém s nelegálnym prisťahovalectvom, ale v súčasnosti najväčší problém pôsobí legálne prisťahovalectvo z Európskej únie. Miera prisťahovalectva do Británie, ak to vôbec niekto dokáže povedať, predstavuje okolo 500 000 - 600 000 ľudí ročne, pričom čistý prírastok obyvateľov je zhruba 200 000 osôb ročne, čo znamená zvýšenie počtu obyvateľov o jeden milión ľudí každých päť rokov. Británia je jednou z najhustejšie obývaných krajín sveta a Anglicko, ak ho berieme samostatne, zaujíma úplne najvyššiu priečku medzi husto obývanými krajinami. Prisťahovalectvo do Británie na tejto úrovni je jednoducho neudržateľné. Neúnosným spôsobom to zaťažuje infraštruktúru a verejné služby. Prisťahovalectvo do Británie by bolo možné regulovať prijatím niektorých základných opatrení. Žiadne z nich by však nebolo možné, kým budeme členmi EÚ, boli by nezákonné. Ak chce Británia svoje prisťahovalectvo regulovať, riešenie spočíva jednoducho v odchode z Európskej únie.
<SPEAKER ID="260" NAME="Dimitar Stoyanov v mene skupiny   -" AFFILIATION="ITS">
(BG) Naša skupina navštívila najjužnejší bod Európy - ostrov Lampedusa, kde je umiestnené imigračné stredisko. Tu sme sa stretli so skupinou ľudí, ktorých čln sa potopil a niektorí zahynuli. Hoci títo nelegálni prisťahovalci prišli o priateľov, boli v dobrej nálade a dôvodom (podľa môjho názoru) bolo to, že v Európskom spoločenstve panuje k nelegálnym prisťahovalcom príliš veľká tolerancia. Sú natoľko tolerovaní, že len čo sa dostanú na brehy Únie, majú pocit, akoby už dosiahli svoj cieľ.
<P>
Preto je potrebné zaviesť opatrenia, ktorá majú nelegálnym prisťahovalcom dať najavo skôr než sa vydajú na cestu, že nebezpečenstvo utopenia je príliš veľké. A aj keď sa prisťahovalci neutopia a dostanú sa na územie Európskej únie, musí byť jasné, že tu nezostanú.
<P>
Preto, ak sa staráme o ľudské bytosti, ktoré umierajú pri pokuse o nelegálnu imigráciu, môžeme si byť istí, že nikto také pokusy podnikať nebude.
<P>
Ďakujem vám.
<SPEAKER ID="261" NAME="Patrick Gaubert" AFFILIATION="PPE-DE">
(FR) Vážený pán predsedajúci, dámy a páni, najskôr by som chcel v krátkosti vyjadriť svoju podporu, našu podporu, pánovi komisárovi Frattinimu a zdôrazniť, že útoky vedené proti nemu v súvislosti s Rómami v Taliansku sa nesmú tolerovať.
<P>
Všetci poznáme hodnoty, ktoré komisár bráni, hodnoty spojené s obranou ľudských práv, hodnoty, ktoré sú hodnotami Európskej únie, a na základe týchto hodnôt sa vám, pán komisár, nedá nič vyčítať.
<P>
Vráťme sa teraz ku konferencii Euromed, vítam zvolanie euro-stredomorskej ministerskej konferencie o migrácii, ktorá sa má konať v Algarve, pretože bude prvá svojho druhu, prvá, ktorá sa bude zaoberať výhradne otázkou migračných pohybov v euro-stredomorskej oblasti.
<P>
Téma migračných pohybov je kľúčovou témou, na ktorú sa musí zamerať náš dialóg, naše partnerstvo a naša spolupráca so štátmi euro-stredomorského regiónu a ktorým sa zaoberali už konferencie v Rabate a Tripolise.
<P>
To je oblasť, kde členské štáty nemôžu konať samé. Ak má naša migračná politika byť účinnejšia, potrebujeme podporu a spoluprácu našich partnerských štátov, ktoré často bývajú tranzitnými krajinami alebo krajinami pôvodu.
<P>
Musíme s nimi spolupracovať s cieľom dosiahnuť zhodu v otázke návratovej politiky, zvýšiť počet readmisných dohôd a spoločne uplatňovať inteligentnú politiku spoločného rozvoja, aby štátni príslušníci z týchto krajín mohli zostať vo svojej vlasti a prispievať k jej rastu.
<P>
Otázka migračných pohybov má bezpečnostný rozmer, ale zároveň má taktiež ľudský rozmer, ktorý by nemal byť zanedbávaný. Bol by som preto rád, keby sa dodržiavali základné ľudské práva, ktoré sú jednou z tém konferencie. Dúfam, že toto stretnutie poskytne príležitosť na otvorenú a realistickú výmenu názorov, aby sme spoločne našli to najvhodnejšie riešenie pre všetkých, ktorých sa to týka.
<SPEAKER ID="262" NAME="Béatrice Patrie" AFFILIATION="PSE">
(FR) Vážený pán predsedajúci, pán minister, pán komisár, dámy a páni, taktiež som veľmi rada, že pre budúce rokovanie ministrov zahraničia zóny Euromed bola vybraná téma prisťahovalectva.
<P>
Myslím, že sa nám doteraz nepodarilo zaviesť európsku politiku prisťahovalectva. Vieme, že ide o zložitý problém, pretože to ovplyvňuje suverenitu členských štátov, a tie by nadšene uvítali veľmi prísne uplatňovanie zásad subsidiarity v tejto oblasti. Vieme taktiež, že téma prisťahovalectva, či migrácie, je problematická téma pri rokovaní s partnerskými štátmi na juh od nás, ktoré nám často vytýkajú, že tento problém riešime výlučne z hľadiska bezpečnosti. Ďakujem pánovi komisárovi Frattinimu, že k tejto otázke zaujal oveľa globálnejší prístup, ktorý zahŕňa ekonomický a sociálny rozmer spojený s migračnými pohybmi.
<P>
Legálne prisťahovalectvo a nelegálne prisťahovalectvo sú dve strany rovnakej mince a nie je možné bojovať proti nelegálnemu prisťahovalectvu, ak zároveň nevytvoríme cestu pre legalizované prisťahovalectvo v Európe. Vítam preto plán "modrá karta”, ktorý je európskou obdobou americkej zelenej karty, a mám radosť, že cesty pre legálne prisťahovalectvo odporúčané Radou očividne zohľadňujú ekonomické požiadavky Európy a súčasne napĺňajú skutočné potreby krajín Juhu.
<P>
Pokiaľ ide o vydávanie víz, domnievam sa, že Únia by mala celý proces zjednodušiť, najmä pre študentov, výskumných pracovníkov a osoby pracujúce pre občiansku spoločnosť. Domnievam sa, že readmisné dohody o odovzdávaní a prijímaní osôb, najmä s Alžírskom a Marokom, by mali zabezpečiť prísnu kontrolu návratových postupov pomocou mechanizmov, ktoré zaručujú práva migrujúcich osôb. Na záver mi dovoľte, aby som vzhľadom na novú vlnu migrácie, ktorej aktuálne čelíme, vyjadrila pevnú podporu myšlienke, že Európa nesmie využívať barcelonský proces na to, aby presunula zodpovednosť za riadenie migračných pohybov späť na hranice stredozemskej zóny, pretože nie je schopná zvládnuť tento problém na svojich vlastných hraniciach.
<SPEAKER ID="263" NAME="Cem Özdemir" AFFILIATION="Verts/ALE">
(DE) Vážený pán predsedajúci, otázka prisťahovalectva je jednou z priorít Európskej únie. Región Euromed je pre nás v tomto smere strategicky dôležitým regiónom. Konferencia ministrov Euromed o migrácii bude prvá svojho druhu, ktorá sa zameria len na túto otázku a zahrnie partnerov Euromed. Tým viac je poľutovaniahodné, že sa pred konferenciou neuskutočnili žiadne konzultácie s organizáciami občianskej spoločnosti.
<P>
Rovnako je poľutovaniahodné, že z programu rokovaní konferencie bola vylúčená otázka azylu, najmä ak si uvedomíme zúfalú situáciu utečencov v mnohých častiach južného a východného Stredozemia vzhľadom na neexistenciu príslušných právnych predpisov, ktoré by ich chránili. Žiadna z týchto krajín (ako vieme) nemá azylové zákony. Len niektoré z nich uznávajú vysokého komisára pre utečencov Organizácie spojených národov. Líbya, Sýria, Libanon a Jordánsko neratifikovali Ženevský dohovor o štatúte utečencov.
<P>
Je rovnako poľutovaniahodné, že účastníci barcelonského procesu hovoria o právach prisťahovalcov, ale mlčia, keď príde na práva nelegálnych prisťahovalcov. Skutočnosťou je, že nelegálni prisťahovalci majú taktiež práva, najmä pokiaľ ide o vymáhateľnosť miezd, prístup ku vzdelaniu pre ich deti alebo základnú zdravotnú starostlivosť, najmä pre migrujúce ženy, kde platia príslušné ochranné opatrenia.
<P>
Pokiaľ stojíme o spoluprácu v našom úsilí o boj proti nelegálnemu prisťahovalectvu, nesmieme popierať či zanedbávať jeden aspekt: dodržiavanie práv migrantov a utečencov.
<SPEAKER ID="264" NAME="Miroslav Mikolášik" AFFILIATION="PPE-DE">
(SK) Je dôležité, aby Únia, ktorá pripravuje v dňoch 18. a 19. novembra 2007 ministerskú konferenciu EUROMEDU, zaznamenala skutočnosť, že parlamentné zhromaždenie EUROMED je jedinečným miestom, kde sú zastúpení ako poslanci Európskeho parlamentu z krajín Európskej únie, tak aj členovia národných parlamentov z južného Stredozemného mora vrátane Izraela a Palestíny.
<P>
Som veľmi rád, že môžem vyvíjať činnosť politickej sekcie EUROMED, ktorá sa mi javí v kontexte barcelonského procesu ako kľúčová. Téma tohto zasadnutia EUROMEDU nemohla byť vybratá lepšie. Veď problém migrácie má mnoho naliehavých výziev, či už ide o problém rozvoja, kde je potrebné migrantom povedať o možnostiach mikroúverov a iných druhov pôžičiek, rozmeru v oblasti legálnej migrácie do krajín Európskej únie, ale aj pálčivého problému nelegálnej migrácie, ktorého riešenie je také urgentné.
<P>
Je dobré, že EÚ prehlbuje vzťahy s mnohými krajinami mediteránnej oblasti, ktoré robia zo svojej strany politické úsilie a transformačné kroky, ktoré už viedli k podpísaniu asociačných dohôd. V časti týkajúcej sa ilegálnej migrácie je treba riešiť ťaživú situáciu vznikajúcu prílivom tisícov migrantov, ktorí vítaní nie sú a prudko zhoršujú najmä bezpečnostnú situáciu na Malte, v Taliansku, ale aj v ostatných členských štátoch Európskej únie. Aj moja krajina zaznamenala príliv legálnych, ale aj nelegálnych migrantov a prihováram sa za to, aby Európska únia umožňovala príliv takých migrantov, ktorí by boli kvalifikovaní, ktorí, ako povedal pán komisár Frattini, v poľnohospodárstve, turizme, zdravotníctve by boli prínosom pre Európsku úniu, aby boli už kvalifikovaní, keď budeme súhlasiť s ich príjmom, ale tí nekvalifikovaní by mali byť zásadne neprijímaní a verím, že aj systém modrej karty bude tento problém účinne riešiť.
<SPEAKER ID="266" NAME="Hubert Pirker" AFFILIATION="PPE-DE">
(DE) Vážená pani predsedajúca, pán podpredseda Komisie, pán úradujúci predseda, otázka migrácie nám veľmi jasne ukazuje, ako blízko je to z Afriky do Európy. To, čo sa deje v Afrike, priamo ovplyvňuje Európu.
<P>
Migračné toky z krízových oblastí smerom na juh Stredozemného mora končia v stredozemských krajinách južnej Európy, čo pochopiteľne znamená, že priamo ovplyvňujú Európu ako celok.
<P>
Afrika je kontinent s veľkým množstvom talentovaných ľudí. My sami a Afrika musíme dôvtipne využiť tento potenciál na území Afriky i v prospech Afriky. Toto partnerstvo, o ktoré sa s Afrikou snažíme, ponúka obrovskú príležitosť. Ponuka prichádzajúca z Európskej únie je veľmi zaujímavá a náročná. Zahŕňa pomoc ku svojpomoci v oblasti bezpečnosti, obchodu a riadnej správy až po stabilizačné programy, rovnako pomoc v boji s kriminalitou a pri zabezpečovaní odbornej prípravy a vytváraní pracovných miest, ponuku mikroúverov a informačné kampane o možnostiach legálnych foriem migrácie a všetkých dôsledkoch nelegálnej migrácie a opatrení, ako proti nej bojovať.
<P>
Lenže na budúcej vrcholnej schôdzke musí Európska únia vzniesť takéto požiadavky. Jednou z týchto požiadaviek musí byť požiadavka na uzatvorenie readmisných dohôd so všetkými štátmi v južnom Stredozemí, ešte než spustíme všetky svoje akčné programy, keďže všetky tieto aspekty na seba vzájomne pôsobia a keďže chceme partnerstvo.
<P>
Súhlasím s pánom komisárom Frattinim, keď hovorí, že v súčasnosti hovoríme o partnerstve, nielen o spolupráci; ide o partnerstvo a o ponuku komplexných súborov opatrení. Európsky parlament je na to pripravený, Komisia aj Parlament vyjadrujú svoju podporu a je potrebné vyzvať Afriku, aby využila tieto ponuky v záujme stabilizácie severnej Afriky, ako aj v záujme bezpečnosti občanov EÚ.
<SPEAKER ID="267" NAME="Zuzana Roithová" AFFILIATION="PPE-DE">
(CS) Komisia a Parlament už dali zelenú proaktívnej imigračnej a hlavne spoločnej politike, aj keď to nie je populárne. Pre starnúcu bohatú Európu je však imigrácia realitou. Vieme, že nelegálna forma znižuje až o 20 % HDP radu krajín, a pritom ich hospodársky rast limituje ubúdanie kvalifikovaných pracovníkov. Dozrel čas posilniť medzinárodnú koordináciu a dohodnúť spoločné racionálne pravidlá.
<P>
Verím, že ministerská konferencia EUROMED na budúci týždeň v Algarve tomu pôjde naproti a nielen prerokuje, ale zhodne sa na spoločných krokoch na zvládnutie migrácie a navrhne opatrenie na zmiernenie vplyvu pre tranzitné štáty. Potrebujeme prerokovať medzinárodné záväzky s tretími štátmi, ktoré by ochránili životy migrantov riskujúcich úteky cez more.
<P>
Postavenie štátov Stredozemia, ktoré ako tranzitné čelia neprimeranému náporu imigrantov do EÚ, je vážnym orieškom a vyžaduje špecifické opatrenia. Zdôrazňujem tu, že nadchádzajúca konferencia môže počítať s tým, že to berieme veľmi vážne ako našu spoločnú starosť o dôstojné retenčné miesta pre imigrantov z tretích štátov rovnako ako boj proti javom, ktoré masovú migráciu vyvolávajú. Musíme ochrániť životy a dôstojnosť migrantov.
<P>
Uvítala by som, keby EUROMED taktiež zreteľne vyjadril, že modré karty na reguláciu kvalifikovaných imigrantov nie sú hrozbou pre Európanov, ale naopak príležitosťou, ktorú nám ponúka globalizácia. Odpor odborovej centrály proti modrým kartám je nezodpovedné, populistické až xenofóbne gesto. Nie legálna, ale nelegálna migrácia je príčinou dumpingu na európskom trhu práce.
<P>
Komisár Frattini chce, aby Európa bola magnetom pre kvalifikovaných zamestnancov. Budeme sa o nich preťahovať s americkým kontinentom, kam ich smeruje ročne 55 %, do Európy je to dnes len 5 %. Som presvedčená, že to je správna stratégia zodpovedajúca postaveniu EÚ v globalizovanom prostredí. Legálna migrácia je spojitá nádoba s tou nelegálnou. Úspešnosť dôslednej, bezpečnej migračnej a spoločnej politiky bude testom dospelosti EÚ.
<SPEAKER ID="268" NAME="José Magalhăes">
úradujúci predseda Rady. - (PT) Vážená pani predsedajúca, pán podpredseda, dámy a páni, Rada si z tejto rozpravy odnesie pevné presvedčenie, že euro-stredomorské partnerstvo je nutné rozvíjať a upevňoval a že je dobré usporiadať ministerskú konferenciu v Santa Eulália. Táto spolupráca, toto partnerstvo - ktoré je novým slovom a koncepciou - musí byť založené na konkrétnych projektoch, aby mohlo uspieť. Je na to veľa dobrých dôvodov a poslanci tohto parlamentu veľmi pôsobivo pripomenuli rad dramatických situáciu, čo vyžaduje, aby sme zmenili status quo. To sa stane len vtedy, keď budeme rokovať z dlhodobého hľadiska a rýchlo.
<P>
Máme celkovú víziu, globálny prístup, akčné plány a ambiciózne legislatívne návrhy, ako tu dnes uviedol pán podpredseda Frattini. Pokiaľ ide o projekty, musíme podnikať konkrétne kroky, najmä v troch zmienených oblastiach. Najskôr v oblasti migrácie a rozvoja musíme prijať opatrenia na rozvinutie konkrétnych akcií. Práve to plánuje ministerská konferencia v oblasti prevodu peňazí a mikroúverov. Preto budeme musieť zorganizovať stretnutie všetkých subjektov (o tom nemôžu rozhodnúť poslanci, Komisia ani Rada), ako sú banky, Svetová banka, Európska investičná banka, združenie prisťahovalcov a občianska spoločnosť, aby našli konkrétne spôsoby, ako podporiť využívanie finančných služieb a zvýšiť ich efektivitu, najmä využitím alternatívnych metód prevodu peňazí a využitím nových technológií, ktoré nám taktiež môžu pomôcť skutočne dosiahnuť ciele. Určite pre nás nebude problém založiť webové stránky stredozemského regiónu, kde budú uvedené úplné informácie o prevodoch peňazí vrátane nákladov s cieľom povzbudiť hospodársku súťaž a znížiť tieto náklady, čo je hlavným cieľom, ktorý nás spája s našimi partnermi.
<P>
Pokiaľ ide o legálnu migráciu, v tejto oblasti taktiež potrebujeme konkrétne iniciatívy. Chceli by sme zriadiť pracovnú skupinu, v ktorej budú zastúpení partneri Euromed a ďalší sociálni partneri a ktorá by sa hlbšie zaoberala situáciou pracovnej sily a potrebami trhov práce, zabezpečovala odbornú prípravu migrujúcich pracovníkov ešte než sa vydajú na cestu, skúmala možnosť sprístupnenia portálu Európskej únie v oblasti migrácie a zamestnanosti všetkým partnerom Euromed a zriaďovala poradenské a informačné strediská poskytujúce pomoc pri hľadaní pracovného miesta v štátoch Euromed, pochopiteľne v súlade s vnútroštátnymi právomocami v tejto oblasti.
<P>
Potrebujeme taktiež konkrétne projekty pre oblasť nelegálnej migrácie. Uvedomujeme si, že mnohí partneri zhromaždenia Euromed sú pre migračné toky zároveň krajinami cieľovými a tranzitnými, a je teda dôležité, aby sme posilňovali právomoci inštitúcii v oblasti boja s nelegálnou migráciou. Preto musíme taktiež pripravovať zvláštne akcie ako napríklad: po prvé, mali by sme zaistiť bezpečnosť dokladov, pretože len to umožní správne identifikovať osoby a toky, väčšiu dôveru a jednoduchší pohyb; po druhé, mali by sme zabezpečiť prístup partnerov Euromed ku kurzom odbornej prípravy Frontex, aby zlepšili svoje know-how v oblasti boja s nelegálnou migráciou v súlade s medzinárodnými nástrojmi, ktorými sme viazaní, najmä nástrojmi námorného pátrania a záchrany. To by mohlo byť počiatočným konkrétnym krokom smerom k zapojeniu do spoločných akcií koordinovaných agentúrou Frontex. Potrebujeme taktiež iniciatívy v oblasti dobrovoľného návratu a v oblasti odovzdávania a preberania osôb. Bola by užitočná otvorená diskusia na túto tému, aby sme posúdili informačné kampane, procesy identifikácie, priebeh asistovaného dobrovoľného návratu a rokovania o readmisných dohodách s krajinami pôvodu. Tieto a mnohé ďalšie body sa budú riešiť v Santa Eulália v Algarve.
<P>
Vážená pani predsedajúca, dámy a páni, existuje veľa rôznych názorov, ale jedna vec je úplne istá, a ja si z tejto rozpravy odnášam nasledujúci dojem: k tejto ceste dialógu a účinného partnerstva neexistuje žiadna alternatíva. Je to jediná cesta ako zmeniť status quo a všetci sa úplne zhodneme na tom, že zmena súčasného stavu je nevyhnutne potrebná. Santa Eulália by v tomto ohľade mohla byť veľmi dôležitým krokom.
<SPEAKER ID="269" NAME="Franco Frattini">
podpredseda Komisie. - (IT) Vážená pani predsedajúca, dámy a páni, táto rozprava vyniesla do popredia rad praktických podnetov i niektoré zaujímavé myšlienky.
<P>
Domnievam sa, že jedným z aspektov strategickej politiky je prechod od spolupráce ku skutočnému partnerstvu, pričom konečným cieľom je členstvo v skutočnom euro-stredomorskom spoločnom priestore. Myšlienka pána Pannellu je veľmi zaujímavá a bezpochyby taká stratégia vyžaduje z našej strany dlhodobú úvahu. Jednotný euro-stredomorský priestor bude existovať len vtedy, ak bude existovať pocit spolupatričnosti, ktorý nás podnecuje k práci na spoločnom cieli, ktorý sa práve vymedzuje. Museli sme najskôr získať súhlas všetkých 27 členských štátov; teraz vedieme konzultácie s našimi partnermi na južnom pobreží. Cesta vpred je zmapovaná.
<P>
Druhá veľmi praktická myšlienka, ktorú na rokovaní Euromed určite spomeniem, je výzva všetkým účastníkom, aby sa snažili primäť svoje vlády, aby ratifikovali existujúce medzinárodné dohovory. Než si začneme vymýšľať akékoľvek nové pravidlá, nezabúdajme, že veľmi málo štátov ratifikovalo a uplatnilo niektoré nesmierne dôležité medzinárodné dohovory. Mám na mysli, okrem iného, dohovor o opatreniach proti obchodovaniu s ľuďmi. Ak existuje jediná téma, o ktorej musí byť bezodkladne ratifikovaná dohoda, je to medzinárodné pašovanie ľudí a obchod s ľuďmi.
<P>
Tretia myšlienka pochádza od pána Gauberta, ktorému som zvlášť vďačný, pretože zdôraznil humanitárny rozmer tejto hlavnej rozpravy. Nehovoríme tu o zákonoch alebo o byrokratických záležitostiach, hovoríme o ženách, mužoch a deťoch, ktorí (ako tu už zaznelo) riskujú život a často oň prichádzajú. Je to teda vec solidarity. Domnievam sa, že prejavovať solidaritu s ľuďmi, ktorí trpia, je tým hlavným, na čom záleží pri budovaní vzťahu založenom výlučne na rovných právach pre našich partnerov.
<P>
Štvrtou myšlienkou, ktorú si z tejto rozpravy odnesiem, je ako postupovať vpred, bez obalu povedané, od záverečných dokumentov k hmatateľnému opatreniu. Vypracovali sme rad dokumentov, a je pravda, začali sme niektoré dôležité praktické iniciatívy. Z tejto praktickej činnosti musíme teraz vychádzať, napríklad pri rozhodovaní ako najlepšie využiť fondy rozvojovej pomoci. Ak v Európskej únii máme k dispozícii fondy na podporu miestneho rozvoja, musíme byť zároveň schopní určiť, ako ich najlepšie využiť. Ako už niekto povedal, musíme napríklad vedieť, ak dávať pozitívne podnety tým partnerom, tým krajinám, ktoré aktívne spolupracujú na našej spoločnej stratégií.
<P>
Vzhľadom na to, že existuje spoločná stratégia, známa od Barcelony ako euro-stredomorská stratégia, a vzhľadom na to, že niektoré štáty ju realizujú vo väčšej miere ako iné, myslím si, že by sa týmto krajinám mal poskytnúť podnet, určité kladné uznanie. To je napríklad podľa môjho názoru zmysluplný spôsob ak odstrániť korupciu. Korupcia je jednou z hlavných príčin nelegálneho prisťahovalectva. Keby v krajinách pôvodu neexistovala taká veľká korupcia a keby nebolo toľko korupcie v tranzitných krajinách, mnoho pašerákov ľudí by sa na ceste do Európy zastavilo a existovala by väčšia spolupráca; ale to je len jeden príklad.
<P>
Napokon je tu otázka zaujatia hodnoverného, pevného postoja k nezákonnému konaniu. Pán Magalhăes túto vec zdôraznil a ja úplne súhlasím: nebudeme mať žiadnu dôveryhodnosť, kým nedáme jasne najavo, že nezákonné konanie sa nevypláca ani netoleruje. V tomto musíme postupovať priezračne čisto. Niektorí sa v tejto súvislosti dotkli otázky readmisných dohôd. Readmisné dohody dodávajú našej politike na dôveryhodnosti, pretože ľudia, ktorí podľa našich zákonov nemôžu zostať, musia byť vrátení tak, že sa súčasne v plnej miere dodržia ich individuálne práva.
<P>
Je tu však politické hľadisko: krajiny pôvodu, ktoré preberajú svojich spoluobčanov späť, nemôžu fungovať ako stráž hraníc Európskej únie. Hovorím to celkom bez obalu: nie sú ochotní s nami spolupracovať len z dôvodu bezpečnosti.
<P>
Z tohto dôvodu sa jedna téma, ktorú na tejto konferencii predložím, týka využitia našej vízovej politiky a pohybu osôb ako politického podnetu pre tieto krajiny, ide napríklad o väčšiu mobilitu študentov a obchodníkov. Využime teda vízové politiky Európy na to, aby sme zjednodušili slobodu pohybu a vyslali tak jasný politický signál štátom, s ktorými usilujeme o uzatvorenie readmisných dohôd. To sme urobili v prípade krajín Západného Balkánu a domnievam sa, že už nadišiel čas, aby sme o rovnakom celkovom prístupe uvažovali pre oblasť Stredozemia.
<SPEAKER ID="270" NAME="Predsedajúca">
Rozprava je ukončená.
