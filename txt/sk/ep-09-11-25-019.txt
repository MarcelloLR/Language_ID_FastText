<CHAPTER ID="019">
Dovoz mäsa pochádzajúceho z tretích krajín (rozprava) 
<SPEAKER ID="465" NAME="Predsedajúca">
Ďalším bodom programu je vyhlásenie Komisie o dovoze mäsa pochádzajúceho z tretích krajín.
<SPEAKER ID="466" NAME="Androulla Vassiliou" LANGUAGE="EL">
Vážená pani predsedajúca, keďže táto otázka je veľmi dôležitá a má viacero aspektov, ospravedlňujem sa, že moje vyhlásenie bude v záujme lepšieho pochopenia trochu obšírnejšie.
<P>
Komisia zaviedla na dovoz mäsa pochádzajúceho z tretích krajín rozsiahly súbor požiadaviek EÚ týkajúcich sa zdravia zvierat a verejného zdravia.
<P>
EÚ už niekoľko rokov uplatňuje veľmi účinnú dovozovú politiku, ktorá berie do úvahy nové vedecké poznatky a aktuálnu situáciu, pokiaľ ide o choroby v tretích krajinách. Dôsledne sleduje najmä slintačku a krívačku v exportujúcich tretích krajinách, pretože, ako viete, táto choroba, ktorá môže spôsobiť vážne hospodárske škody, sa v EÚ nevyskytuje. Na úrovni Svetovej organizácie pre zdravie zvierat boli stanovené veľmi podrobné normy a požiadavky, ktoré majú za cieľ predchádzať šíreniu slintačky a krívačky.
<P>
Dohoda Svetovej obchodnej organizácie o sanitárnych a fytosanitárnych opatreniach pripúšťa, že to, že krajiny môžu používať rozdielne normy a rozdielne metódy kontroly výrobkov, ešte neznamená zvýšené riziko pre verejné zdravie a zdravie zvierat. EÚ nemôže tretím krajinám vnútiť presnú kópiu svojich vnútorných legislatívnych opatrení, tak ako ani tretie krajiny, do ktorých vyvážame, nemôžu vnútiť dodržiavanie svojich vnútroštátnych pravidiel nám. Požadovať môžeme len to, aby ich opatrenia mali rovnaký účinok ako tie naše.
<P>
Dovoľte mi uviesť ako príklad vysledovateľnosť. V EÚ máme veľmi prísne predpisy týkajúce sa individuálnej identifikácie a vysledovateľnosti dobytka. V prípade prepuknutia choroby nám naše predpisy umožňujú vystopovať pravdepodobne nakazené zvieratá a obmedziť tak šírenie choroby. Okrem toho nám naše predpisy umožňujú vystopovať a sledovať potraviny a krmivo počas všetkých štádií výroby a distribúcie z farmy až na stôl. Na druhej strane, pravidlá o vysledovateľnosti týkajúce sa tretích krajín, ktoré dovážajú do EÚ, majú za cieľ iba zabezpečenie toho, aby dovážané mäso nepredstavovalo pre EÚ neprijateľné riziká. Preto je rozsah týchto predpisov oveľa obmedzenejší, než je rozsah predpisov platných v EÚ.
<P>
Chcela by som tiež zdôrazniť skutočnosť, že opatrenia týkajúce sa vysledovateľnosti dobytka v EÚ boli prijaté najmä ako reakcia na krízu BSE, ktorá, ako vieme, spôsobila dramatický pokles spotrebiteľskej dôvery a značný rozvrat vnútorného trhu, pokiaľ ide o obchod s hovädzím mäsom.
<P>
Dovoľte mi, aby som teraz využila túto príležitosť a podrobnejšie vysvetlila mimoriadne účinný súbor opatrení na zníženie rizika, ktoré sme zaviedli na dovoz hovädzieho mäsa a ktoré zaručujú najvyššiu možnú úroveň ochrany obyvateľov EÚ a zdravia zvierat, pričom berú do úvahy normy Svetovej organizácie pre zdravie zvierat (OIE) a sú plne v súlade so zásadami dohody SPS. Tieto opatrenia môžeme zaradiť do piatich hlavných úrovní ochrany. Sú natoľko komplexné, že len 12 krajín mimo Európy dokáže splniť všetky tieto požiadavky, a preto dovážame hovädzie mäso iba z týchto niekoľkých krajín.
<P>
Po prvé, dovoz hovädzieho mäsa je povolený len z tretích krajín alebo z určitých častí týchto krajín, ktoré dostali špeciálne povolenie od inšpektorov Komisie po preverení kompetentnosti ich veterinárnych orgánov a všeobecnej situácie v oblasti zdravia zvierat. Po druhé, OIE a EÚ musia potvrdiť, že na území pôvodu hovädzieho dobytka sa nevyskytuje slintačka a krívačka. Po tretie, krajiny vyvážajúce hovädzie mäso musia mať schválený plán kontrol na špecifické zvyškové množstvá veterinárnych liekov, rastových stimulátorov a liekov na zvyšovanie výkonnosti, ktorých používanie u zvierat, z ktorých sa vyrábajú potraviny, je v EÚ obmedzené alebo zakázané. Po štvrté, všetok dovoz čerstvého mäsa musí pochádzať zo schváleného bitúnku, ktorý bol vybraný a zaradený do zoznamu špeciálne na tento účel. Po piate, máme presné podmienky týkajúce sa výroby a skladovania mäsa.
<P>
Máme aj dodatočný stupeň ochrany, ktorý spočíva v tom, že povoľujeme dovoz nevykosteného mäsa iba z Austrálie, Kanady, Čile, Nového Zélandu a zo Spojených štátov. Ďalších sedem autorizovaných krajín môže do Európskej únie vyvážať iba vykostené a vyzreté hovädzie mäso bez drobov. Tento postup zabezpečuje inaktiváciu vírusu slintačky a krívačky, pokiaľ by bol prítomný napriek všetkým predchádzajúcim opatreniam, ktoré som spomenula, a poskytuje teda dodatočnú ochranu. Zásielky mäsa určeného pre trh EÚ musia mať certifikát oficiálneho veterinára, ktorý poskytne záruku, že všetky vyššie spomenuté podmienky boli úplne splnené.
<P>
Keď príde zásielka mäsa do EÚ, oficiálne veterinárne služby členských štátov vykonajú kontroly na hraničných inšpekčných miestach. Všetko dovezené mäso musí prejsť povinnou veterinárnou kontrolou na hraniciach EÚ. Hraničné inšpekčné stanice musia vykonať kontrolu dokumentov, totožnosti a fyzickú kontrolu. Kontrole dokumentov a totožnosti na hraničných inšpekčných staniciach podlieha 100 % dovezeného mäsa. Okrem toho sa vykonáva fyzická veterinárna kontrola minimálne na 20 % zásielok dovážaného mäsa. Navyše máme aj dodatočnú úroveň ochrany v súvislosti so zákazom kŕmenia zvierat pomyjami alebo odpadom zo stravovania v celej EÚ. Toto opatrenie zaručuje, že náchylné druhy zvierat v EÚ nebudú vystavené vírusu slintačky a krívačky, ak by sa dostal do EÚ napriek všetkým predchádzajúcim opatreniam, ktoré som spomenula.
<P>
Všetky opatrenia, o ktorých som hovorila, sú plne zosúladené. V roku 2006 Európsky úrad pre bezpečnosť potravín (EFSA) uznal, že tieto opatrenia sú veľmi účinné pri znižovaní rizika zanesenia slintačky a krívačky do EÚ. Úrad EFSA vo svojom stanovisku uviedol, že EÚ má zavedený prepracovaný systém kontroly dovozu a že táto snaha je veľmi účinná, pokiaľ ide o legálny obchod s mäsom a mäsovými výrobkami.
<P>
Tým sa dostávam k ďalšiemu bodu. Od 70. rokov minulého storočia, keď sme zharmonizovali veterinárne podmienky dovozu, sa v EÚ ani raz nevyskytlo prepuknutie slintačky a krívačky prostredníctvom legálneho dovozu mäsa. Zaiste vám nemusím pripomínať, že prepuknutie slintačky a krívačky v Spojenom kráľovstve v roku 2001 bolo zapríčinené nelegálnym dovozom mäsa - najpravdepodobnejšie z Ázie - a nelegálnym využívaním kŕmenia pomyjami. Preto som presvedčená, že by sme mali sústrediť naše úsilie na skutočné riziká a zamerať sa na nelegálny dovoz alebo dovoz súkromnými osobami, a nie snažiť sa nadmerne regulovať legálny dovoz. Pokiaľ ide o túto vec, dúfam, že ste všetci videli plagáty na letiskách EÚ a iných miestach vstupu do EÚ vysvetľujúce cestujúcim pravidlá týkajúce sa dovozu výrobkov živočíšneho pôvodu.
<P>
Viem, že niektorí z vás vyjadrili obavy, pokiaľ ide o dovoz hovädzieho mäsa z Brazílie. Chcela by som vám pripomenúť, že v januári minulého roku boli stanovené dodatočné podmienky na dovoz brazílskeho hovädzieho mäsa. Tieto podmienky popri všetkých požiadavkách, ktoré som už spomenula, zahŕňajú aj to, že hospodárstvo, z ktorého mäso pochádza, musí byť preverené a schválené brazílskymi orgánmi. Brazílske orgány teraz tiež vyžadujú individuálnu identifikáciu a registráciu v databáze hovädzieho dobytka, ktorého mäso je určené na trh EÚ. Tieto zvieratá predstavujú menej ako 1,5 % celkového stavu brazílskeho hovädzieho dobytka, čo predstavuje asi 2,9 milióna kusov zvierat v schválených prevádzkach. V dôsledku toho brazílske orgány prehodnotili prevádzky, ktoré chcú vyrábať hovädzie mäso na vývoz do EÚ. Z celkového počtu viac ako 10 000 prevádzok spôsobilých na vývoz v novembri 2007 je v súčasnosti schválených iba 1 708 poľnohospodárskych podnikov. V dôsledku toho sa dramaticky znížil dovoz brazílskeho hovädzieho mäsa do EÚ. Začiatkom roku 2009 boli počas inšpekcie Komisie zistené niektoré nedostatky a brazílske orgány plne spolupracovali pri odstránení týchto nedostatkov. V každom prípade, celkové výsledky kontroly neposkytli dôvod na akékoľvek ďalšie obmedzenie dovozu hovädzieho mäsa z Brazílie. Za daných okolností by zavedenie ďalších obmedzení na dovoz hovädzieho mäsa z Brazílie mohlo byť interpretované ako protekcionizmus a mohlo by viesť k vzneseniu námietky voči našim opatreniam v Svetovej obchodnej organizácii.
<P>
Musíme tiež pamätať na to, že EÚ bude musieť z času na čas čeliť problémom v oblasti zdravia zvierat alebo potravinovej bezpečnosti a my trváme na tom, aby tretie krajiny na tieto problémy reagovali vhodným spôsobom. Mali by sme teda ísť príkladom a dodržiavať pravidlá stanovené pre medzinárodný obchod.
<P>
Na záver by som chcela ubezpečiť Parlament, že Komisia sa bude aj naďalej zameriavať na nelegálny dovoz, ktorý predstavuje podľa našich prísnych noriem najväčšie riziko. Komisia si tiež naďalej zachová súčasný primeraný postoj voči dovozu hovädzieho mäsa z tretích krajín vrátane Brazílie. Tieto opatrenia nám zabezpečia vysokú úroveň ochrany verejného zdravia a zdravia zvierat v EÚ a tiež to, že EÚ si zachová bezúhonnosť na medzinárodnej úrovni.
<SPEAKER ID="468" NAME="Esther Herranz García" LANGUAGE="ES">
Vážená pani predsedajúca, Európska únia vyžaduje od výrobcov Spoločenstva plnenie najprísnejších noriem na svete, pokiaľ ide o potravinovú bezpečnosť, zdravie, životné podmienky zvierat a životné prostredie. Európski chovatelia dobytka musia splniť tieto normy, aby splnili nevyhnutnú podmienku na získanie podpory EÚ. Pre veľkú väčšinu z nich táto podpora nekompenzuje zvýšenú záťaž a poľnohospodárske podniky sa zatvárajú znepokojujúcim tempom. Tento proces bude pokračovať, ak nebudú prijaté vhodné opatrenia.
<P>
Pozrime sa však bližšie na tento problém. Narastajúci deficit v európskej výrobe sa prirodzene pokrýva dovozom z tretích krajín, hlavne z Brazílie. Vzhľadom na tlak Spoločenstva na chovateľov dobytka by bolo úplne nečestné, keby sme povolili vstup na trh Spoločenstva zásielkam mäsa, ktoré nespĺňajú minimálne požiadavky dohodnuté medzi EÚ a tretími krajinami.
<P>
Chcela by som tiež zdôrazniť skutočnosť, že tieto požiadavky sú nižšie ako požiadavky, ktoré musia spĺňať naši poľnohospodári, pretože sa zdá, že požadovanie presne takých istých noriem od dovozcov z tretích krajín by bolo proti pravidlám Svetovej obchodnej organizácie (WTO). Vzhľadom na to, že WTO nám bráni požadovať od dovozcov splnenie rovnakých noriem, ako musia spĺňať európski chovatelia dobytka, musí Komisia prinajmenšom zabezpečiť to, aby všetko mäso, ktoré sa dováža spoza hraníc Spoločenstva, pochádzalo z poľnohospodárskych podnikov, ktoré prešli dostatočnými kontrolami. Nemá význam, aby sme sa bránili dovozu z krajín, ako je Brazília, keďže je potrebné pokryť dopyt Spoločenstva. To nás však neoprávňuje na to, aby sme zatvárali oči a pozerali sa iným smerom, keď Potravinový a veterinárny úrad (FVO) EÚ počas svojich pravidelných inšpekcií zistí nejaké nezrovnalosti.
<P>
Chcela by som vedieť, prečo Komisia tak ochotne zľahčuje tieto nezrovnalosti, keďže úrad FVO pri svojej poslednej misii v Brazílii potvrdil, že niektoré orgány vydávajúce potvrdenia nespĺňajú potrebné inšpekčné normy. FVO našiel tiež obrovské nedostatky v systéme sledovateľnosti, ktorý používa Brazília a odhalil problémy pri mnohých zásielkach prepravovaných do Európskej únie, ktoré nemali potrebné certifikáty.
<P>
Ako môžeme vzhľadom na tieto informácie zaručiť, že 1 500 brazílskych poľnohospodárskych podnikov bude plniť dohodnuté požiadavky?
<SPEAKER ID="469" NAME="Alan Kelly">
v mene skupiny S&D. - Vážená pani predsedajúca, keď ide o otázku dovozu mäsa, musíme sa v Európe donútiť k určeniu zásad, pomocou ktorých budeme tvoriť relevantnú politiku, a musíme mať prísny, ale spravodlivý systém predpisov.
<P>
Tieto zásady musia byť založené na bezpečnosti a dôvere spotrebiteľov, ochrane životného prostredia a - predovšetkým - spravodlivých podmienkach pre výrobcov mäsa. V súčasnosti je systém nastavený tak, že je neuveriteľne nespravodlivý ako k poľnohospodárom, tak aj k spotrebiteľom. Nútime našich poľnohospodárov, aby vykonávali množstvo časovo náročných a nákladných postupov, a potom dovolíme, aby im konkurovali lacnejšie mäsové výrobky z krajín mimo EÚ, čoho je Brazília skvelým príkladom. FVO k tomuto všetkému poskytol množstvo dôkazov.
<P>
Táto situácia je jednoducho neudržateľná. Postupy poľnohospodárskych podnikov v Brazílii v mnohých prípadoch jednoducho nedosahujú štandard, na ktorý sú zvyknutí a ktorý akceptujú európski spotrebitelia. Ak si nedáme pozor, stimuly na výrobu vysoko kvalitného, bezpečného mäsa sa stratia, pretože dovolíme, aby výrobky nízkej kvality podkopali ceny a príjmy poľnohospodárov. Taktiež, prirodzene, vzhľadom na prepojenosť potravinového reťazca, len čo sa mäso dostane do systému, rozptýli sa v širokej škále výrobkov a stane sa nevysledovateľným. Je to spravodlivé voči európskym spotrebiteľom?
<P>
Trestáme výrobcov hovädzieho mäsa v celej Európe, táto situácia nemôže pokračovať ani pre nich, ani pre spotrebiteľov. Neveria tomu, že sa nad novými opatreniami, ktoré boli zavedené nedávno, v skutočnosti uvažuje. Existuje veľa prípadov, keď sa dobytok chová a prechádza cez schválené poľnohospodárske podniky, a pritom v skutočnosti z týchto podnikov nepochádza.
<P>
Vážená pani komisárka, ja v žiadnom prípade nepodporujem protekcionizmus, ale nadišiel čas konať. Nemôžeme len tak stáť bokom a dovoliť, aby tieto praktiky pokračovali. Je to jednoducho nespravodlivé. Je to nespravodlivé voči európskym spotrebiteľom a je to nespravodlivé voči výrobcom v Európe, ktorí sú nútení zavádzať postupy, ktoré pritom výrobcovia v Brazílii neuznávajú a nevykonávajú.
<SPEAKER ID="470" NAME="George Lyon">
v mene skupiny ALDE. - Vážená pani predsedajúca, chcel by som poďakovať pani komisárke za jej vyhlásenie, v ktorom vysvetlila, že súbor ochranných opatrení je vytvorený na to, aby sa zabezpečilo, že dovoz z tretích krajín bude spĺňať čo možno najprísnejšie normy. Chcem sa teraz zamerať na správu FVO z Brazílie. Riadne systémy sledovateľnosti a vybrané prevádzky v Brazílii tvoria základ opatrení, ktorých zavedenie požadovala EÚ s cieľom predísť akémukoľvek ohrozeniu alebo riziku, že sa kontaminované mäsové výrobky dovezú z tejto krajiny do EÚ. Sú nevyhnutné na poskytnutie záruky spotrebiteľom, poľnohospodárom a daňovým poplatníkom EÚ, že im nehrozí žiadne riziko.
<P>
Nezabúdajme, že slintačka a krívačka je v Brazílii stále vážnym problémom. Napriek tomu však správa FVO Komisie zdôraznila dlhý zoznam nedostatkov. 50 % skontrolovaných poľnohospodárskych podnikov vybraných pre export do EÚ malo problémy. Pri 25 % z nich sa objavili vážne nedostatky, chýbali ušné štítky, dobytok v týchto poľnohospodárskych podnikoch nemohol byť identifikovaný - nemali tušenia, odkiaľ pochádza. Chýbala dokumentácia, bol tam problém konfliktu záujmov, inšpektori EÚ zistili, že jeden z vládnych inšpektorov bol manželom osoby zodpovednej za identifikáciu dobytka, a napokon sa ukázalo, že sú majiteľmi časti stáda dobytka v tej prevádzke, kde sa zistili nepresné záznamy o stáde.
<P>
Pani komisárka, mám obavy z toho, že na záver tejto správy FVO sa uvádza, že celkový výsledok kontrol bol uspokojivý. Ale podľa mňa obsah správy vôbec nekorešponduje s týmto výsledkom a my ako skupina národov sa musíme mať na pozore. Nemusím Parlamentu pripomínať, aký dosah môže mať rozsiahle prepuknutie choroby na daňových poplatníkov, poľnohospodárov a spotrebiteľov. Pri poslednom rozsiahlom prepuknutí slintačky a krívačky v Spojenom kráľovstve, ktoré ste spomenuli vo svojom prejave, sme utratili milión kusov zvierat a našich daňových poplatníkov to stálo 4 miliardy GBP. Takéto riziko nám hrozí, ak tento problém nevyriešime, takže musíme byť ostražití.
<P>
Nežiadam, aby sme pre Brazíliu zaviedli obmedzenia. To, čo tu dnes žiadam od pani komisárky, je ubezpečenie, že touto vecou sa bude vážne zaoberať a že Komisia sa postará o to, aby v nasledujúcej správe boli zistené nedostatky napravené. Potrebujeme vidieť osvedčenie o bezchybnom stave, aby sme mohli uistiť poľnohospodárov, daňových poplatníkov a spotrebiteľov o tom, že ich chránime a že môže pokračovať voľný a spravodlivý obchod medzi Brazíliou a EÚ.
<SPEAKER ID="471" NAME="Alyn Smith">
v mene skupiny Verts/ALE. - Vážená pani predsedajúca, tiež by som chcel poďakovať pani komisárke za jej podrobné vyhlásenie - asi jedno z najpodrobnejších a najvýstižnejších vyhlásení, aké sme od komisárov v poslednej dobe počuli.
<P>
Táto problematika si to zaslúži a ako jeden z veteránov prvej bitky pre brazílske hovädzie mäso som rád, že tu v Parlamente dnes večer vidím toľko známych tvárí. Dúfam, že to naznačuje, že sa o tento problém zaujímame a berieme ho vážne. Podporujeme vás v tom, čo hovoríte o dovozných kontrolách a o slintačke a krívačke. Toto však nie je to hlavné v celej veci, a preto som veľmi rád, že tí, ktorí chceli rozšíriť túto problematiku na dovoz z tretích krajín, uspeli.
<P>
Nie je to len o dovoze brazílskeho hovädzieho mäsa. Ide tu o všeobecnejší princíp, ktorý požadujú naši spotrebitelia, voliči a poľnohospodári, a to, aby dovoz z týchto krajín, ktoré k nám chcú dovážať svoje výrobky, spĺňal naše normy - to znamená, aby spĺňal všetky naše normy.
<P>
Takže ma znepokojuje, keď počujem, že akceptujete skutočnosť, že Brazília má menej prísne normy vysledovateľnosti ako my, pretože nepredstavuje také veľké riziko zavlečenia choroby na územie Európskej únie. Naši spotrebitelia očakávajú úplne rovnaký štandard pri všetkých tovaroch prichádzajúcich do Európskej únie. Súhlasím s vaším názorom, ak hovoríte o prísnej kontrole chorôb, ale my hovoríme o rovnosti a spravodlivosti. Naši spotrebitelia požadujú - a naši poľnohospodári požadujú a napokon aj my požadujeme -, aby sme mali úplne rovnaké normy vysledovateľnosti v Brazílii a vo všetkých tretích krajinách. Ak je predložená správa FVO, ktorá hovorí, že 50 % prevádzok neprešlo kontrolou alebo sa u nich našli nedostatky, je to akoby ste hodili šťavnaté mäso svorke hladných vlkov, ako to môžeme vidieť dnes večer. Môžete nám povedať, kedy bude ďalšia správa FVO a či ju napokon budete brať vážne a zakážete dovoz krajinám, ktorým sa nepodarí splniť naše normy?
<SPEAKER ID="472" NAME="James Nicholson">
v mene skupiny ECR. - Vážená pani predsedajúca, v prvom rade by som chcel dnes večer objasniť, že tu nejde o dovoz z tretích krajín. Ide tu o dovoz brazílskeho hovädzieho mäsa do Európy. O to tu ide.
<P>
Je mi ľúto, že tu dnes som a my nemáme uznesenie. Neviem prečo, ale nazdávam sa, že niektoré veľké skupiny v tomto Parlamente neboli pripravené postaviť sa proti brazílskemu veľvyslancovi, ktorý minulý týždeň loboval v Bruseli. To platí o Skupine socialistov a Liberáli nech si sami odpovedia, pretože viem, že sa nepostavili na Konferencii predsedov a neumožnili nám prípravu uznesenia.
<P>
Chcem to povedať veľmi jednoznačne. Brazílsky veľvyslanec nebol lobovať u mňa. Možno si myslel, že nestojím za to, aby sa so mnou stretol, neviem. Alebo si možno myslel, že by som bol pre neho tvrdý oriešok, pretože - a to dnes chcem povedať veľmi jednoznačne - v budúcnosti, vážená pani komisárka, vy v Komisii viac nebudete poľnohospodárom v Európe zväzovať ruky kvôli mäsovým normám, ktoré musia plniť každý deň, a potom chodiť sem a dávať nám prednášku o WTO a všetkom ostatnom.
<P>
Musím vám povedať, pani komisárka, že my tu budeme nasledujúcich päť rokov. Neviem ako dlho tu budete vy, ale či tu budete vy alebo niekto iný zaujme vaše miesto, budete nás musieť vo všetkých ohľadoch ubezpečiť, že mäso, ktoré sa do Európy dováža, bude musieť spĺňať tie isté normy ako mäso, ktoré vyrábame my. Nič iné viac nebudeme akceptovať. Už nás viac nebudete ruinovať. Dúfam, že budete ďalej o tomto informovať svojich kolegov, pretože nemôžete od nás očakávať, že to budeme akceptovať v mene našich európskych výrobcov.
<SPEAKER ID="473" NAME="John Bufton">
v mene skupiny EFD. - Vážená pani predsedajúca, aj ja by som chcel vyjadriť vážne znepokojenie nad bezpečnosťou a vhodnosťou dovozu brazílskeho hovädzieho mäsa. Neregulované mäso sa dováža z krajiny vzdialenej tisícky kilometrov na úkor domácich poľnohospodárov. Toto mäso, ako sme dnes počuli, so sebou nesie riziko kontaminácie napríklad slintačkou a krívačkou.
<P>
Nedostatok prísnych predpisov v Brazílii znamená, že dovozcovia majú tiež neprimeranú konkurenčnú výhodu oproti európskym poľnohospodárom. Rozsah pokrytectva v otázke dovozu zahraničného hovädzieho mäsa je ešte očividnejší v kontexte diskusie o zmene klímy. Zatiaľ čo nám hovoria, že sa musíme zaviazať k ambicióznemu plánu v otázke zmeny klímy, EÚ zaviera oči nad skutočnosťou, že brazílsky priemysel vývozu hovädzieho mäsa je zodpovedný za 80 % odlesňovania amazonského dažďového pralesa.
<P>
Pred zavedením zákazu v roku 2007 hovädzie mäso do EÚ vyvážalo 30 000 brazílskych prevádzok. Dnes má povolenie na vývoz len 12 % z týchto vývozcov, ale každý deň dostáva povolenie na vývoz do EÚ viac a viac prevádzok. Okolo 100 poľnohospodárskych podnikov mesačne dostáva toto povolenie.
<P>
Pri vzniku tohto problému Potravinový a veterinárny úrad uviedol v správe, že Brazília má vážne nedostatky pri vydávaní povolení a vysledovateľnosti dobytka. Neidentifikovaný dobytok na bitúnkoch vyvoláva vážne obavy. Je všeobecne známe, že mnoho inšpektorov má úzke prepojenie na - alebo dokonca vlastní - poľnohospodárske podniky, ktorým udeľujú povolenia na vývoz hovädzieho mäsa.
<P>
Európski poľnohospodári musia dodržiavať pravidlá, ktoré boli stanovené kvôli bezpečnosti spotrebiteľov. Skutočnosť, že ich zahraniční konkurenti nedodržiavajú rovnaké predpisy, dáva zahraničným vývozcom neprimeranú konkurenčnú výhodu. Mäsový priemysel v Spojenom kráľovstve čelí skutočnej hrozbe od vývozcov mimo EÚ, ktorí môžu vyvážať mäso vo veľkom za oveľa nižšie ceny.
<P>
Niektoré z najväčších obchodných reťazcov na svete, ako sú Carrefour a Wal-Mart, už zakázali brazílske hovädzie mäso z dôvodu, že tento priemysel je zodpovedný za odlesňovanie. Každý rok sa v amazonskom pralese vyklčuje oblasť veľkosti Belgicka kvôli lukratívnemu priemyslu s hovädzím mäsom. Odhaduje sa, že chov dobytka je zodpovedný za 80 % nezákonného odlesňovania.
<P>
Udivuje ma, že sú jedny pravidlá určené pre britských a európskych poľnohospodárov a iné pravidlá pre poľnohospodárov v Brazílii. Ktorý poľnohospodársky priemysel vlastne EÚ a Komisia podporujú?
<P>
(Rečník súhlasil, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="474" NAME="Alyn Smith" AFFILIATION="Verts/ALE">
Vážená pani predsedajúca, súhlasím s väčšinou toho, čo povedal pán Bufton, ale chcel by som sa ho opýtať na jednu vetu, ktorú povedal. Povedal, že do EÚ sa dováža neregulované mäso. Povedali ste to celkom na začiatku vášho vystúpenia, pán Bufton. Vzhľadom na predchádzajúce 15 minútové vystúpenie pani komisárky, môžete si priznať, že tak to jednoznačne nie je a že vaše zveličenie podkopáva túto problematiku veľmi odborného právneho predpisu, o ktorom tu dnes večer diskutujeme? A že vôbec tomuto procesu nepomáhate, ale naopak ho brzdíte?
<SPEAKER ID="475" NAME="John Bufton" AFFILIATION="EFD">
Vážená pani predsedajúca, budem na to reagovať. Zaiste, ak sa pozrieme na to, čo sa deje s mäsom, ktoré sa dováža z Brazílie a podobných krajín, keď vieme, že sú tam problémy, je to, samozrejme, neregulované. Je to veľmi jednoduché. To je celý problém, je to úplne jasné. Takže viem, že to, čo hovoríte, je veľmi dôležité, ale opakujem vám, že z týchto krajín sa dováža neregulované mäso.
<P>
Prečo vlastne teraz máme v Európskej únii takúto situáciu? Dováža sa k nám mäso - dnes sme počuli, že toto mäso nie je kontrolované na týchto miestach, na bitúnkoch a tak ďalej, a ako som už povedal predtým, Potravinový a veterinárny úrad nám o týchto problémoch podal správu. Takto to jednoducho je. V tomto sme spolu na rovnakej strane.
<SPEAKER ID="476" NAME="Diane Dodds" AFFILIATION="NI">
Vážená pani predsedajúca, ďakujem pani komisárke za jej rozsiahle a podrobné vyhlásenie. Tak ako mnohí v tomto Parlamente dnes večer, pani komisárka, aj mňa trochu zarazil váš súhlasný postoj s tým, že nemôžeme nič urobiť vo veci dovozu mäsa z krajín tretieho sveta.
<P>
Práve predtým ste vo svojom vyhlásení povedali, že tak ako tretie krajiny nemôžu predpisovať normy EÚ, tak ani EÚ nemôže predpisovať normy iným krajinám. Lenže mnoho našich poľnohospodárov sa takto ocitá v nespravodlivej situácii, a preto by som pri všetkej úcte chcela pripomenúť, že, áno, môžeme zavádzať normy, až kým si nebudeme istí. A až kým nedostaneme správy Potravinového a veterinárneho úradu, v ktorých bude napísané, že naše predpisy, o ktorých sme hovorili, sa dodržiavajú, tak by sme nemali dovážať hovädzie mäso z týchto krajín.
<P>
Veľa našich poľnohospodárov trpí pod obrovskou záťažou výroby a pociťujú nespravodlivosť a myslím, že dnes tu v Parlamente môžete počuť hnev, ktorý mnohí pociťujú práve v súvislosti s touto otázkou.
<SPEAKER ID="477" NAME="Mairead McGuinness" AFFILIATION="PPE">
Vážená pani predsedajúca, ako jedna zo spoluautorov tejto otázky by som chcela podporiť žiadosť Jima Nicholsona, pričom je mi ľúto, že najmä Socialisti, ktorí teraz ronia pre tento problém a z populistických dôvodov krokodílie slzy, odmietli podporiť uznesenie o tejto dôležitej otázke. Niekedy neskoro v noci môžeme byť nahnevaní, ale niekedy je to oprávnené.
<P>
Vážená pani komisárka, ďakujem vám za veľmi dlhý a podrobný výklad, ktorý veľmi oceňujem, ale musím povedať, že sa vyhýbate podstate problému. Poviem to na rovinu. Boli ste nútená začať konať len preto, lebo na vás vyvinulo tlak Združenie írskych poľnohospodárov, o ktorých boji sa písalo v Irish Farmers' Journal a následne diskutovalo v tomto Parlamente. Politický tlak vás prinútil zaoberať sa tým.
<P>
Pozorne som počúvala váš prejav, robila som si poznámky a znova si ho prečítam. Naozaj by som však bola rada, keby ste priznali, že ste boli nútená začať konať. Chcela by som upriamiť vašu pozornosť na vaše vlastné údaje. Je dosť zarážajúce, že v roku 2007 bolo 10 000 poľnohospodárskych podnikov oprávnených na vývoz, zatiaľ čo v súčasnosti je ich len 1 700. Má to znamenať, že tie ostatné nemali predtým vôbec vyvážať? Sú to vážne otázky o tomto dovoze, ktoré kladieme tu v Parlamente, a to celkom oprávnene.
<P>
Ostáva mi už len málo času, preto by som chcela doplniť aspoň dva argumenty. Neverím tomu, že táto Komisia sa bude primerane a zodpovedne zaoberať týmto problémom. Chcela by som ale nasledujúce kolégium komisárov - predsedu, ako aj členov - upozorniť, že ja a ďalší kolegovia v tomto Parlamente budeme v boji za túto vec neúnavní, pretože musíme presviedčať a nahovárať našich výrobcov, aby dodržiavali prísne normy. Skôr či neskôr sa začnú búriť, keď budú vidieť, že tieto normy sú znehodnotené dovozom z tretích krajín.
<P>
Možno si neuvedomujete, aký hnev to v nich vyvoláva, ale uisťujem vás, že je to tak. Budeme sa tiež zaoberať týmto problémom pri dovoze obilnín a sprísnení predpisov o pesticídoch a budeme sa tým zaoberať aj pri predpisoch o životných podmienkach zvierat, keď o niekoľko rokov zakážeme produkciu vajec v klietkových systémoch a dovoz sušených vajec z klietkového chovu.
<P>
Pani komisárka, uisťujem vás, že síce neskoro, ale sme sa zobudili, a budúca Komisia by sa mala mať na pozore.
<SPEAKER ID="478" NAME="Marc Tarabella" AFFILIATION="S&amp;D">
(FR) Vážená pani predsedajúca, pani komisárka, čím sa európske hovädzie mäso líši od toho dovezeného? Nie je to nevyhnutne jeho chuť alebo len cena. Sú to predovšetkým zdravotné normy, ktoré máme v Európskej únii a ktoré neexistujú nevyhnutne v tretích krajinách vyvážajúcich mäso.
<P>
Napríklad pokiaľ ide o výrobu brazílskeho hovädzieho mäsa, v správe Združenia írskych poľnohospodárov predloženej Bruselu v roku 2007 boli spomenuté konkrétne veterinárne a zdravotné nedostatky. Testy, ktoré uskutočnil belgický Vedecký inštitút verejného zdravia, tiež preukázali, že napríklad bakteriologická kvalita argentínskeho hovädzieho mäsa nebola taká dobrá ako kvalita domáceho mäsa, keď sa dostalo na náš stôl. Nemôžeme sa tomu čudovať, ak vezmeme do úvahy, že kým príde argentínske hovädzie mäso do Európy, prejdú asi dva mesiace. Spotrebiteľský cyklus je napríklad v Belgicku oveľa kratší, keďže produkcia mäsa sa zvyčajne spotrebuje do mesiaca od porážky.
<P>
Preto zdravotné normy, ktoré zaviedla Európska únia, musia dodržiavať nielen európske krajiny. Je rovnako dôležité, aby krajiny vyvážajúce mäso do Európy dodržiavali také isté normy. Ak tomu nebude tak, bude to znamenať, že Európska komisia, ktorá považuje zákaz za predčasný a neoprávnený, nedokáže brániť záujmy spotrebiteľov a trestá európskych výrobcov.
<P>
Krajiny, ktoré zakázali dovoz brazílskeho hovädzieho mäsa, ako napríklad Spojené štáty, Čile a Japonsko, napokon ukazujú Európe, ktorou cestou sa má vybrať, pretože pre nás je kvalita nevyhnutnou podmienkou. Konajme teda tak, aby sme chránili našich výrobcov, ktorí dokážu garantovať túto kvalitu.
<SPEAKER ID="479" NAME="Marian Harkin" AFFILIATION="ALDE">
Vážená pani predsedajúca, pani komisárka povedala, že nemôžeme zavádzať rovnaké normy, ale musíme zabezpečiť, aby mali rovnaký účinok. Hovorila o vysledovateľnosti v EÚ z farmy až na stôl, ale povedala tiež, že v tretích krajinách je rozsah vysledovateľnosti oveľa obmedzenejší. Ak je rozsah oveľa obmedzenejší - a to sú slová pani komisárky -, ako potom môže mať rovnaký účinok?
<P>
Ale chcem hovoriť o nedávnej správe FVO o dovoze hovädzieho mäsa z Brazílie. Problém vidím v tom, že tak Komisia, ako aj FVO, neustále zľahčujú dosah týchto zistení a podceňujú akékoľvek nepriaznivé správy. Áno, boli odsúhlasené dodatočné požiadavky, ale ako povedala moja kolegyňa pani McGuinnessová, stalo sa tak až po dlhodobom tlaku Výboru pre poľnohospodárstvo a organizácie írskych poľnohospodárov.
<P>
Takmer celý svoj život som bola učiteľkou matematiky a keby som dala svojim študentom vyriešiť 12 príkladov - ako tých 12 prehliadok, ktoré vykonala pani komisárka v brazílskych prevádzkach - a oni by správne vyriešili iba šesť z nich, nedala by som im výslednú známku "uspokojivý". Ak by mali v troch menšie a v troch väčšie chyby, nepovažovala by som to za dobrý výsledok najmä vtedy, ak som celé roky s nimi pracovala v snahe zlepšiť ich výsledky.
<P>
Poľnohospodári v EÚ chcú spravodlivý obchod, ako aj voľný obchod a spotrebitelia v EÚ si zaslúžia istotu. Európska komisia a FVO sú povinní zabezpečiť oboje. Ja by som im za ich prácu určite nedala jednotku.
<SPEAKER ID="480" NAME="Richard Ashworth" AFFILIATION="ECR">
Vážená pani predsedajúca, potešilo ma, keď pani komisárka povedala, že je rozhodnutá zachovať potravinové normy v EÚ, ale sú tu dva problémy, ktoré jej musím vyčítať.
<P>
Po prvé, pani komisárka, hovorili ste o plagátoch na letiskách. Musím vám povedať, že som nikdy nevidel nijaké upozornenia alebo kontroly vykonávané na letiskách v EÚ na dovezené potravinové výrobky. Odporúčam vám, aby ste si to overili, pretože sa to neuplatňuje v tej miere, ako si to myslíte.
<P>
Po druhé, vaše argumenty týkajúce sa brazílskeho hovädzieho mäsa ma nepresvedčili. Bol som tam osobne, videl som, ako sa veci majú, a v tomto ohľade súhlasím so svojimi predrečníkmi.
<P>
Poľnohospodári v EÚ dodržiavajú najprísnejšie normy na svete a celkom oprávnene. Tieto normy však predpokladajú cenovú úroveň, ktorú nemôžeme presúvať na našich spotrebiteľov. Je preto nanajvýš nespravodlivé vystavovať európskych výrobcov a spotrebiteľov výrobkom, ktoré jednoducho nespĺňajú rovnaké normy, aké sa očakávajú od nás.
<P>
Skúsenosti z minulosti nám ukázali, že riešenie tohto problému nemôžeme ponechať na obchodné záujmy. Musíme mať silnú potravinovú politiku EÚ. Toto nie je protekcionizmus - je to uplatňovanie spoločnej poľnohospodárskej politiky, presne tak, ako bola navrhnutá, čiže zabezpečovanie kvantity a kvality potravín. Tieto dva argumenty, ktoré som uviedol, ukazujú, že táto politika nespĺňa tieto očakávania.
<SPEAKER ID="481" NAME="Albert Deß" AFFILIATION="PPE">
(DE) Vážená pani predsedajúca, pani komisárka, som rád, že pani Herranzová Garcíová dnes v Parlamente predložila túto tému. Táto diskusia sa zásadne dotýka potravinovej politiky. Nemám záujem hanobiť Brazíliu alebo iné krajiny. Základná otázka teda znie: potrebujeme tieto prísne nariadenia pre európsku poľnohospodársku výrobu v záujme bezpečnosti spotrebiteľov? Ak znie odpoveď "áno", potom to znamená, že ochranu spotrebiteľov považujeme za súvislý celok. Ak sú tieto nariadenia potrebné, potom musia platiť pre dovoz tie isté predpisy ako pre našich poľnohospodárov. Komisia nesmie povoliť dovoz z krajín, ktoré nespĺňajú tieto požiadavky. Nemôžeme trestať chovateľov dobytka v Európe za to, že jednej krave v stáde chýba ušný štítok, zatiaľ čo povoľujeme dovoz zo stád dobytka, ktoré nemajú jediný ušný štítok. To je neprijateľné. Ak je vysledovateľnosť taká dôležitá na ochranu spotrebiteľov, potom sa musí vyžadovať aj pri dovoze. Ak toto nemôžeme zabezpečiť, tak je nespravodlivé žiadať to od našich poľnohospodárov.
<P>
Mám pocit, že ľudia v Komisii zodpovední za dovoz uplatňujú dvojaký meter. Ako už bolo povedané, nemám záujem o vyčleňovanie Európy. Chcel by som, aby tu bola spravodlivá hospodárska súťaž pre našich európskych poľnohospodárov, aby sme mohli aj v budúcnosti zabezpečiť dodávku potravín pre pol miliardy ľudí. Môžem vás ubezpečiť o jednom, pani komisárka, a môžete to povedať aj vášmu nástupcovi, že Parlament sa bude aj naďalej zaoberať touto chúlostivou záležitosťou. Nevzdáme sa, pokým nebudú prijaté rovnaké podmienky hospodárskej súťaže pre všetkých. Máme dostatok argumentov, ktoré môžeme opakovane predkladať, aby sme dosiahli to, že potravinová bezpečnosť bude v budúcnosti v Európe zaručená.
<SPEAKER ID="482" NAME="Ricardo Cortés Lastra" AFFILIATION="S&amp;D">
(ES) Vážená pani predsedajúca, pani komisárka, kolegovia poslanci, Európska komisia musí pokračovať v dohliadaní na dodržiavanie európskych noriem dovozcami z tretích krajín, pretože to je na prospech nás všetkých. Je to na prospech poľnohospodárov a chovateľov dobytka, ktorí sa snažia dodržiavať európske normy, je to na prospech našich spotrebiteľov, ktorí požadujú zvýšené množstvo vysoko kvalitných poľnohospodárskych výrobkov a dobytka, ktoré vyhovujú predpisom o ochrane rastlín, životných podmienok zvierat a vysledovateľnosti, a je to na prospech tretích krajín, ktoré chcú dovážať svoje výrobky do Európskej únie.
<P>
Nakoniec by som chcel pripomenúť, že tento problém sa netýka iba jedného odvetvia alebo jednej krajiny. Otázka hospodárskej súťaže v európskom poľnohospodárstve je zložitá a vyžaduje si dôkladnú diskusiu.
<SPEAKER ID="483" NAME="Julie Girling" AFFILIATION="ECR">
Vážená pani predsedajúca, oblasť juhozápadného Anglicka, z ktorej pochádzam, je obdarená osobitou kombináciou podnebia a terénu, vďaka ktorým sú tam dobré pastviny a hovädzie mäso vysokej kvality. Britskí poľnohospodári patria medzi najvýkonnejších na svete a po trpkých skúsenostiach dodržiavajú najprísnejšie normy životných podmienok zvierat a vysledovateľnosti. Všetky tieto faktory spolu s narastajúcou svetovou populáciou a zvýšenou snahou o zabezpečenie potravinovej bezpečnosti by mali znamenať, že sú spokojní.
<P>
To však vôbec nie je tak. Cítia, že sa na nich útočí zo všetkých strán. Práve tento týždeň bude tento Parlament hostiť vegetariánsku loby, ktorá vyhlasuje, že ľudia jediaci mäso a spolu s nimi aj chovatelia dobytka sú klimatickí zločinci. A pritom sa pozerajú na to, ako EÚ nedokáže nekompromisne rokovať s krajinami, ktoré kvôli chovu dobytka klčujú dažďové pralesy. Ako v tom má spotrebiteľ vidieť nejakú logiku?
<P>
Chovatelia hovädzieho dobytka nežiadajú špeciálne privilégiá - iba rovnaké pravidlá hry. Je úplne nevyhnutné, aby sme ich podporili, nie formou protekcionizmu, ale zabezpečením toho, aby všetci dovozcovia do EÚ spĺňali rovnako prísne normy ako oni. Vyzývam vás pani komisárka, aby ste zvýšili svoju aktivitu, narovnali svoju chrbtovú kosť, znova si prečítali správu FVO a začali konať.
<SPEAKER ID="484" NAME="Giovanni La Via" AFFILIATION="PPE">
(IT) Vážená pani predsedajúca, pani komisárka, dámy a páni, som presvedčený, že téma, o ktorej dnes večer diskutujeme, je iba malou časťou oveľa väčšieho problému. Otázka spravodlivosti medzi zaobchádzaním s dovozcami a podmienkami, ktoré sa požadujú od našich výrobcov, sa netýka iba mäsa a jeho dovozu, ale aj iných výrobných odvetví.
<P>
Ako určite viete, Európa je čistým dovozcom mäsa. Na našom kontinente, v Európe, vyprodukujeme iba 60 % našej potreby. To znamená, že sme nútení dovážať. Zároveň však chceme zabezpečiť spotrebiteľské podmienky a zdravie našich spotrebiteľov. Dúfam, že to, čo sme tu dnes počuli, sme počuli naposledy, inými slovami, že nie je možné vyžadovať podobné podmienky pri dovoze, pretože toto určite nie je smer, ktorým by sme mali ísť.
<P>
Máme síce podmienky vysledovateľnosti výrobkov, ktoré pomáhajú zvýšiť úroveň kvality pre našich spotrebiteľov, myslím si, že je potrebné zachovať túto kvalitu ako u našich výrobcov, tak aj u výrobcov zo zahraničia.
<SPEAKER ID="485" NAME="Esther de Lange" AFFILIATION="PPE">
(NL) Vážená pani komisárka, ako posledná rečníčka na oficiálnom zozname rečníkov sa pokúsim zhrnúť túto rozpravu. Myslím, že spôsob, ako to urobiť, je, že použijem holandské príslovie: všetci mnísi z toho istého rádu by mali nosiť rovnaký habit. Ospravedlňujem sa tým, ktorí to musia pretlmočiť v takúto neskorú hodinu, ale hoci už dnes v Holandsku nemáme skoro žiadnych mníchov, toto príslovie stále používame, keď chceme povedať, že v rovnakých situáciách máme uplatňovať rovnaké kritériá. Preto akékoľvek požiadavky, ktoré vyžadujete od výrobcov EÚ, by sa mali vyžadovať aj od výrobcov z tretích krajín, ktorí chcú vstúpiť na náš trh. V opačnom prípade jednoducho znemožníte našim poľnohospodárom, aby boli konkurencieschopní.
<P>
To sa týka aj identifikácie a registrácie dobytka a opatrení na prevenciu chorôb zvierat v Brazílii. Malo by sa to však rovnako týkať aj kurčiat s obsahom chlóru dovážaných zo Spojených štátov a rastových hormónov v kravskom mlieku. A aj klonovaných zvierat, a zoznam pokračuje ďalej, pani komisárka. Podľa toho, čo som počula od svojich kolegov, usudzujem, že práve podľa tohto budú posudzovať novú Komisiu - či uplatňuje rovnaké kritériá v rovnakých situáciách, alebo nie. A nebudú ju podľa toho posudzovať, ako to robíme my teraz, po piatich rokoch v úrade, ale ešte skôr ako sa nová Komisia ujme úradu.
<P>
Pani komisárka, hovorili ste tiež o slintačke a krívačke. Súhlasím s vami, že sme urobili naozaj niekoľko krokov dopredu. Napríklad sa kládol väčší dôraz na očkovanie v boji proti tejto chorobe. Chvalabohu, pretože len v mojej krajine muselo byť následkom 26 prípadov slintačky a krívačky utratených 285 zvierat. Budúca Komisia sa však bude, pani komisárka, posudzovať podľa toho, či bude schopná predávať výrobky pochádzajúce z týchto zaočkovaných zvierat v Európskej únii.
<SPEAKER ID="486" NAME="Peter Jahr" AFFILIATION="PPE">
(DE) Vážená pani predsedajúca, dámy a páni, odborníci na poľnohospodárstvo v Parlamente vyslovili celkom jednoduchú požiadavku. Nechcú nič viac a nič menej než rovnaké podmienky pre domácu výrobu, teda v rámci Európskej únie, ako pre dovozcov.
<P>
So záujmom som počúval, keď nám pani Vassiliouová vyše desať minút vysvetľovala, že to nie je možné. Mohla odpovedať aj stručnejšie. Mohla jednoducho povedať, že Parlament má pravdu a že to dá do poriadku a v budúcnosti to bude brať do úvahy. To, čo žiada moja skupina a teraz aj Parlament, nemá nič spoločné s obchodnými obmedzeniami. Naopak, je to nevyhnutná podmienka spravodlivého svetového obchodu a vzájomnej výmeny tovarov. Chceme spravodlivé pravidlá v trhovom hospodárstve v rámci EÚ a v zahraničí, nič viac a nič menej. Budeme to od Komisie požadovať teraz aj v budúcnosti. Tým si môžete byť istí.
<SPEAKER ID="487" NAME="Graham Watson" AFFILIATION="ALDE">
Vážená pani predsedajúca, predchádzajúca rozprava sa týkala hladu. Tieto dve rozpravy spolu súvisia. Pani komisárka správne robí, čo môže, aby zabezpečila ochranu spotrebiteľov v Európe, a moji kolegovia v Parlamente majú právo brať ju na zodpovednosť a očakávať najvyššiu úroveň.
<P>
Lenže hovädzie mäso je trhová komodita. Vyrába sa tak lacno, ako je to len možné. Tragické je, že na výrobu kilogramu hovädzieho mäsa je potrebné 100 krát viac vody ako na výrobu kilogramu sóje.
<P>
Ak nám záleží na ochrane spotrebiteľov na celom svete, urobíme dve veci. Po prvé, viacej pomôžeme tretím krajinám rozvíjať systémy sledovateľnosti, ktoré potrebujú, a po druhé, poslúchneme radu môjho kolegu pána Chrisa Daviesa z predchádzajúcej rozpravy, ktorý vyzval všetkých našich občanov, aby prestali jesť mäso.
<SPEAKER ID="488" NAME="Elisabeth Köstinger" AFFILIATION="PPE">
(DE) Vážená pani predsedajúca, naši občania majú vysoké očakávania, pokiaľ ide o bezpečnosť a kvalitu potravín. To sa netýka len zdravia zvierat a potravinovej bezpečnosti, ale aj environmentálnych noriem, výroby a životných podmienok zvierat. Vysledovateľnosť a s tým súvisiaca transparentnosť pôvodu potravín od výrobcu až k spotrebiteľovi sú zaručené iba v Európe. Je preto v našom záujme zabezpečiť, aby naši spotrebitelia boli chránení, aby európske poľnohospodárske výrobky boli konkurencieschopné, a teda, aby aj samotný poľnohospodársky priemysel bol konkurencieschopný. Z tohto dôvodu si myslím, že je nevyhnutné a že je povinnosťou nás ako členov Európskeho parlamentu, aby sme urýchlili túto rozpravu a zabezpečili, aby bol vytvorený vhodný politický rámec.
<SPEAKER ID="489" NAME="Rareş-Lucian Niculescu" AFFILIATION="PPE">
(RO) Vážená pani predsedajúca, pani komisárka, ako iste viete, Rumunsko nie je oprávnené predávať bravčové mäso a výrobky z neho na európskom trhu, výmenou za čo nám bolo udelené právo od budúceho roka dovážať bravčové mäso z iných členských štátov a následne ho vyvážať v spracovanej forme.
<P>
Okrem toho budeme musieť zaviesť najneskôr do jedného roka jasné, prísne a nákladné predpisy o porážaní zvierat. Som presvedčený o tom, že rumunskí chovatelia ošípaných by boli nesmierne šťastní, keby tieto predpisy nahradil systém povrchných a selektívnych kontrol alebo niekoľko plagátov vyvesených na letiskách. Samozrejme, že len žartujem, ale pravidlá, ak sa majú uplatňovať, musia byť rovnaké a povinné pre všetkých.
<SPEAKER ID="490" NAME="Michel Dantin" AFFILIATION="PPE">
(FR) Vážená pani predsedajúca, pani komisárka, ďakujem vám za vaše vyhlásenie, ktoré podľa mňa odzrkadľuje vynikajúcu prácu, ktorú ste odviedli počas svojho mandátu. Európa si vybrala potravinový model, ktorý má chrániť jej obyvateľov. Naši spoluobčania sú ochotní zaplatiť 100 EUR ročne na osobu, ak im zabezpečíme kvalitné potraviny.
<P>
Nedávno sme sa vo výbore dozvedeli o správe Potravinového a veterinárneho úradu. Musím povedať, že ako nový poslanec Európskeho parlamentu som bol hlboko znepokojený, keď som videl neochotu vašich pracovníkov, ktorí zrejme nechceli alebo nemohli odpovedať na naše otázky.
<P>
Pani komisárka, máme sa hanbiť za to, že máme prísne predpisy na ochranu našich spotrebiteľov? Máme sa hanbiť požadovať tieto pravidlá od tých, ktorí chcú dodávať potraviny našim spotrebiteľom? Zahanbuje nás, keď pri predaji lietadiel alebo áut práve tieto isté krajiny nás nútia zriadiť takú alebo onakú továreň alebo nám diktujú také alebo onaké podmienky?
<P>
Naše podmienky prístupu na trh sú dôležité, pretože majú vplyv na potraviny a na zdravie našich obyvateľov. Nemáme sa za čo hanbiť.
<SPEAKER ID="491" NAME="Czesław Adam Siekierski" AFFILIATION="PPE">
(PL) Vážená pani predsedajúca, chceme vyvážať, ale musíme aj dovážať. Obchod napomáha rozvoju, prináša úžitok stranám, ktoré sa zúčastňujú na výmene. Je pri tom však potrebné splniť určité požiadavky týkajúce sa kvality a dodržiavania primeraných noriem - to je samozrejmé. Som si istý, že sa na tom zhodneme. Európa má množstvo druhov kontrol a previerok, aby chránila svoj trh pred prílevom potravín, ktoré nespĺňajú európske normy alebo ktoré by mohli ohroziť verejné zdravie. Z toho, čo povedala pani komisárka, nemôžeme očakávať, že sa budú uplatňovať rovnaké postupy previerok, ako používame pre našich výrobcov - pochopil som to správne? Čo to znamená, ako ste jasne povedali, že iba účinok týchto opatrení by mal byť rovnaký? Na porovnanie by som sa chcel napríklad opýtať, či Rusko alebo iná krajina môže zaviesť požiadavky na dovoz tovaru z EÚ, ktoré my zaviesť nemôžeme, napríklad na mäso dovážené z Brazílie? Je tu dôležitý len účinok, ako je to v prípade dovozu z Brazílie?
<SPEAKER ID="492" NAME="Androulla Vassiliou">
členka Komisie. - Vážená pani predsedajúca, chcela by som váženým poslancom pripomenúť, že som nepovedala, že nemôžeme stanoviť pravidlá pre tretie krajiny. Je mi ľúto, že aj napriek 10 až 15-minútovému vystúpeniu sa mi nepodarilo vysvetliť pravidlá, ktoré stanovujeme pri dovoze z tretích krajín.
<P>
Musím vám pripomenúť, že sme nielen dovozcovia mäsa z tretích krajín - a v súčasnosti dovážame z Brazílie iba 5 % našej potreby hovädzieho mäsa v Európskej únii -, ale sme aj veľkými vývozcami do tretích krajín: do Ruska a inde. V súčasnosti náš vývoz do Ruska dosahuje 1 miliardu EUR ročne - väčšinou z Írska. Snažíme sa presvedčiť Rusko, že nemôžeme prijať rovnaké podmienky ako tie, ktoré sú stanovené v Rusku. Existujú pravidlá medzinárodného obchodu a my uplatňujeme rovnocenné, ale nie identické pravidlá, pokiaľ sa nám zdajú dostatočne prísne na to, aby chránili našich spotrebiteľov.
<P>
To je teda to, čo robíme. Dôvod, prečo sme uplatnili bezpečnostné pravidlá v prípade Brazílie, je práve to, že naše misie FVO ukázali, že tam niečo nie je v poriadku. Uplatnili sme veľmi prísne predpisy. Spomenula som už konkrétne čísla.
<P>
Pokiaľ ide o poslednú misiu v Brazílii, naozaj sa tam vyskytli problémy, ale vyzývam vás, aby ste si pozreli všetky správy našich misií FVO v ktoromkoľvek členskom štáte a porovnali ich. Zistíte, že aj v členských štátoch máme vážne nedostatky, pričom žiadame členské štáty a ich orgány, aby ich napravili. Presne to sme žiadali aj od Brazílie.
<P>
Identifikovali sme nedostatky v Brazílii. V jednom štáte, kde sa v troch prevádzkach vyskytli značné nedostatky, brazílske orgány podnikli nápravné kroky a vyškrtli tieto prevádzky zo zoznamu a preškolili inšpektorov zodpovedných za kontroly.
<P>
Nedostatky sa zistili aj u ďalších troch prevádzok najmä v súvislosti s oneskoreným oznámením o preprave zvierat alebo v súvislosti s neúplnosťou údajov v databáze. Tieto nedostatky považovala skupina FVO za menej závažné. Napriek tomu sa však brazílske orgány zaviazali prehodnotiť databázu, aby odstránili nesprávne údaje.
<P>
Misie FVO s tým počítajú, keď niekam idú. Vedia, že nájdu nedostatky. Našou povinnosťou je nájdené nedostatky napraviť - bez ohľadu na to, či sú to členské štáty alebo tretie krajiny -, pretože máme záväzok voči našim spotrebiteľom. Uisťujem vás, že aj naďalej budeme vysielať misie do Brazílie a ďalších tretích krajín, aby sme zabezpečili, že keď sa objavia nejaké nedostatky, tak dôjde k ich náprave. Musím vás tiež uistiť, že určujeme veľmi spravodlivé pravidlá hry pre našich poľnohospodárov a výrobcov v porovnaní s tretími krajinami.
<P>
Bola tu poznámka o Rumunsku, ktoré rovnako ako Bulharsko a v minulosti mnohé iné členské štáty malo problém s klasickým morom ošípaných. Počuli sme veľa o Rumunsku a Bulharsku. Vyzývam vás, aby ste sa opýtali svojich vlád, akú pomoc sme im poskytli na odstránenie tohto problému. Som si istá, že Rumunsko bude schopné vo veľmi blízkej budúcnosti vyvážať mäso práve vďaka pomoci, ktorú sme poskytli jemu a Bulharsku na odstránenie klasického moru ošípaných.
<P>
Na záver vás chcem uistiť, že našou prvoradou povinnosťou je chrániť európskych spotrebiteľov a že chceme spravodlivé a rovnaké podmienky pre každého. Môžem vás tiež uistiť, že naše misie FVO v tretích krajinách budú veľmi prísne. Budeme ostražití a ak niečo nebude v poriadku, budeme sa to snažiť napraviť. Budeme stále ostražití a prísni. To, či bude na zoznam zaradených viac prevádzok alebo nie, závisí iba od brazílskych orgánov a od toho, či sú pripravené vynaložiť peniaze na to, aby mohli byť ich poľnohospodárske podniky schválené v súlade s našimi normami a aby mohli vyvážať. Ak to neurobia, tak vyvážať nebudú.
<SPEAKER ID="493" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="976" NAME="Béla Glattfelder  " AFFILIATION="PPE">
písomne. - (HU) Nariadenia o potravinovej bezpečnosti Európskej únie sú najprísnejšie a najnáročnejšie na svete. Dodržiavanie týchto predpisov však európskym poľnohospodárom spôsobuje dodatočné výdavky. Európske výrobky nemôžu byť v nevýhode voči výrobkom pochádzajúcim z tretích krajín len preto, lebo tieto boli vyrobené v súlade s menej prísnymi nariadeniami potravinového priemyslu. Zdravie európskych spotrebiteľov nemôžeme ohrozovať výrobkami, ktoré nedosahujú potrebnú kvalitu a nie sú bezpečné. Mäsové výrobky môžu v sebe skrývať široké spektrum zdravotných rizík, ak neboli vyrobené vo vhodných podmienkach. Preto musí Európska komisia a členské štáty zabezpečiť, aby sa uplatňovali rovnaké podmienky pri výrobe výrobkov v rámci EÚ a tých výrobkov, ktoré pochádzajú z tretích krajín.
<SPEAKER ID="975" NAME="Wojciech Michał Olejniczak  " LANGUAGE="PL">
Vážené dámy a páni, prednedávnom Európska únia zaregistrovala značný nárast dovozu hovädzieho mäsa z tretích krajín, najmä z Argentíny, Brazílie a Uruguaja. Pri dovoze akéhokoľvek výrobku do EÚ vrátane hovädzieho mäsa musia byť splnené prísne normy Spoločenstva, normy, ktoré nedávno Európska komisia sprísnila. Veľmi často však výrobky dovážané z tretích krajín nespĺňajú tieto normy potravinovej bezpečnosti. Napriek tomu sú vďaka nízkej cene konkurencieschopné na trhu. Preto je teraz kľúčovou otázkou podpora našich poľnohospodárov a podpora európskych výrobkov, ktoré spĺňajú prísne normy, sú zdravé a bezpečné. Téma, o ktorej diskutujeme, má aj ďalšie hľadisko. Mali by sme vyvodiť závery z kritickej situácie na trhu s mliekom a mliečnymi výrobkami. Možno dnes, keď v mnohých členských štátoch EÚ nevieme, čo robiť s nadprodukciou mlieka, by sme sa mohli zamyslieť nad tým, ako reorganizovať výrobu hovädzieho mäsa. Ďakujem vám za pozornosť.
