<CHAPTER ID="009-03">
3. Irán: poprava mladistvých páchateľov
<SPEAKER ID="175" NAME="Predsedajúci">
Ďalším bodom programu je rozprava o šiestich návrhoch uznesení o situácii v Iráne.
<SPEAKER ID="176" NAME="Mikel Irujo Amezaga">
autor. - (ES) Vážený pán predsedajúci, situácia v oblasti ľudských práv sa od roku 2005 v Iráne dramaticky zhoršila.
<P>
Iránske súdnictvo sa vyznačuje smutným rekordom - druhým najvyšším počtom vynesených rozsudkov smrti na svete na počet obyvateľov. Viac popráv než v Iráne sa vykonáva len v Číne.
<P>
Ako bolo uvedené v uznesení, dve dôležité dohody, a to Dohovor o právach dieťaťa a Medzinárodný pakt o občianskych a politických právach, zakazujú trest smrti za zločiny, keď je páchateľ mladší ako 18 rokov. Najdôležitejším aspektom je to, že Irán ratifikoval obidve dohody. A hoci ratifikácia prebehla, v krajine sa tieto dohody nedodržiavajú.
<P>
Za vraždu, znásilnenie, ozbrojenú lúpež, únos a obchod s drogami hrozí v Iráne trest smrti. Väčšina detí bola odsúdených za vraždu, ale mnohé rozsudky boli pravdepodobne založené na nespoľahlivých priznaniach, ktoré boli získané mučením a počas výsluchov, na ktorých bolo zadržaným odoprené právo na právneho zástupcu.
<P>
Súdy často ignorujú dôkazy, ktoré predložila obhajoba, a ktoré preukazujú, že obvinený konal v sebaobrane.
<P>
Popravy detí v Iráne budú jedným z bodov zahrnutých v správe pre Valné zhromaždenie OSN, ktorú v septembri predloží generálny tajomník OSN, Ban Ki-mun.
<P>
Preto žiadame Irán, aby raz a navždy skoncoval s týmito popravami vrátane najmenej 85 ľudí odsúdených na trest smrti za zločiny spáchané, keď boli ešte deti.
<P>
Nechcel by som skončiť svoj prejav bez toho, aby som nepripomenul, že podľa mňa Parlament a Európska únia tento týždeň stratili časť svojho morálneho kreditu pri ochrane práv detí, keď včera táto Parlament schválil hanebnú smernicu, ktorá umožňuje uväznenie detí za spáchanie takého zločinu, že prišli do Európy bez dokladov.
<SPEAKER ID="177" NAME="Marios Matsakis">
autor. - Vážený pán predsedajúci, brutálne zásahy teokratického iránskeho režimu voči svojmu vlastnému národu sú všeobecne známe a v minulosti už boli o nich schválené uznesenia v tomto Parlamente.
<P>
Je známe, že tento režim pácha - v mene Boha, ako tvrdia - systematické a odsúdeniahodné zločiny voči nevinným civilistom. Účasť v odbojovom hnutí v Iráne je nesmierne zložitá a prináša so sebou hrozbu smrti. Iránski občania žijúci v zahraničí bojujú za demokratické zmeny vo svojej krajine.
<P>
K týmto ľuďom patria aj členovia úplne nenásilnej organizácie Ľudoví mudžahedíni Iránu (PMOI). Napriek tomu ich Komisia zaradila do zoznamu teroristických organizácií, a až donedávna odmietala napraviť túto chybu, a to dokonca aj po vydaní rozsudku súdu EÚ v tejto veci. Pýtam sa komisára: prečo vlastne bola táto iránska organizácia odbojového hnutia vôbec zaradená do zoznamu teroristických organizácií? Je to preto, že sa niektoré členské štáty EÚ alebo štáty, ktoré majú lukratívne kontrakty alebo vzťahy s Iránom, chceli zapáčiť režimu v Teheráne?
<SPEAKER ID="178" NAME="Marcin Libicki">
autor. - Vážený pán predsedajúci, keď diskutujeme o otázkach porušovania ľudských práv vo svete, musíme určité veci rozlišovať, najmä medzi situáciami, keď hovoríme o nestabilných režimoch, občianskych vojnách, zločinoch spáchaných v stave absolútneho chaosu a situáciami, ako je tá v Iráne, kde je štát pomerne stabilný, kde nie je občianska vojna, kde sa z času na čas konajú voľby, ale kde štát používa kriminálne metódy, ako napríklad popravy detí. Toto je úplne odlišná situácia, než otázky, o ktorých sme diskutovali, ako sú napríklad problémy v Somálsku alebo Mjanmarsku, o ktorých sme dnes mali rozpravu. V týchto situáciách nejde o problém týkajúci sa vnútorného konfliktu, je to problém odlišnej civilizácie. Pripomína nám to Huntigtonovu knihu Stret civilizácií, alebo knihy veľkého historika a filozofa Feliksa Koneczneho, ktorý hovoril o fundamentálnych rozdieloch medzi civilizáciami. Ak chceme vyriešiť tieto problémy, musíme porozmýšľať o tom, ako by sme ovplyvnili tieto režimy tak, aby zmenili svoje zmýšľanie.
<SPEAKER ID="179" NAME="Laima Liucija Andrikienė" LANGUAGE="LT">
Prestaňte zabíjať deti - to je najdôležitejšie, a práve tento postoj Parlament jasne vyjadril vo svojom uznesení. Toto je odkaz pre novozvolený iránsky parlament Majlis, ktorý by mal pochopiť, aká je jeho povinnosť - bezodkladne reformovať iránsky trestný zákonník tak, aby spĺňal medzinárodné záväzky, ktoré Irán má, a normy medzinárodného práva.
<P>
Podľa môjho názoru, popravy neplnoletých detí, alebo osôb, ktoré spáchali trestné činy v čase ich neplnoletosti, sú absolútne neakceptovateľné. Na skutočnosť, že politika iránskej vlády je v rozpore s medzinárodným právom, nedávno poukázal aj Vysoký komisár OSN.
<P>
Európsky parlament už viackrát vyjadril svoje pevné presvedčenie a postoj: je proti trestu smrti a za celosvetové moratórium na trest smrti. Hovoríme tu o mužoch, ženách, deťoch, mladistvých a menšinách, tak by som rada na záver vyzvala iránsku vládu, aby zabránila poprave tých mladistvých, ktorí už boli odsúdení na trest smrti, pretože je nehumánny.
<SPEAKER ID="180" NAME="Věra Flasarová">
autorka. - (CS) Vážené dámy a páni, nesúhlasím s názorom Bushovej administratívy, že Irán predstavuje hrozbu pre svetovú bezpečnosť, a preto je potrebné predbiehať sa v zbrojení. Som tiež proti vnucovaniu našich hodnôt a nášho životného štýlu iným kultúram len z jediného dôvodu, ktorým je otvorenie dverí vedúcich k zdrojom nerastných surovín pre nadnárodný kapitál, a tým aj novodobému kolonializmu. Napriek tomu som proti barbarským činom, ku ktorým stále dochádza, hoci dôvody na ne už dávno pominuli. Navyše v iránskej kultúre neexistuje žiadne opodstatnenie pre barbarské činy, ako sú popravy mladistvých páchateľov a dokonca aj politických oponentov, ktorých sa dopúšťa iránsky režim Mahmúda Ahmadínedžáda. V minulosti táto krajina vykonávala trest smrti iba vo výnimočných prípadoch a verejné popravy sa konali len ako trest za masové vraždy alebo vraždy detí. Za súčasnej iránskej vlády sa však každý rok vykonávajú stovky popráv, a v mnohých z nich sú popravovaní mladiství páchatelia, ako napríklad 17-ročný Mohammad Hassanzadeh, ktorý bol popravený 10. júna. Nedávno som videla fotografie verejných popráv v Iráne. Verte mi, sú to jedny z najhorších vecí, aké som kedy videla.
<P>
Moja skupina GUE/NGL využíva priestor Európskeho parlamentu na prednesenie výzvy pre Iránsku islamskú republiku, aby okamžite prestala s vykonávaním popráv, obzvlášť popráv ľudí, ktorí spáchali trestné činy v čase, keď ešte nedosiahli plnoletosť. Za vlády pána Ahmadínedžáda Irán už dlhý čas posiela na šibenicu nielen masových vrahov, ale aj ľudí, ktorí spáchali činy, za ktoré sú v rozvinutých krajinách oveľa miernejšie tresty, alebo ktoré nie sú dokonca ani považované za trestné. Irán musí prehodnotiť svoje chápanie práva a pozmeniť ho tak, aby ľudský život bol rešpektovaný. Pokiaľ k tomu nedôjde, Irán ostane na okraji civilizovaného sveta.
<SPEAKER ID="181" NAME="Paulo Casaca">
autor. - (PT) Vážený pán predsedajúci, dnes tu opäť hovoríme o systematickom porušovaní ľudských práv v Iráne. Základným problémom sú popravy mladistvých páchateľov za údajné zločiny.
<P>
Rád by som objasnil, že sú to často napríklad vzťahy medzi mladistvými rovnakého pohlavia, ktoré nie sú dokonca ani zločinom, a ktoré vedú k trestu smrti a verejným popravám, ako sme to mohli vidieť aj vo filmoch znázorňujúcich barbarskosť tohto režimu.
<P>
Táto barbarskosť sa však neobmedzuje len na mladistvých, a ani na popravy ukameňovaním, podľa záznamov o popravách. Zahŕňa tiež vonkajší rozmer terorizmu.
<P>
Preto musíme znova položiť otázku európskym inštitúciám, prečo stále súhlasia s tým, aby teroristický režim v Teheráne označil opozičnú organizáciu Ľudoví mudžahedíni Iránu za teroristickú, ako už zdôraznil náš kolega pán Matsakis.
<P>
Prečo namiesto odsúdenia terorizmu a porušovania ľudských práv, používajú hospodárske a obchodné výhody, ktorými nabádajú Teherán, aby odsudzoval obete terorizmu? Toto je úplne nemorálne a neospravedlniteľné, a je to politika, ktorá nás, pokiaľ ju rýchlo nezmeníme, dovedie ku konfrontácii a k vojne.
<P>
A z tohto dôvodu by som rád vyzval Komisiu a Radu, aby zmenili svoju politiku a konali v zhode s rozhodnutím súdu, a aby neodmeňovali terorizmus ako doteraz.
<SPEAKER ID="182" NAME="Tadeusz Zwiefka">
v mene skupiny PPE-DE. - (PL) Vážený pán predsedajúci, hoci sa s tým nemôžem stotožniť, uvedomujem si, že vo svete existujú právne systémy, ktoré využívajú trest smrti. Nedokážem si však predstaviť, ako sa dokonca aj tí, ktorí súhlasia s trestom smrti, obzvlášť v našich kultúrnych kruhoch, môžu pohrávať s myšlienkou zavedenia tohto trestu, a potom ho uplatňovať na deťoch a mladistvých osobách. Ale práve taká je situácia v Iráne. Podľa poslednej správy Amnesty International čaká v súčasnosti na popravu viac ako sto mladistvých osôb, a toto číslo ešte nezahŕňa všetkých, pretože niektoré rozsudky sa nezaznamenávajú.
<P>
Je správne, že vyzývame politické a súdne orgány v Iráne, aby zaviedli moratórium na vykonávanie trestov smrti. Musíme sa však opýtať sami seba, ako máme posudzovať medzinárodné spoločenstvo, ako máme posudzovať sami seba, keďže nie sme schopní zabezpečiť, aby signatári medzinárodných dohôd dodržiavali ustanovenia obsiahnuté v týchto dohodách, na úkor mladistvých osôb, ktorí sú odsúdení na trest smrti. Je tu len jeden aspekt, a to je aspekt hospodárstky, ktorý, žiaľ, prevažuje nad humanitárnym aspektom.
<SPEAKER ID="183" NAME="Marianne Mikko">
v mene skupiny PSE. - (ET) Vážené dámy a páni, svet netoleruje trest smrti, ale Irán sa vybral svojou vlastnou cestou. Situácia v tejto krajine je smutná a pochmúrna. Iránske úrady si nevyberajú, koho popravia; trest smrti sa vynáša dokonca aj nad mladými ľuďmi.
<P>
Ako krajina, ktorá ratifikovala Dohovor o právach dieťaťa, je Irán v ostrom konflikte s ostatným svetom. Uplatňovanie trestu smrti je v úplnom protiklade s ľudskými právami. Tento druh trestu je nehumánny. Popravy najmenej tridsiatich maloletých v Iráne, ktoré boli do dnešného dňa vykonané, sú nanajvýš nespravodlivé.
<P>
Chcela by som dúfať, že 85 maloletých, ktorí v súčasnosti čakajú na trest smrti, svet - vrátane nás - zachráni od ich krutého osudu.
<P>
Dúfajme, že novozvolený parlament prinesie nový vietor do plachiet humánnosti. Stredoveké spôsoby popráv by sme mali zanechať minulosti. V Iráne je potrebné zaviesť právne predpisy, ktoré by boli v súlade s medzinárodným právom. Je načase, aby sa Irán posunul do 21. storočia. Plne podporujem predkladané uznesenie.
<SPEAKER ID="184" NAME="Janusz Onyszkiewicz, v">
mene skupiny ALDE. - (PL) Vážený pán predsedajúci, dnes tu diskutujeme o tomto probléme, pretože hrozí riziko popravy štyroch mladých ľudí, mladších ako 18 rokov. Toto nie je prvý takýto prípad v iránskom súdnom systéme. Našťastie je Irán len jednou z mála krajín, ktoré vydávajú rozsudky smrti pre mladistvé osoby, a čo je horšie, aj ich vykonávajú. Navyše, za posledné tri roky predstavujú iránske rozsudky viac ako dve tretiny všetkých rozsudkov tohto typu na svete.
<P>
Je to hanebné, že Irán takým očividným spôsobom porušuje medzinárodné dohody, ktoré podpísal, a ktoré výslovne zakazujú takéto opatrenia. Z toho vyplýva oveľa všeobecnejšia otázka: má medzinárodné spoločenstvo nejaké mechanizmy a nástroje, ktoré by použilo voči takýmto krajinám? Inými slovami, je možné, aby za porušovanie záväzkov, ktoré daná krajina dobrovoľne prijala, nasledovali opodstatnené a zmysluplné sankcie?
<P>
Z toho vyplývajú dva závery. Prvým je potreba prehodnotiť široko používanú koncepciu právneho štátu. Rozsudky nad neplnoletými osobami za homosexuálne správanie sú v súlade s právom platným v Iráne, ale nemôžeme predsa súhlasiť s právnym štátom v takomto chápaní.
<P>
Druhým problémom je, že ak požadujeme od iných, aby dodržiavali svoje záväzky, ako aj rozumné zákony, ktoré rešpektujú základné slobody, potom by sme tieto zákony mali dodržiavať aj my sami. V tomto kontexte si musíme pripomenúť našu vlastnú váhavosť, ak nemám použiť silnejšie slová, keď išlo o vykonanie konečného rozsudku súdu o odstránení iránskych mudžahedínov zo zoznamu teroristických organizácií.
<SPEAKER ID="185" NAME="Zdzisław Zbigniew Podkański">
v mene skupiny UEN. - (PL) Vážený pán predsedajúci, to najvzácnejšie, čo má každý človek, je jeho život. Preto by nikto nemal nikoho o toto vlastníctvo pripraviť. Obzvlášť hanebné je používanie bitky a mučenia mladých ľudí, aby boli donútení urobiť výpovede, ktoré sú potrebné na ospravedlnenie rozsudkov smrti. Irán je určite jednou z krajín, ktorá vykonáva veľa rozsudkov smrti vrátane popráv mladých ľudí. Podľa posledných informácií čaká v tejto krajine na vykonanie popravy najmenej 85 zločincov.
<P>
Je preto najvyšší čas, aby Irán prestal vykonávať tieto popravy a aby prijal právne normy akceptované v ostatných krajinách. Mladých ľudí treba vzdelávať, nie zabíjať.
<SPEAKER ID="186" NAME="Tunne Kelam" AFFILIATION="PPE-DE">
Vážený pán predsedajúci, len pred deviatimi dňami bol v Iráne popravený Mohammed Hassanzadeh, ktorý ešte nedovŕšil 18 rokov. Sú tu ešte ďalší, ktorí čakajú na vykonanie rozsudku smrti, odsúdení za údajné zločiny, ktoré spáchali keď boli ešte neplnoletí.
<P>
Myslím, že pri tejto príležitosti musíme pripomenúť verejnosti, že Teherán sa stáva svetovým lídrom v počte vykonaných popráv mladistvých páchateľov. Preto čo najdôraznejšie vyzývame iránsky režim, aby prestal vykonávať tieto popravy.
<P>
Chcel by som však adresovať niekoľko slov pánovi Komisárovi: je mnoho praktických vecí, ktoré môžeme urobiť. Môžeme konečne uvoľniť ruky iránskej demokratickej opozícii - Národnej rade odporu - a zbaviť sa tejto neľudskej diktatúry raz a navždy.
<SPEAKER ID="187" NAME="Philip Bushill-Matthews" AFFILIATION="PPE-DE">
Vážený pán predsedajúci, pán Matsakis otvoril diskusiu s otázkou, či je niektorá konkrétna krajina zodpovedná za nabádanie celej EÚ, aby zakázala organizáciu PMOI. Na jeho otázku môžem odpovedať: bolo to Spojené kráľovstvo. Dôvod, prečo to vláda Spojeného kráľovstva urobila, je ten, že ju o to požiadala iránska vláda.
<P>
Je mi ľúto, že v mojej krajine máme vládu, ktorá nedovolí svojim občanov hlasovať v referende o Lisabonskej zmluve, a ktorá trvá na tom, aby hlas iránskeho ľudu nebolo počuť kdekoľvek v Európe.
<P>
Vyzývam vládu Spojeného kráľovstva, aby pri hlasovaní na budúci týždeň vo Westminsterskom paláci zabezpečila, že sa odstráni tento zákaz, v súlade s rozhodnutím európskeho súdu. Vláda Spojeného kráľovstva bola príliš dlho súčasťou tohto problému. Mala by sa teraz zapojiť do jeho riešenia.
<SPEAKER ID="188" NAME="Peter Skinner" AFFILIATION="PSE">
Vážený pán predsedajúci, toto je veľmi vážny problém. Irán popravuje mladých mužov a ženy, aby si udržal kontrolu v spoločnosti. Je neuveriteľné, že vo veku modernej civilizácie, sú mladí chlapci a dievčatá popravovaní, ukameňovaní alebo obesení na priemyselných žeriavoch.
<P>
Žiadame a vyzývame medzinárodné spoločenstvo, aby robilo viac, ale namiesto toho, aby sme sa zjednotili v rámci medzinárodného spoločenstva, tu počúvame sťažnosti na časť medzinárodného spoločenstva. Odsudzujeme napríklad USA; rokujeme v tomto parlamente o rozdielnych názoroch na to, ako by sme to mali riešiť. Tento problém však nikdy nevyriešime, pokiaľ nebudeme zjednotení proti tejto stredovekej kríze, ktorá sa odohráva v tejto krajine. Toto si musíme vyriešiť my sami.
<SPEAKER ID="189" NAME="Marios Matsakis" AFFILIATION="ALDE">
Vážený pán predsedajúci, prihlásil som sa druhýkrát o slovo len preto, aby som svojich kolegov upozornil na knihu, v ktorej sa hovorí o porušovaní ľudských práv v Iráne v roku 2007. Dostala sa mi do rúk len nedávno a obsahuje množstvo šokujúcich informácií; jednou z nich je aj príbeh dievčaťa čakajúceho na smrť obesením. Ide o Ameneh Salamovú z dediny v Naqadehu, ktorá sa previnila tým, že ako nevydatá otehotnela. Mimochodom, muž s ktorým čaká dieťa, bol odsúdený na 99 rán bičom.
<SPEAKER ID="190" NAME="Ewa Tomaszewska" AFFILIATION="UEN">
(PL) Vážený pán predsedajúci, v Iráne bolo od roku 1990 vykonaných minimálne 430 rozsudkov smrti v prípade mladých ľudí. Trest smrti pre deti je hanbou dospelých. Každý zločin, ktorý spácha mladistvá osoba je výsledkom výchovného zlyhania dospelých. Prenášanie zodpovednosti za vlastné zlyhania alebo neschopnosť na mladistvých, vykonávanie nehumánnych rozsudkov vrátane trestu smrti na deťoch, to je skutočný zločin. V Iráne sa rozsudok smrti vykonáva dokonca aj na desaťročných deťoch. Tresty smrti pre mladistvé osoby sú v rozpore s medzinárodnými záväzkami Iránskej islamskej republiky. Iránske úrady by mali vraždenie mladých ľudí v mene nehumánneho zákona okamžite zastaviť.
<SPEAKER ID="191" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, človek by si bol pomyslel, že to, čo bolo opísané v publikácii Roberta Hughesa Osudný breh, v ktorej popísal transporty malých detí spolu s ich rodičmi do Austrálie, ktoré vykonávala britská koruna, to znamená súdy, sa už nikdy viac nestane. V skutočnosti prešlo jedno storočie, alebo snáď storočie aj pol, a to isté sa deje v Iráne, islamskom štáte, kde sa, ako môžeme vidieť, na jednej strane venuje veľká pozornosť rodine. To čo sa tam deje je barbarstvo oveľa extrémnejšie, než si človek dokáže predstaviť.
<P>
Ak nebudeme konať v záujme ochrany týchto detí, ak nebudeme bojkotovať tento režim, ak ho čo najviac neodsúdime na celom svete, budeme považovaní za spolupáchateľov, pretože sme sa neozvali a nepokúsili chrániť ľudský život.
<SPEAKER ID="192" NAME="Michael Cashman" AFFILIATION="PSE">
Vážený pán predsedajúci, odsudzujem porušovanie ľudských práv, ku ktorému dennodenne dochádza v Iráne. Som presvedčený, že by sme mali zrušiť zákaz uvalený na Mudžahedínov iránskeho ľudu, a to čo najskôr.
<P>
Chcem sa vysloviť proti tomu, aby bol trest smrti uplatňovaný voči mladistvým. Nikdy nezabudnem na fotografiu dvoch chlapcov, ktorí boli verejne popravení obesením. Zločinom, ktorý spáchali, bolo to, že boli homosexuáli a odvážili sa milovať jeden druhého. Takáto nehumánnosť by mala byť odsúdená na celom svete. Preto potrebujeme, pán komisár, radikálnu zmenu našej politiky voči Iránu. Nemôžeme len tak sedieť a čakať; už na to nie je čas!
<SPEAKER ID="193" NAME="Avril Doyle" AFFILIATION="PPE-DE">
Vážený pán predsedajúci, chcela by som odsúdiť pokračujúce porušovanie ľudských práv v dnešnom Iráne, a tiež by som chcela, po tom čo na budúci týždeň bude hlasovať britský parlament, aby Rada - myslím, že to bude počas francúzskeho predsedníctva - odstránila raz a navždy organizáciu PMOI zo zoznamu teroristických organizácií.
<P>
Rada by som povedala, že napriek tomu, že Spojené kráľovstvo bolo v prvom rade zodpovedné za zaradenie organizácie PMOI na zoznam, máme chvalabohu v Británii súdny systém založený na zvykovom práve, ktorý aspoň zaručuje nezávislé, slobodné a objektívne súdnictvo, a preto ďakujem za upozornenie na to, že došlo v prvom rade k nespravodlivému zaradeniu organizácie PMOI na zoznam teroristických organizácií a za odporúčanie na jej stiahnutie zo zoznamu.
<P>
Vyzývam francúzske predsedníctvo - keďže predpokladám, že sa to bude prejednávať na ich súdoch -, aby sa pripojilo a okamžite ju odstránilo zo zoznamu. V žiadnom prípade nemôžeme akceptovať pokračujúce porušovanie ľudských práv a uplatňovanie trestu smrti, obzvlášť ak ide o mladých mužov a ženy a mladistvých.
<SPEAKER ID="194" NAME="Charlie McCreevy">
člen Komisie. - Vážený pán predsedajúci, moja kolegyňa Benita Ferrerová-Waldnerová tu dnes, žiaľ, nie je, preto by som vám chcel v jej mene poďakovať za možnosť vystúpiť k otázke popráv mladistvých v Iráne.
<P>
Komisia je tiež veľmi znepokojená v súvislosti s týmto pálčivým problémom. Hoci, ako viete, Komisia nemá zastúpenie v Teheráne, veľmi pozorne sleduje situáciu a koná na základe úzkej spolupráce s veľvyslanectvami členských štátov EÚ, ktoré tu pôsobia. Musím poznamenať, že Európsky parlament, Rada EÚ a Komisia, sa pridŕžajú koherentnej a ucelenej politiky. Vážnosť našich obáv sa zreteľne prejavila v troch vyhláseniach, ktoré za posledné dva týždne vydalo predsedníctvo EÚ: vyhlásenia zo 4. a 10. júna o prípadoch pána Fadaeia, pána Shojaeeho a pána Jazeea, ktorí čelia hroziacej poprave za zločiny spáchané počas ich neplnoletosti; a z 13. júna o poprave Mohammada Hassanzadeho.
<P>
Komisia plne podporuje zásadu a obsah týchto vyhlásení: neexistuje ospravedlnenie pre iránske úrady za používanie trestu smrti v prípadoch mladistvých páchateľov. Toto je jasne v protiklade s právne záväznými ustanoveniami medzinárodného práva, ktoré Irán ratifikoval, a to najmä Medzinárodným paktom o občianskych a politických právach a Dohodou o právach dieťaťa.
<P>
Skutočnosť, že sme museli vydať taký veľký počet vyhlásení v takom krátkom období jasne odzrkadľuje rastúci počet popráv v Iráne vrátane popráv mladistvých. Moratórium, ktoré nariadil iránsky najvyšší sudca, Ajatolláh Šahrúdí, na vykonávanie popráv mladistvých, jeho vlastní sudcovia bezohľadne porušujú.
<P>
Bohužiaľ však tón a frekvencia našich vyhlásení o Iráne tiež odrážajú skutočnosť, že náš dialóg a politické vyhlásenia o ľudských právach vo všeobecnosti a obzvlášť v otázkach popráv mladistvých, neboli účinné. Iránske úrady čoraz viac ignorujú naše výzvy na uplatňovanie medzinárodných právnych noriem o ľudských právach, a preto sme nútení uchýliť sa k takzvanej "diplomacii hlásnej trúby" prostredníctvom verejných vyhlásení, ktoré Teherán údajne neznáša a odmieta.
<P>
Irán musí čeliť zodpovednosti, ktorú má. Pokiaľ ide o Komisiu, táto po poprave pána Hassanzadeho výslovne upozornila iránske úrady, že takéto konanie len vrhne tieň na medzinárodnú reputáciu Iránu a na naše vzťahy. Pokiaľ sa nezlepší situácia v oblasti ľudských práv, náš spoločný cieľ podstatne rozvíjať vzťahy medzi Európskou úniou a Iránskou islamskou republikou sa nemôže uskutočniť.
<P>
Verím, že Európsky parlament a všetci partneri EÚ budú súhlasiť s touto politikou a podľa toho konať. Preto s plnou vážnosťou opakujem našu výzvu orgánom Iránskej islamskej republiky, aby dodržiavali medzinárodné dohody, ktoré podpísali, a ušetrili životy všetkých mladistvých páchateľov, ktorí čakajú na trest smrti.
<SPEAKER ID="195" NAME="Predsedajúci">
Rozprava sa skončila.
<P>
Hlasovanie sa uskutoční na konci rozpravy.
