<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
S veľkou ľútosťou vám musím oznámiť, že pani Boalová, zástupkyňa vedúceho delegácie Európskej únie na Haiti, je, žiaľ, stále nezvestná. Pátranie po pani Boalovej pokračuje. Pracovala v Európskom parlamente. Dnes každý z nás myslí na haitský národ postihnutý veľmi tragickým zemetrasením. Jednotlivé krajiny Európy, ako aj celá Európska únia prisľúbili významnú finančnú pomoc pre Haiti a tiež nasadenie 150 policajných dôstojníkov ako súčasť Európskej žandárskej jednotky. V oblasti pracujú aj tímy, ktoré vyslali jednotlivé krajiny EÚ. Ide o najhoršiu katastrofu v dejinách Haiti a jednu z najhorších v dejinách ľudstva. Okrem toho tam zomrelo mnoho našich spoluobčanov, občanov Európy, a mnohí sú údajne nezvestní. Chcel by som, aby sme si pripomenuli obete tejto nepredstaviteľnej katastrofy minútou ticha. Povstaňte, prosím.
<P>
S veľkým poľutovaním som tiež prijal informáciu o poprave britského občana Akmala Shaikha v Číne. Je jedným z takmer 7 000 ľudí, ktorých v tejto krajine každoročne popravia. Je tiež prvým občanom Európskej únie popraveným v Číne od roku 1951. Európsky parlament odsudzuje a vždy odsudzoval trest smrti a bude pokračovať v úsilí o dosiahnutie moratória týkajúceho sa popráv.
<P>
Včera sa na Ukrajine konalo prvé kolo prezidentských volieb. Zástupcovia Európskeho parlamentu voľby pozorujú a včera sa pri nich zúčastnili. Ešte sme nedostali oficiálne informácie o priebehu volieb. Kolegovia nám neposlali žiadne oficiálne informácie, ale očakávame, že každú chvíľu nejaké dostaneme. Očakávame, že tieto informácie preukážu, že voľby prebehli spravodlivo a že to bude platiť aj o druhom kole, ktoré sa uskutoční začiatkom februára.
<P>
1. januára Španielsko prevzalo predsedníctvo Rady Európskej únie. Som presvedčený, že podľa novej zmluvy a v spolupráci s novým predsedom Rady bude španielske predsedníctvo úspešné a že sa mu podarí splniť stanovené ciele. V programe nášho zasadnutia máme stretnutie s premiérom Zapaterom. Budeme sa rozprávať o programe trojky. Preto sa nebudeme rozprávať len o Španielsku, ale aj o Belgicku a Maďarsku.
<P>
Dámy a páni, dovoľte mi, aby som vám na záver úprimne zaželal veľa zdaru a úspechov v novom roku 2010. Nech je začiatok tohto desaťročia inšpiráciou pre nás všetkých, aby sme usilovne pracovali v mene našich občanov. Ako som povedal pred týždňom v Bruseli - nový rok, nová zmluva a nová éra pre Európsku úniu. Náš Parlament nesie mimoriadnu zodpovednosť za budúcnosť Európskej únie. Všetci sme si toho vedomí.
