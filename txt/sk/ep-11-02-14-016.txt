<CHAPTER ID="016">
Praktické aspekty týkajúce sa revízie nástrojov EÚ na podporu financovania MSP v nasledujúcom programovom období (rozprava) 
<SPEAKER ID="131" NAME="Predsedajúci">
Ďalším bodom programu je vyhlásenie Komisie o praktických aspektoch týkajúcich sa revízie nástrojov EÚ na podporu financovania MSP v nasledujúcom programovom období.
<SPEAKER ID="132" NAME="Antonio Tajani" LANGUAGE="IT">
Otázka, ktorá pred nami stojí, znie: akým spôsobom zamýšľa Komisia pomôcť malým podnikom nájsť finančné prostriedky, ktoré potrebujú na rast? V rámci stratégie Európa 2020 Komisia sľúbila, že sa sústredí na rast založený na poznatkoch a inováciách. Podnikatelia, ktorí si zakladajú nové podniky a uplatňujú nové myšlienky, vytvárajú pracovné miesta a rast. Naše úsilie musíme preto upriamiť na to, aby mali takéto podniky k dispozícii potrebné prostriedky vrátane, prirodzene, finančných, najmä prostriedky na inovácie. Pričom ja nikdy neprestanem opakovať: kde nie sú inovácie, tam nie je rast, tam nie je konkurencieschopnosť.
<P>
Predovšetkým chcem povedať, že Komisia plánuje vo svojich návrhoch klásť dôraz na výskum a inovácie. Zo zelenej knihy o budúcom financovaní výskumu a vývoja, ktorú prijala Komisia minulý týždeň, vyplýva, že Komisia sa bude snažiť zjednodušiť riadenie týchto programov pomocou využitia spoločných nástrojov. Uplatňovanie takýchto spoločných nástrojov bude viesť k zjednodušeniu riadenia a vzťahov s našimi partnermi a tiež poslúži ako záruka väčšej transparentnosti na trhu. Zjednodušenie a flexibilita budú teda kľúčovými slovami v našej budúcej práci, ktorá bude zameraná na stimulovanie rastu a podporu malých a stredných podnikov (MSP).
<P>
Programy a spoločné finančné prostriedky musia byť naozaj ľahko dostupné pre všetky európske podniky, zvlášť pre tie, ktoré majú rastový potenciál. Som presvedčený, že na dosiahnutie týchto cieľov treba programy pre MSP zreorganizovať do jedného spoločného programu pre rast a konkurencieschopnosť, pričom treba zohľadniť doteraz získané skúsenosti, a to najmä s cieľom zabezpečiť flexibilitu potrebnú na reagovanie na zmeny na trhoch a v našich hospodárstvach v budúcom programovom období.
<P>
Po druhé, Komisia chce vo svojich návrhoch klásť dôraz na nástroje financovania, t. j. prejsť od kultúry založenej na dotáciách na kultúru viac orientovanú na poskytovanie pôžičiek podnikom. Tento prístup bude, samozrejme, uprednostňovať tých, ktorí dokážu predložiť dobre vypracovaný podnikateľský plán. Úspechom, ktorý môžeme považovať za východiskový bod, sú určite záruky a investície do rizikového kapitálu poskytnuté v rámci rámcového programu pre konkurencieschopnosť a inovácie (CIP). Tieto nástroje sa stretli s veľkým úspechom. Doteraz sme pomohli vyše 100 000 MSP a do skončenia programu pomôžeme vyše 300 000.
<P>
Okrem toho by som chcel zdôrazniť, že prvá generácia investícií Únie do rizikového kapitálu predstavuje 98 % kapitálových investícií, čo nadobúda ešte väčší význam, ak zvážime, že pomocou sotva 2 % finančných prostriedkov sme dokázali pomôcť dosiahnuť rast mnohým európskym MSP. Ďalším dôležitým aspektom je skutočnosť, že nejde o byrokratické nástroje. V skutočnosti ich poskytujú banky a fondy rizikového kapitálu. Nie je skrátka vôbec potrebné žiadať o ne Brusel. Vieme, že MSP oceňujú flexibilitu týchto nástrojov a skutočnosť, že sú ľahko dostupné.
<P>
Takisto by som chcel zdôrazniť, že pred niekoľkými dňami Európska rada požiadala Komisiu, aby vypracovala celoeurópsky program pre rizikový kapitál. Komisia to zamýšľa urobiť. V skutočnosti nás rovnako ako Radu znepokojujú medzery na trhoch rizikového kapitálu. Okrem toho sme si plne vedomí užitočnosti systémov záruk za pôžičky, ktoré pomáhajú mnohým malým podnikom. Môžem vás uistiť, že Komisia je presvedčená, že záruky za pôžičky sú potrebné, či už na európskej, alebo na regionálnej úrovni. Komisia preto predloží zosúladenú sériu nástrojov určených pre MSP. Vyzývame preto členské štáty, ktoré sú spolurozhodujúcimi partnermi, pokiaľ ide o využívanie štrukturálnych fondov, aby sa k nám v tejto úlohe pridali. Takže toto sa urobilo, pokiaľ ide o budúce finančné plánovanie.
<P>
Chcel by som však, aby bolo jasné, že Komisia medzitým nezaháľala. Dvadsiateho ôsmeho októbra minulého roku som otvoril fórum pre financovanie MSP s cieľom monitorovať vývoj financovania MSP a podporovať osvedčené postupy a nové riešenia. Toto stále fórum pravidelne poskytuje malým a stredným podnikom príležitosť obracať sa na úverové inštitúcie. Situácia na trhu a právny rámec, na základe ktorého MSP získavajú finančné prostriedky, sa práve revidujú. Tiež sa diskutovalo o tom, ako vytvoriť európsky trh mezanínového financovania, pričom vám s potešením môžem oznámiť, že v tomto smere dosahujeme pokrok.
<P>
Na záver chcem povedať, že je rovnako dôležité znovu preskúmať regulačný rámec. Pri tejto príležitosti by som chcel osobitne poďakovať svojmu kolegovi pánovi Michelovi Barnierovi, ktorého oznámenie s názvom Na ceste k Aktu o jednotnom trhu navrhuje dôležité iniciatívy, ktoré dodávajú väčšiu účinnosť našim právnym predpisom vrátane právnych predpisov o jednotnom trhu rizikového kapitálu. Naším spoločným cieľom je vlastne presne toto: podporovať jednotný trh a vytvoriť tie najlepšie podmienky pre rast, konkurencieschopnosť a podnikanie.
<P>
Pokiaľ ide o kapitálové požiadavky pre banky - dohoda Bazilej III -, ktoré tiež patria do pôsobnosti pána komisára Barniera, Komisia predloží legislatívne návrhy v júni 2011. Návrh Komisie bude zahrnovať dôkladné posúdenie mikroekonomických a makroekonomických účinkov takýchto opatrení, čo zabezpečí, že naše návrhy budú dobre premyslené z hľadiska časového rámca a účinku, a takisto budú zohľadňovať, čo sa deje v iných častiach sveta.
<P>
Napokon, je povinnosťou rozpočtového orgánu, Európskeho parlamentu a Rady rozhodnúť, ako použiť obmedzené prostriedky, ktoré sú k dispozícii na európskej úrovni. V tomto období, keď sú finančné prostriedky obmedzené, je jasné, že je stále dôležitejšie používať tieto prostriedky rozvážnejšie. Som presvedčený, že finančné nástroje prispejú k zvýšeniu objemu prostriedkov Európskej únie a mobilizácii súkromných investícií.
<P>
Môžete si byť istí, že Komisia sa bude aj naďalej usilovať o to, aby sa v našich návrhoch vždy kládol dôraz na dôležitosť, ktorú majú MSP pre budúcnosť Európy, pretože sme presvedčení, že všetka práca, ktorú bude treba vykonať v nasledujúcich niekoľkých mesiacoch s cieľom konečne prekonať krízu vrátane reštrukturalizácie dôležitých priemyselných odvetví, bude musieť zohľadňovať úlohu, ktorú môžu zohrávať malé a stredné podniky. Podľa mňa len ony budú schopné vytvárať nové pracovné miesta a tým aj poradiť si so sociálnymi aspektmi finančnej krízy, ktorým sme čelili, a prirodzene vytvoria dôležitý odrazový mostík pre iniciovanie novej fázy po skončení hospodárskej krízy.
<SPEAKER ID="133" NAME="Bendt Bendtsen" LANGUAGE="DA">
Predovšetkým by som chcel poďakovať pánovi komisárovi Tajanimu za jeho vystúpenie. Rozhodli sme sa dnes touto záležitosťou zaoberať, pretože je dôležitejšie ako kedykoľvek predtým zamerať sa na poskytovanie finančných prostriedkov našim malým a stredným podnikom v Európe. Niet pochýb o tom, že obmedzený prístup MSP k financovaniu je hlavnou prekážkou vytvárania rastu a zakladania nových podnikov, pričom táto situácia sa zhoršila počas súčasnej hospodárskej krízy. Dnes je oveľa ťažšie získať od európskych bánk potrebné finančné prostriedky. Európske MSP sú značne závislé od financovania bankami - v porovnaní, napríklad, s americkými podnikmi.
<P>
Okrem toho sa čoskoro majú uplatniť pravidlá dohody Bazilej III; inými slovami, má sa čoskoro uplatniť nová smernica o kapitálových požiadavkách. Existuje riziko, že to spôsobí ešte väčšie ťažkosti, pokiaľ ide o poskytovanie rizikového kapitálu pre naše malé a stredné podniky. Je znepokojujúce, že bankový sektor, ktorý je v súvislosti s kapitálom a rizikami čoraz obozretnejší, teraz požaduje väčšie zábezpeky a vyššie rizikové prirážky. Obidve tieto veci budú mať za následok nedostatočné financovanie a nevyužité podnikateľské príležitosti, čo v konečnom dôsledku znamená stratu pracovných miest.
<P>
Európa sa musí stať konkurencieschopnejšou. Musíme preto posilniť tie nástroje EÚ, ktoré môžu pomôcť podporiť investície, inovácie a rozvoj MSP, pričom by som chcel vyzvať na zvýšenie rozpočtových prostriedkov na financovanie inovácií a na už existujúce nástroje. Komisia musí, samozrejme, zabezpečiť, aby sa v rámci ďalšej generácie programov oveľa väčšia dôležitosť prikladala mezanínovému financovaniu a aby sa vytvorila väčšia súdržnosť v rámci už existujúcich opatrení na podporu MSP, inými slovami programov ako rámcový program pre konkurencieschopnosť a inovácie (CIP), štrukturálne fondy, siedmy rámcový program pre výskum a tak ďalej. Preto už musím len povedať, že ide záležitosť, ktorej sa bude v nadchádzajúcich mesiacoch v tomto Parlamente venovať značná pozornosť.
<SPEAKER ID="134" NAME="Edit Herczog" LANGUAGE="HU">
Dnes večer by som aj ja chcela hovoriť vo svojom vlastnom jazyku, aby mohli malé a stredné podniky (MSP) sledovať moje pripomienky. Právny balík pre malé a stredné podniky si svojho času stanovil tri hlavné ciele. Prvým bolo pomôcť MSP s väčšími príjmami dostať sa na európske trhy a uvádzať na trh inovatívne výrobky. Druhým bolo znížiť náklady obmedzením byrokracie. Výborným príkladom toho je smernica o službách. Naším tretím cieľom bolo zjednodušiť a uľahčiť prístup sektora MSP k nástrojom financovania.
<P>
V rámci EÚ produkujú malé a stredné podniky tretinu HDP. Z takýchto počtov nám vychádza, že sektor MSP sa tiež približne jednou tretinou podieľa na európskom rozpočte. Ak sa naproti tomu pozrieme na sumu vyčlenenú pre MSP v rámci rozpočtu Európskej únie, nemôžeme byť spokojní. Vidíme, že do konca roku 2010 v rámci rámcového programu pre konkurencieschopnosť a inovácie (CIP) získalo určitú formu bankovej záruky okolo 100 000 MSP, čo je obrovské číslo, lenže na 23 miliónov podnikov je to veľmi málo. Toto číslo sa pravdepodobne zvýši o 200 000 MSP, ale aj to je málo v porovnaní s 23 miliónmi. Podarilo sa nám zmobilizovať rizikový kapitál v objeme 1,3 miliardy, lenže znova, ak to porovnám s 23 miliónmi podnikov a ich hospodárskym významom, je to veľmi, veľmi málo. Musí sa nám podariť, pán komisár, vytvoriť v rámci Európskej únie procedurálny systém, ktorý na jednej strane umožní použitie nástrojov vyčlenených v Európskej investičnej banke (EIB) oveľa ľahšie a účinnejšie ako v súčasnosti. Na druhej strane sa nám musí podariť zabezpečiť, podporou podávania výročných správ, aby samotné členské štáty podporovali sektor malých a stredných podnikov, a to nielen slovami, ale aj činmi.
<P>
Chceme vás požiadať, pán komisár, prostredníctvom našej žiadosti predloženej v mene piatich politických skupín, prostredníctvom nášho listu, v ktorom sme sa na vás obrátili, aby ste nezanedbávali túto oblasť podnikania, pretože je to oblasť podnikania, ktorá sa snaží prežiť vo veľmi ťažkej situácii, do ktorej ju uvrhli úsporné balíky. Tu možno najskôr očakávať zvýšenie rastu a takisto rast zamestnanosti. Poskytneme tomu v tomto Parlamente podporu.
<SPEAKER ID="135" NAME="Olle Schmidt">
v mene skupiny ALDE. - (SV) Komisia má všetky dôvody na to, aby bola ambiciózna vzhľadom na skutočnosť, že tak ako my, aj vy čelíte veľmi vážnemu problému. Máme 20 miliónov malých a stredných podnikov, ktoré spoločne predstavujú 99 % všetkých európskych podnikov. Často hovoríme, že európske malé podniky sú srdcom európskeho hospodárstva. To je pravda, nesmie to však znamenať, že malým podnikom nemá byť dovolené stať sa väčšími. Potrebujeme preto finančné nástroje, čo už kolegovia poslanci spomenuli a čoho ste sa dotkli aj vy sám, pán Tajani. Okrem iného by sme mali využiť už existujúce finančné nástroje, pričom ja by som bol za väčšie využitie napríklad štrukturálnych fondov.
<P>
Ako uviedol pán Bendtsen, problémy, ktorým čelia malé a stredné podniky, sa prehĺbili. Parlament vytvoril v rámci finančného trhu veľké množstvo pravidiel, z ktorých väčšina bola potrebná. Tieto pravidlá však spôsobili zvýšenie úverových nákladov pre malé podniky. Mali by sme si byť toho vedomí a mali by sme byť opatrní, keď budeme navrhovať ďalšie pravidlá. Mali by sme si byť v každom prípade vedomí toho, koľko to bude v konečnom dôsledku stáť.
<P>
Pán Bendtsen spomenul tiež bazilejské kritériá, ktoré sú nám všetkým známe. Hovorili ste o jednoduchosti a flexibilite, pán Tajani, a myslíte si, že tieto črty by sa mali odrážať v programoch a finančných nástrojoch EÚ. Chcete, aby sme skoncovali s byrokraciou a komplikovanými postupmi. Ste však presvedčený o tom, že malé podniky a ich zamestnanci si myslia, že to Európska únia robí? Nie je to skôr tak, že vytvárame viac byrokracie a zložitých postupov? V tejto súvislosti si myslím, že potrebujeme úplnú zmenu postoja.
<P>
Ako som povedal, máme v Európe 20 miliónov malých podnikov, ale takisto máme v Európe vyše 20 miliónov nezamestnaných. Vieme, že sociálne vylúčenie a chudoba sú na vzostupe, a aby sme to dokázali riešiť, musíme spoločne s Komisiou konať rozhodne s cieľom zabezpečiť malým a stredným podnikom nástroje financovania, pretože tam sa budú v Európe vytvárať pracovné miesta.
<SPEAKER ID="136" NAME="Ryszard Czarnecki" LANGUAGE="PL">
Hovoríme o sektore hospodárstva, ktorý má absolútne kľúčový význam, pretože dokopy sú malé a stredné podniky v skutočnosti najväčším zamestnávateľom Európskej únie. Poskytujú oveľa viac pracovných miest ako väčšie firmy. Okrem toho boli MSP, ktoré sú často rodinnými podnikmi, najviac postihnuté hospodárskou krízou. Zájdem ešte ďalej a poviem, že sociálne náklady vyplývajúce zo straty sily v tomto sektore majú absolútne kľúčový význam. Samozrejme, najväčšie firmy a najväčšie priemyselné lobistické skupiny sú účinnejšie v obhajovaní svojich záujmov, lenže MSP treba chrániť, pretože ide v skutočnosti o ochranu občanov a daňových poplatníkov členských štátov EÚ. Mám ešte jednu pripomienku - chcel by som veľmi rozhodne zdôrazniť, že členské štáty EÚ by nemali zodpovednosť za všetko presúvať na Európsku úniu ako takú. Samy by sa mali starať o MSP, lenže do veľkej miery to nerobia. V tomto smere súhlasím s tým, čo povedala pani Herczogová.
<SPEAKER ID="137" NAME="Claudio Morganti" LANGUAGE="IT">
V priebehu niekoľkých uplynulých rokov, pričom svoju úlohu v tom zohrala aj globálna finančná kríza, sa stalo pre malé a stredné podniky čoraz ťažším získať pôžičky a mať ľahký prístup k úverom, keď ich nutne potrebujú.
<P>
Nástroje, ktoré doteraz Európska únia použila v rámci finančného rámca na roky 2007 - 2013, sa ukázali ako značne nepostačujúce v niektorých smeroch, ako sú nedostatok prostriedkov a pozornosti, ktorá sa im venuje, existencia silných administratívnych obmedzení, nehovoriac už o skutočnosti, že sú rozptýlené v rámci mnohých a odlišných smerov činnosti. V rámci nového finančného rámca sa musíme zamerať na zjednodušenie pravidiel pre malé a stredné podniky - pravidiel, ktoré boli vážnou prekážkou zvlášť pre menšie podniky - a zvážiť napríklad vytvorenie jednotného kontaktného miesta pre prístup k európskym finančným prostriedkom.
<P>
Bude potrebné stimulovať využívanie nových nástrojov financovania, ktoré uľahčia prístup k úverom, poskytnú presné systémy záruk za úvery a dajú prioritu skutočnej pomoci v ťažkej začiatočnej fáze rozvoja, najmä pokiaľ ide o výrazne inovatívne a technologické podniky. Musíme sa preto usilovať čo najviac uľahčiť podmienky sektoru, ktorý zamestnáva vyše 100 miliónov ľudí a je nepochybne najmocnejšou hybnou silou rastu a rozvoja.
<SPEAKER ID="138" NAME="Dimitar Stoyanov" AFFILIATION="NI">
(BG) Chcel by som sa pripojiť k všeobecne rozšírenému názoru, ktorý som si všimol v tomto Parlamente, pokiaľ ide o malé a stredné podniky, a vyjadriť jednoznačnú podporu tomu, čo práve bolo povedané, inými slovami konštatovaniu, že podnikmi, ktoré hospodárska kríza postihla najviac, sú MSP.
<P>
Takisto súhlasím s pánom Czarneckým, ktorý povedal, že často ide o malé, rodinné podniky, ktoré rodinám zabezpečujú veľkú časť ich príjmov. Keď je postihnutá veľká spoločnosť - pretože aj tie kríza zasiahla -, utrpia len jej zisky. Keď je však postihnutý malý podnik, rodina, ktorá od podniku závisí, stratí životne dôležitý zdroj príjmu.
<P>
Z týchto dôvodov by som chcel povedať, že pri uskutočňovaní zmien by sme mali postupovať opatrne, pretože pravicovo, ako aj ľavicovo zamerané opatrenia môžu mať pre MSP negatívne dôsledky v závislosti od toho, na čo sú zamerané.
<P>
Chcel by som povedať, že rozdávanie finančných a bankových záruk jednoducho nebude stačiť a že potrebujeme dôraznejší vývoj v legislatívnej oblasti - väčšiu reguláciu bankového sektora, ak chcete -, aby sme malým podnikom zabezpečili finančné prostriedky a aby sme konečne prestali predkladať túto otázku v zmysle nejakých neexistujúcich rovnakých podmienok - pretože malé podniky nikdy nemôžu byť rovnocenné s veľkými podnikmi - a skôr im pomohli byť konkurencieschopnými v prípade, keď sa objaví veľká spoločnosť.
<SPEAKER ID="139" NAME="Paul Rübig" AFFILIATION="PPE">
(DE) Najskôr by som chcel poďakovať pánovi Bendtsenovi, pretože program CIP je jedným z kľúčových pilierov podnikania a financovania v tejto oblasti. Programy JEREMIE a JASMINE, ako aj program Erasmus pre mladých podnikateľov sú nesmierne dôležité v tom, že pomáhajú ľuďom oboznámiť sa s trhmi. Chcel by som poďakovať pani Herczogovej za to, že vyjadrila podporu Európskej investičnej banke (EIB) a Európskemu investičnému fondu (EIF), a za to, že vyzvala na zvýšenie objemu dostupných finančných prostriedkov. Chcel by som však vyzvať pána komisára Tajaniho, aby zabezpečil, aby ciele stanovené do roku 2020 zahrnovali aj povinnú požiadavku 20-percentnej kapitálovej základne pre MSP. Je to niečo, čo už vyžadujeme od bánk, takže to isté by malo platiť aj pre MSP. Je to dôležité pre obidva sektory.
<P>
Tiež navrhujem, aby sa daň zo zisku uplatňovala len vtedy, keď príjmy opustia spoločnosť. Inými slovami, malo by byť možné zisky znovu investovať ako vlastný kapitál. Ak však podnikateľ alebo zamestnanec vyberie peniaze zo spoločnosti, potom by mali byť zdanené bežným spôsobom.
<P>
Posledným bodom, ktorý sa mi zdá zvlášť dôležitý, je možnosť odpísania dlhu nie nižšieho ako 5 000 EUR. Myslíme si, že právo odpisovania by malo byť umožnené pre zisky do 5 000 EUR. To by poskytlo najlepší základ pre dosiahnutie rovnováhy medzi rizikovým kapitálom a vlastným kapitálom na účely náležitého financovania pôžičiek.
<SPEAKER ID="140" NAME="George Sabin Cutaş" AFFILIATION="S&amp;D">
(RO) Zásada "najskôr myslieť v malom", ktorá tvorí základ politík Európskej komisie v oblasti podnikania, je dôležitá. Nesmieme zabúdať, že dve tretiny pracovných miest v Európskej únii vytvárajú MSP. V súčasnej kríze majú však MSP problém dostať sa k úverom, keďže banky ich považujú za rizikové. Treba naozaj dôkladne monitorovať podporu verejných systémov záruk v členských štátoch a poskytovanie prístupu k zárukám ponúkaným skupinou Európskej investičnej banky s cieľom zmierniť obmedzenia financovania.
<P>
Tiež sme si všimli ťažkosti v poskytovaní informácií o podmienkach prideľovania finančných prostriedkov a v určitých prípadoch dokonca nedostatočnú kapacitu verejnej správy potrebnú na miestnej úrovni na sprostredkovanie prístupu k pôžičkám.
<P>
V rokoch 2014 - 2020 sa musí Európska komisia zamerať na väčšiu transparentnosť vo vzťahoch medzi finančníkmi a podnikateľmi a na prístup k poradenským službám o platformách a podmienkach poskytovania pôžičiek, ktoré majú k dispozícii MSP. Je zároveň povinnosťou Európskej investičnej banky, ako obhajcu politík EÚ, ponúkať technickú pomoc vnútroštátnym a miestnym orgánom verejnej správy s cieľom uľahčiť podnikateľom prístup k financovaniu.
<SPEAKER ID="141" NAME="Elisabetta Gardini" AFFILIATION="PPE">
(IT) Je nesmierne dôležité posilniť celoeurópsku angažovanosť v podpore malých a stredných podnikov, pretože, ako bolo povedané, majú rozhodujúcu váhu a úlohu v sociálnej štruktúre Únie a sú skutočnými poskytovateľmi hospodárskej obnovy. V tejto súvislosti by som chcela pripomenúť, že od roku 2002 do roku 2008 vďaka silnému rastu, ktorý zaznamenali v 27 krajinách, vytvorili 9 400 000 nových pracovných miest a predstavovali hybnú silu zamestnanosti. Odvtedy následkom krízy prišli o tretinu pracovných miest, ktoré vytvorili.
<P>
Je preto potrebné vytvoriť konkrétne nástroje, ktoré malým a stredným podnikom vrátia schopnosť vytvárať nové pracovné miesta, pretože z toho bude mať prospech celá spoločnosť. Prístup k úverom je určite jednou z kľúčových otázok, najdôležitejšou otázkou pre podnikateľov. V prvej časti roku 2010 boli pôžičky zamietnuté 18 % malých a stredných podnikov. V predchádzajúcom roku to bolo 12 percent; tieto údaje pochádzajú z prieskumu uskutočneného Európskou centrálnou bankou.
<P>
Je to práve prístup k úverom, spolu so zjednodušením administratívnych postupov a prístupom k trhom, čo bude patriť ku kľúčovým prioritám stanoveným v rámci iniciatívy Small Business Act, ktorú predstaví budúci týždeň v Ríme pán komisár Tajani a ktorú s radosťou vítame. Nakoniec by som chcela uviesť, že región Talianska, z ktorého pochádzam - severovýchod -, zaznamenal mimoriadny rozvoj a značný rast práve vďaka inteligentnému režimu poskytovania pôžičiek, ktorý dokázal ísť ruka v ruke s rastom malých a stredných podnikov. Nasledujme tento príklad.
<SPEAKER ID="142" NAME="Zoran Thaler" AFFILIATION="S&amp;D">
(SL) Chcel by som sa pridať ku svojim kolegom poslancom a navrhnúť, aby politici, členské štáty a Európska únia postavili malé a stredné podniky do centra svojho úsilia v oblasti hospodárskej obnovy.
<P>
Do tejto kategórie patrí deväťdesiatdeväť percent všetkých podnikov v Európskej únii, ktoré vytvárajú vyše 100 miliónov pracovných miest. Čo teda robí starosti malým a stredným podnikom v Európskej únii? Nezabudnime počas dnešnej rozpravy na túto otázku.
<P>
Predovšetkým robí takýmto podnikom starosti neuhrádzanie faktúr, nedostatočná platobná disciplína. Faktúry podnikov nie sú uhrádzané 90 alebo 120 dní alebo dokonca nikdy. Finančná a hospodárska kríza tento problém značne prehĺbila, pričom tvárou v tvár týmto ťažkostiam sú najbezmocnejšie MSP.
<P>
Prijali sme v Európskej únii nové právne predpisy. Preto nastal čas, aby členské štáty zlepšili svoju disciplínu, svoju platobnú disciplínu. Tam to všetko začína a od toho sa všetko odvíja.
<P>
Po druhé, týmto spoločnostiam, MSP, robí starosti financovanie. Mnohé z nich by nemali žiadne finančné problémy, keby im dlžníci uhrádzali faktúry. Banky sa stiahli do svojich ulít a neslúžia svojmu účelu. Preto je hospodársky rast v Európskej únii oveľa menší, ako by mohol byť. Podporujem opatrenia Komisie, ktoré obhajoval pán komisár Tajani, a vyzývam Komisiu, aby postavila malé a stredné podniky do centra svojho úsilia. Nastal čas, aby sme spoločne realizovali odporúčania iniciatívy Small Business Act.
<SPEAKER ID="143" NAME="Seán Kelly" AFFILIATION="PPE">
Toto je dobré popoludnie pre Európsky parlament a Európsku úniu, pokiaľ ide o témy, o ktorých diskutujeme, keďže majú skutočný význam pre reálne hospodárstvo. Diskutovali sme o smernici o službách, jednotnom patente a teraz o nových nástrojoch na podporu MSP. Odznelo tu, že MSP majú absolútne kľúčový význam a že ak by každý MSP vytvoril jedno pracovné miesto navyše, v Európe by zanikla nezamestnanosť. Pre mnohé z nich by vytvoriť jedno pracovné miesto navyše nebol žiadny problém, zvlášť ak získajú úver, evidentne však úvery získať nedokážu.
<P>
Každý víkend sa stretávam s podnikateľmi, ktorí nedokážu získať úver, zvlášť v našej krajine. Minulý víkend som stretol človeka, ktorý chcel 4 000 EUR na MSP ako peňažný tok a nemohol ho získať. Takže situácia v našej krajine je chronická. Napriek tomu, že ECB kapitalizovala banky, tento kapitál sa neposúva ďalej. Je nevyhnutné, aby sa to preskúmalo. Nefunguje to dostatočne.
<P>
Počuli sme formulku, že banky sú príliš veľké, aby padli. Mali by sme to zmeniť na formulku, že MSP sú príliš dôležité, aby padli. Ak im poskytneme úvery a podporu, každý z nich by mohol určite vytvoriť jedno nové pracovné miesto a jedno nové pracovné miesto by nás dostalo z hospodárskej recesie, v ktorej sa nachádzame. Nie je to prehnaná požiadavka a dnes večer nás môže diskusia o nových nástrojov na podporu MSP určite posunúť na ceste k dosiahnutiu tohto cieľa dosť ďaleko.
<SPEAKER ID="144" NAME="Elena Băsescu" AFFILIATION="PPE">
(RO) Poskytovanie podpory MSP a podnikateľom ponúka cestu von z finančnej krízy. Zabezpečenie prístupu k jednotnému trhu a zlepšenie realizácie iniciatívy Small Business Act musia byť prioritami na vnútroštátnej úrovni, ako aj na úrovni EÚ. Chcela by som podotknúť, že súčasné opatrenia zatiaľ nepomohli prekonať ťažkosti brániace rozvoju MSP. Vlastne 23 miliónov MSP v Európe očakáva od Komisie pozitívne kroky.
<P>
Ďalším dôležitým aspektom je tiež rozvoj alternatívnych zdrojov financovania. Treba prijať iniciatívy s cieľom zlepšiť prístup na kapitálový trh a vytvoriť lepšie daňové stimuly pre investorov. Osobitnú pozornosť treba venovať podpore rozsiahleho financovania inovatívnych spoločností. Rumunská vláda má prijať program na povzbudenie mladých podnikateľov do zakladania a rozvoja mikropodnikov. Ide o nové zvláštne opatrenie v rámci vládneho balíka iniciatív na posilnenie podnikateľského sektora.
<SPEAKER ID="145" NAME="Zigmantas Balčytis" AFFILIATION="S&amp;D">
(LT) Financovanie malých a stredných podnikov zostáva aj naďalej vážnym problémom. Napriek prijatým opatreniam zostáva situácia v tomto dôležitom sektore kritická.
<P>
Asi poznáte analytickú správu medzinárodnej organizácie Bankwatch, ktorá analyzuje neúspech poskytovania pôžičiek Európskou investičnou bankou v štyroch členských štátoch. Z tejto správy vyplýva, že doteraz mali z pôžičiek poskytovaných Európskou investičnou bankou v zásade prospech len samotné banky, ktorým bolo pridelených 15 miliárd EUR a dostali termín na nájdenie spoločností požadujúcich túto podporu.
<P>
Existuje obava, že hoci Európska investičná banka poskytla peniaze, komerčné banky sprísnili podmienky bankových úverov pre malé podniky a peniaze sa použili prevažne na financovanie veľkých a prosperujúcich spoločností.
<P>
Podľa mňa takáto situácia ukazuje, že v tejto oblasti je potrebné prísnejšie monitorovanie a kontrola komerčných bánk, pričom významnejšiu úlohu v tom musí zohrávať aj Európska komisia, aby nedochádzalo k zneužívaniu tejto pomoci.
<SPEAKER ID="146" NAME="Pat the Cope Gallagher" AFFILIATION="ALDE">
Chcel by som uvítať vyhlásenie Komisie o revízii nástrojov EÚ na podporu financovania MSP. Je úplne jasné, že náklady na úvery a v podstate aj ich dostupnosť zostávajú jediným najväčším problémom, ktorému čelí sektor MSP v Európe a konkrétne aj v mojej vlastnej krajine Írsku.
<P>
Mnohé životaschopné podniky majú stále problémy získať od bánk zvládnuteľné úvery. To je neprijateľné. Môžem hovoriť len za svoju vlastnú krajinu, ale vzhľadom na podporu, ktorú získal v Írsku od daňových poplatníkov sektor MSP, je tento sektor hybnou silou hospodárskeho rastu. Pracovné miesta vytvára súkromný sektor. My v Komisii, Parlamente a Rade len vytvárame hospodársku atmosféru priaznivú pre investície, čo musíme robiť aj naďalej.
<P>
Veľmi ma teší, že pán komisár spomenul flexibilitu a povedal, že prístup ku kapitálu by nemal byť spojený s byrokraciou, nadviazal však len na vyhlásenie pána predsedu Komisie v jeho vystúpení o stave Únie. Musíme dôkladne monitorovať, čo sa deje, pretože pán predseda povedal, že európske spoločnosti by nám ročne ušetrili 38 miliárd EUR. Musíme zabezpečiť pomoc týmto malým spoločnostiam, pretože ony následne pomôžu vytvárať pracovné miesta a znižovať nezamestnanosť.
<SPEAKER ID="147" NAME="Ilda Figueiredo" AFFILIATION="GUE/NGL">
(PT) Situácia mnohých mikropodnikov a malých podnikov je kritická v mnohých krajinách Európskej únie, pretože ich sa hospodárska kríza a neoliberálne politiky dotkli najviac. V Portugalsku dochádza k zatváraniu malých rodinných podnikov, t. j. malých a stredných podnikov (MSP), v mnohých sektoroch - v priemysle, obchode, službách a poľnohospodárstve -, čím sa zvyšuje nezamestnanosť a chudoba.
<P>
Problémy spojené s bankovými úvermi, byrokraciou a ťažkým prístupom k pomoci EÚ, zvlášť zo strany týchto mikropodnikov a malých podnikov, tlmia hospodársky rozvoj veľkých oblastí a bránia rastu a rozvoju. Je preto potrebná úplná zmena politiky v týchto oblastiach s cieľom účinne podporiť tieto MSP, pričom finančný systém treba dôrazne vyzvať, aby začal poskytovať MSP dostupné úvery spolu s dostatočnou pomocou EÚ.
<SPEAKER ID="148" NAME="Andreas Mölzer" AFFILIATION="NI">
(DE) Európska únia nikdy nešetrí chválou malé a stredné podniky ako hybnú silu hospodárstva a hlavný zdroj zamestnanosti, zvlášť keď zamestnávatelia ihneď neprepúšťajú svojich pracovníkov, a to ani v časoch recesie. Zároveň tieto podniky už desaťročia zaťažuje byrokracia a takisto sú znevýhodňované, pokiaľ ide o celoeurópske dotácie. Na papieri sa stretávame s jednou iniciatívou v oblasti MSP za druhou. V praxi však malé a stredné podniky zisťujú, že nedokážu získať prístup ku kapitálu v dôsledku ustanovení dohôd Bazilej II a teraz Bazilej III.
<P>
Pre prežitie MSP v budúcnosti sú nesmierne dôležité inovácie. Inovácie si však vyžadujú aj peniaze a výskum. Je, samozrejme, chvályhodné, že MSP sa bude v budúcnosti na základe nových pravidiel verejného obstarávania venovať väčšia pozornosť a že sa uľahčí ich prístup k finančným prostriedkom na výskum. Skutočnosť je však taká, že mnohé MSP nemusia prežiť dosť dlho na to, aby mohli zažiť, ako tieto opatrenia, o ktorých sa tak dlho diskutovalo, prinesú ovocie, pretože ich bude brzdiť nedostatok financií.
<SPEAKER ID="149" NAME="Petru Constantin Luhan" AFFILIATION="PPE">
(RO) Ako iste viete, v Rumunsku čelia MSP vzhľadom na osobitosť a náročnosť súčasného obdobia viac-menej rovnakým problémom ako MSP v ostatných členských štátoch. Niektoré aspekty zlepšovania príležitostí pre MSP, pokiaľ ide o získavanie finančnej podpory, však spočívajú najmä v prístupe k technickej pomoci zameranej na získavanie prístupu k finančným nástrojom, zvlášť k tým, ktoré sú zamerané na zvyšovanie výskumných a vývojových kapacít.
<P>
Považujem za nevyhnutné zlepšiť prístup ku kvalitným informáciám a príslušným službám. Chcel by som vám pripomenúť, že počas plenárnej schôdze v septembri minulého roku zástupca Európskej komisie vyhlásil, že v roku 2011 sa plánuje spustenie internetovej vzdelávacej platformy určenej špecificky pre MSP. Cieľom je uľahčiť MSP prístup k projektom v oblasti výskumu a vývoja a využiť ich výsledky poskytnutím bezplatnej odbornej prípravy prostredníctvom internetu, informácií upravených podľa požiadaviek používateľa a sprístupnením komunikačného fóra. Vzdelávanie manažérov MSP v tom, ako využívať finančné nástroje, môže okrem podpory príslušných postupov a zníženia byrokracie viesť k dosiahnutiu oveľa účinnejších výsledkov.
<SPEAKER ID="150" NAME="Giovanni Collino" AFFILIATION="PPE">
(IT) Vystúpenie pána komisára Tajaniho som veľmi uvítal. Znovu raz vyzdvihol faktor najväčšieho významu: faktor malých a stredných podnikov považovaných za model výroby, a preto tiež za sociálny model, pretože predstavujú základný kameň z hľadiska zamestnanosti.
<P>
Hospodárska kríza, ktorou prechádzame, nie je prechodnej, ale štrukturálnej povahy a súvisí so zmenami na trhoch ako ďalším dôsledkom globalizácie. Malé a stredné podniky predstavujú 99 % celkovej štruktúry európskeho priemyslu. Návrh uznesenia sa zameriava na určité nevyhnutné požiadavky, konkrétne: lepšie informovanie, uľahčenie prístupu k úverom a zníženie byrokracie s cieľom uľahčiť orientovanie sa v prostriedkoch prístupu k zdrojom Európskej únie.
<P>
Ako práve potvrdil sám pán komisár, je potrebná väčšia jednoduchosť a flexibilita, ako aj viac prostriedkov na inovácie a výskum; je potrebné, aby Európska komisia vypracovala nové usmernenia, ktoré budú jasnejšie a zrozumiteľnejšie, aby mali malé a stredné podniky ľahší prístup k užitočným informáciám; a takisto je potrebný nový pohľad na poskytovanie pôžičiek. V čase krízy nie je spravodlivé, ak platia len malé a stredné podniky, kým bankový systém pokračuje vo vytváraní a zvyšovaní ziskov.
<P>
Je dôležité zabezpečiť, aby nový rámec Európskej komisie zohľadňoval tieto požiadavky, aby bola stratégia Európa 2020 viac ako len prázdnou schránkou a aby v skutočnosti obsahovala nástroje potrebné na dosiahnutie cieľov, ktoré si stanovuje.
<SPEAKER ID="151" NAME="Vasilica Viorica Dăncilă" AFFILIATION="S&amp;D">
(RO) Chcela by som zdôrazniť, že prekážky brániace rozvoju MSP, vytváraniu pracovných miest a inováciám v Európe stále neboli odstránené. Preto si myslím, že treba vylepšiť konkrétne stratégie, opatrenia a akčné plány Európskej komisie. Dvadsaťtri miliónov MSP čaká na pozitívne kroky v takých oblastiach ako verejné obstarávanie, riešenie problému oneskorených platieb, prístup k odbornej príprave, podpora podnikania a zlepšenia v oblasti daní a financovania.
<P>
Poskytovanie podpory MSP a podnikateľom ponúka cestu von z finančnej krízy. Zlepšenie predpisov a prístupu MSP k jednotnému trhu a finančným prostriedkom, ako aj zabezpečenie lepšej realizácie iniciatívy Small Business Act musia byť prioritami na vnútroštátnej úrovni, ako aj na úrovni EÚ.
<SPEAKER ID="152" NAME="Czesław Adam Siekierski" AFFILIATION="PPE">
(PL) Hlavnou podmienkou úspešnej politiky voči podnikom vrátane malých a stredných podnikov je zabezpečenie správneho fungovania vnútorného trhu. Voľný pohyb tovarov znamená, že všetky podniky majú prístup k väčšiemu počtu potenciálnych spotrebiteľov, aj keď zároveň musia byť pripravené na intenzívnejšiu hospodársku súťaž. Právne predpisy v oblasti jednotného trhu treba neustále prispôsobovať, aby sa zabezpečilo rovnaké zaobchádzanie so všetkými firmami v Únii. Je nevyhnutné monitorovať tendencie členských štátov chrániť svoj vlastný vnútroštátny priemysel.
<P>
Všetci hovoríme, že malé a stredné podniky predstavujú základ moderných európskych hospodárstiev, že sú kľúčovým faktorom hospodárskeho rastu, že tento sektor zamestnáva dve tretiny všetkých pracujúcich ľudí v Únii a že vytvára tretinu HDP EÚ. Nezabúdajme, že ťažká situácia MSP sa odráža predovšetkým na finančnej situácii ľudí, ktorí pre ne pracujú, pretože ide z veľkej časti o rodinné firmy. Tieto firmy krachujú až o niečo neskôr, takže sa zdá, že väčšina z nich reagovala na krízu pomaly, čo však neznamená, že sa kríza neodrazila na ich hospodárskej situácii.
<P>
Na záver by som chcel povedať, že tento sektor si vyžaduje osobitnú podporu, pokiaľ ide o zavádzanie inovačných metód - pričom táto podpora by mala vychádzať od Európskej únie.
<SPEAKER ID="153" NAME="Antonio Tajani" LANGUAGE="IT">
Dnešná večerná diskusia, ako už vyplynulo aj z textu návrhu uznesenia, zvýraznila absolútnu zhodu, ktorá vládne medzi želaniami Parlamentu a Komisie postaviť reálne hospodárstvo do centra hospodárskej politiky s cieľom prekonať krízu a venovať osobitnú pozornosť malým a stredným podnikom, ktoré sú základom nášho hospodárstva.
<P>
Komisia je plne odhodlaná usilovať sa o premenu politických rozhodnutí na konkrétne kroky, pričom nie je žiadnou náhodou, že vďaka podpore Parlamentu a Rady sme prijali text smernice o boji proti oneskoreným platbám, ktorá má pre malé a stredné podniky kľúčový význam. Teraz je našou úlohou nabádať členské štáty k tomu, aby zrýchlili tempo transpozície tejto smernice do svojich vnútroštátnych právnych predpisov (majú na to 24 mesiacov od októbra tohto roku), aj keď ja osobne by som si želal, aby smernicu, ktorá má priamy vplyv aj na príležitosti na splatenie neuhradených dlhov, ktoré môžu byť následne použité na inovácie, transponovali s väčšou naliehavosťou. Keď smernica nadobudne platnosť, uvoľní sa do obehu približne 180 miliárd EUR.
<P>
To však nestačí. Pokiaľ ide o pomoc malým a stredným podnikom, 23. februára prijme Komisia revidovanú iniciatívu Small Business Act, ktorá obsahuje rad dôležitých opatrení vrátane jednotného kontaktného miesta pre prístup k finančným prostriedkom, čo bude jedným z návrhov, ktoré budeme predkladať členským štátom. Okrem tohto vyzveme všetky členské štáty a všetky miestne orgány, aby nominovali mistera alebo miss MSP.
<P>
Šestnásteho februára vymenujem pána Daniela Calleju za zástupcu generálneho riaditeľa, do novej funkcie v Európskej komisii. Bude zodpovedný za monitorovanie a overovanie uplatňovania iniciatívy Small Business Act a zároveň bude plniť úlohu kontaktného bodu pre európske MSP pre otázky politiky Komisie. V texte iniciatívy Small Business Act, ktorú, to si poznačte, budeme prijímať dvadsiateho tretieho, budú všetky členské štáty vyzvané, aby to urobili tiež a takisto k tomu vyzveme miestne spoločenstvá so zákonodarnými právomocami.
<P>
Pokiaľ ide o financovanie, problém prístupu k nesplateným dlžníckym saldám, čo sme už spomenuli v súvislosti so smernicou o boji proti oneskoreným platbám, a prístupu k pôžičkám, ktoré požadujú alebo chcú malé a stredné podniky, možno vyriešiť len snahou o aktiváciu väzieb medzi úverovými inštitúciami a podnikateľmi vrátane Európskej investičnej banky. Preto vítam vyhlásenia tých, ktorí súhlasia, že je nevyhnutné rozvíjať tieto vzťahy, ako aj odstrániť kritické miesta, ktoré v minulosti, zvlášť počas krízy, viedli k odďaľovaniu vyplatenia slávnych 30 miliárd EUR určených pre malé a stredné podniky a ktoré v dôsledku ťažkostí s uskutočňovaním prevodov do vnútroštátnych úverových inštitúcií viedli k odďaľovaniu ich prevzatia malými a strednými podnikmi.
<P>
Musím povedať, že na prvom zasadnutí fóra pre financovanie MSP sa venovala pozornosť presne tomuto kritickému miestu, ktoré existuje medzi Európskou investičnou bankou a vnútroštátnymi úverovými inštitúciami. Šerpovia už pracujú a na nasledujúcom zasadnutí sa predloží rad návrhov s cieľom uľahčiť malým podnikom prístup k úverom.
<P>
Už teraz, samozrejme, pracujeme na zjednodušení konkrétnych záležitostí a teraz nasleduje jeden taký príklad. Pokiaľ ide o nariadenie REACH, dal som preložiť do každého európskeho jazyka pravidlá uplatňovania nariadenia, ktoré má dosť technickú povahu. Bol to silný signál pre malé a stredné podniky, že si nemusia najímať odborníka na technickú angličtinu alebo chemickú technológiu. V podstate sme fakticky zrušili registračný poplatok: dosiahli sme 90 % zníženie poplatku za registráciu v rámci nariadenia REACH pre mikropodniky a 60 % zníženie pre malé podniky. To je niekoľko konkrétnych vecí, ktoré tiež súvisia so zjednodušovaním.
<P>
Testovanie malých a stredných podnikov, ktoré sa zaviedlo v rámci iniciatívy Small Business Act, zostáva, samozrejme, zachované. Budeme ho aj naďalej prísne uplatňovať. Test konkurencieschopnosti, známy ako skúška spôsobilosti, ktorý sme zaviedli v rámci knihy o priemyselnej politike, ktorá sa tiež týka konkurencieschopnosti a existujúcich právnych predpisov, jednoznačne a určite pomôže aj malým a stredným podnikom. Musím zablahoželať pánovi Rübigovi a teší ma výzva a podpora Parlamentu, pokiaľ ide o angažovanie sa za zvýšenie finančných prostriedkov pre druhý program pre konkurencieschopnosť a inovácie (CIP II).
<P>
Na záver by som vás chcel len uistiť o svojej angažovanosti v tom zmysle, že súhlasím so všetkým, čo bolo povedané. Ako som vyhlasoval vždy, keď som mal príležitosť vyjadriť svoje názory na politiku v oblasti MSP, môžem potvrdiť, že za svoju absolútnu prioritu budem pokladať úsilie o to, aby hlavným programom komisára pre priemysel a podnikanie počas nesledujúcich niekoľkých rokov boli byrokratické prekážky, prístup k úverom a politiky na podporu malých a stredných podnikov. Podpora Európskeho parlamentu má pre mňa zásadný význam aj preto, lebo, ako som povedal na začiatku svojej odpovede, medzi mnou a vami vládne úplná zhoda názorov.
<SPEAKER ID="154" NAME="Predsedajúci">
V súlade s článkom 110 ods. 2 rokovacieho poriadku som dostal jeden návrh uznesenia.
<P>
Rozprava sa skončila.
<P>
Hlasovanie sa uskutoční zajtra napoludnie v stredu 16. februára 2011.
<P>
Písomné vyhlásenia (článok 149)
<SPEAKER ID="156" NAME="Ioan Enciu" AFFILIATION="S&amp;D">
písomne. - V Európskej únii je všeobecne prijatý názor, že MSP potrebujú lepší, priamejší prístup k finančným prostriedkom. Ako sa zdôrazňuje v oznámení o stratégii Európa 2020, kríza znížila rastový potenciál Európy o polovicu. Dá sa povedať, že dosah na reálne hospodárske činnosti je v Európe citeľnejší z dôvodu veľkej závislosti MSP od bankových pôžičiek. Z tejto krízy môže MSP dostať ďalšia podpora a rozvoj kapitálových trhov a malých inovatívnych podnikov. Vytvorenie fóra pre financovanie MSP v máji minulého roku signalizovalo pozitívny krok smerom k zlepšeniu finančných vyhliadok MSP a ich budúcej životaschopnosti v Európe. Myslím si, že v roku 2009 využilo záruky za úvery 1,8 milióna MSP. Nezabúdajme, že MSP sú základom európskeho hospodárstva. Je nevyhnutné čo najskôr vrátiť primerané poskytovanie bankových úverov na normálnu úroveň. Európa sa musí prioritne snažiť o vytvorenie funkčného trhu rizikového kapitálu.
<SPEAKER ID="155" NAME="Małgorzata Handzlik" LANGUAGE="PL">
Kríza na finančných trhoch viedla k obmedzeniu prístupu malých a stredných podnikov k finančným prostriedkom. Na ťažkosti pri získavaní finančnej podpory narážajú zvlášť novozaložené a inovatívne podniky, ktorých činnosti sa považujú za príliš riskantné. Hospodárska obnova bude do veľkej miery závisieť od toho, aké možnosti rozvoja budú mať k dispozícii MSP, ktoré napokon predstavujú 99 % všetkých podnikov. Preto vítam dnešnú iniciatívu týkajúcu sa revízie nástrojov EÚ na podporu financovania MSP v nasledujúcom programovom období. Prístup k novým formám financovania treba poskytnúť najmä podnikom pracujúcim na inovatívnych metódach. Takisto si myslím, že zjednodušenie administratívnych postupov a existujúcich predpisov prispeje k zvýšenej účinnosti v riadení európskych programov vytvorených na pomoc MSP, ako aj k významným úsporám pre samotné MSP, ktoré budú vynakladať menej času na administratívu a viac na projekty, na ktorých pracujú.
<SPEAKER ID="157" NAME="Filip Kaczmarek" LANGUAGE="PL">
Som veľmi spokojný s návrhom uznesenia a rozpravou o revízii nástrojov EÚ na podporu financovania MSP. Podpora MSP je dôležitá, pretože tieto firmy sú dôležité pre súčasnosť a budúcnosť Európy. MSP majú kľúčový význam pre udržanie našej konkurencieschopnosti, pre zotavenie z krízy, pre vytváranie nových pracovných miest a pre zvýšenie inovatívnosti v európskom hospodárstve. Skutočne musíme podporiť financovanie MSP, ale Európska únia môže a musí podniknúť aj iné kroky na podporu tohto sektora. Mám na mysli potrebu zníženia administratívnej a byrokratickej záťaže. MSP musia byť schopné pracovať bez prekážok a rýchlo konať. V Spojených štátoch existujú miesta, kde založenie podniku trvá 10 minút. Ak chceme využiť podnikateľský potenciál Európanov, musíme im uľahčiť vykonávanie ich činností a oslobodiť európsky trh od obmedzení, ktoré v súčasnosti vedú k tomu, že nevyužívame všetky príležitosti na rozvoj. MSP predstavujú hospodársky model, ktorý je veľmi účinný a napomáha spoločenský rozvoj. Väčšina chudobných a rozvojových krajín tento sektor nemá alebo je tam veľmi slabý. To je nepriamy dôkaz veľkého významu tohto sektora pre celé hospodárstvo a kvalitu života v konkrétnych krajinách. Ďakujem.
<SPEAKER ID="157" NAME="Vilja Savisaar-Toomast" LANGUAGE="ET">
Je dobré, že sa Európska komisia zaoberá revíziou prostriedkov EÚ na podporu malých a stredných podnikov (MSP), zvlášť vzhľadom na nasledujúce programové obdobie. Treba však povedať, že MSP žiadali dodatočnú pomoc, najmä počas uplynulého dva a pol roka, pretože mnohé z nich mali problémy s likviditou v dôsledku recesie. Jednoducho povedané, banky odmietali poskytovať MSP pôžičky alebo to robili s nesmierne vysokými úrokovými sadzbami, čo viedlo k ďalšiemu zhoršovaniu situácie týchto podnikov. V Estónsku, ako aj v Európskej únii ako celku tvoria MSP 99 % všetkých podnikov, pričom mikropodniky tvoria v Estónsku 83 % všetkých podnikov a približne 92 % všetkých podnikov celkovo v EÚ. Z tohto dôvodu je dôležité, aby mala táto konkrétna väčšina k dispozícii finančné prostriedky, zvlášť počas ťažkých krízových rokov. Úprimne dúfam, že Európska únia, ako aj MSP čoskoro zaznamenajú hospodársky rast a že budeme lepšie pripravení na akúkoľvek budúcu krízu. K prehĺbeniu súčasnej hospodárskej krízy, ktorej predchádzala finančná kríza, významnou mierou prispela znížená likvidita MSP ako výsledok situácie, v ktorej sa nachádzali počas hospodárskej krízy banky. Viac ako dve tretiny podnikateľov pracujú v MSP a zároveň vytvárajú tieto podniky dve tretiny dodatočných príjmov. Na to netreba zabúdať, a preto sa musíme postaviť za dobré podmienky pre tieto podniky.
<SPEAKER ID="157" NAME="Olga Sehnalová" LANGUAGE="CS">
Nástroje podpory malých a stredných podnikov zo strany EÚ sa musia vyznačovať predovšetkým pružnosťou a čo najmenšou byrokraciou. Banky sú stále menej ochotné financovať rizikovejšie podnikateľské zámery, medzi ktoré patria aj novozaložené podniky alebo inovatívne produkty. Prístup k finančným prostriedkom dnes preto predstavuje jednu z najväčších prekážok, ktorým MSP čelia. Preto je nutné posilňovať rôzne spôsoby podpory mikrofinancovania podnikov a zaistiť lepšiu koordináciu a previazanosť jednotlivých už existujúcich programov. Prekážku ich dostupnosti však predstavuje aj zložitosť, časová, finančná a neprimeraná administratívna náročnosť v porovnaní s poskytovaním pomerne nízkych súm. Za dôležité považujem aj zlepšenie všeobecnej informovanosti o existujúcich možnostiach a nástrojoch podpory MSP zo strany EÚ.
