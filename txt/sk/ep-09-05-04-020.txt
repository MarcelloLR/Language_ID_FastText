<CHAPTER ID="020">
Odhad príjmov a výdavkov Európskeho parlamentu na rozpočtový rok 2010 a rozpočet na rok 2010 (rozprava) 
<SPEAKER ID="155" NAME="Predsedajúca">
Ďalším bodom programu je správa pána Maňku v mene Výboru pre rozpočet o odhade príjmov a výdavkov Európskeho parlamentu na rozpočtový rok 2010.
<SPEAKER ID="156" NAME="Vladimír Maňka" LANGUAGE="SK">
Pri mojich stretnutiach s generálnym tajomníkom Európskeho parlamentu Klausom Wellem som od začiatku pozorne vnímal úsilie, s ktorým pristupoval k riešeniu problémov. Oceňujem jeho snahu optimalizovať prácu administratívy Európskeho parlamentu, inštitúcie, ktorá zamestnáva 6 000 zamestnancov. Rovnako záujem a pozitívny prístup som vnímal pri rokovaní s predstaviteľmi jednotlivých generálnych riaditeľstiev Európskeho parlamentu.
<P>
V niektorých oblastiach sa už dnes podarilo odhaliť rezervy a navrhnúť zlepšenia. Ako príklad pozitívneho riešenia spomeniem akčný plán Generálneho riaditeľstva pre predsedníctvo týkajúci sa bezpečnej služby, ktorý môže priniesť finančné úspory v Bruseli, Štrasburgu i Luxemburgu vo výške 2,6 milióna EUR ročne bez negatívneho vplyvu na bezpečnosť a ochranu.
<P>
Väčšina rozpočtových položiek a hlavných projektov v rozpočte Európskeho parlamentu má viacročný charakter. Som presvedčený, že ak zlepšíme strednodobé plánovanie rozpočtu a zvýšime jeho transparentnosť, dokážeme byť efektívni. Zo správy, ktorú schválil Výbor pre rozpočet a ktorú dnes predkladám, vyplýva, vážené kolegyne a kolegovia, že máme vôľu ponechať väčší manévrovací priestor pre novozvolený Parlament. Ak sme v rozpočtovom výbore našli rezervy alebo sme znížili určité položky, neurobili sme to v tejto fáze prípravy preto, aby sme ukázali tvrdú ruku alebo bojovali proti sebe: administratíva a predsedníctvo na jednej strane, Výbor pre rozpočet na strane druhej. Naším spoločným cieľom je získať kvalifikovaný a komplexný pohľad na veci a až na základe neho správne rozhodnúť. V oblasti plánovania stavu zamestnancov Výbor pre rozpočet berie na vedomie návrhy a zmenu štruktúr služieb a plánu stavov zamestnancov, ktorý predložilo predsedníctvo. Keď budeme mať prehľad o všetkých požiadavkách, ktoré vyplynú z analýz, výbor bude ochotný dôkladne zvážiť celý balík požiadaviek.
<P>
Minulý týždeň som sa stretol so štátnym tajomníkom Ministerstva financií švédskeho kráľovstva Hansom Lindbladom, ktorý bude vo finančnej oblasti zastupovať švédske predsedníctvo Európskej únie, a s ďalšími predstaviteľmi stáleho zastúpenia v Bruseli a ministerstva financií Švédska. Dostal som prísľub na úzku spoluprácu, ktorej cieľom je zracionalizovať rozpočet európskych inštitúcií. Zástupcovia švédskeho predsedníctva kladú osobitý dôraz na politiku budov, ktorá patrí aj medzi naše priority. Výdavky na kúpu a prenájom budov sú jednou z hlavných zložiek správnych výdavkov inštitúcií Európskej únie. Už pred viac ako tromi rokmi celková plocha, ktorú užívajú inštitúcie, prekročila 2 milióny m2. Zhodli sme sa preto, že potrebujeme spoločnú politiku v oblasti budov, lepšiu medziinštitucionálnu spoluprácu, lepšiu koordináciu plánovania, prehodnotenie sústreďovania kancelárskych priestorov v určitých oblastiach, lepšie využívanie verejných súťaží. Chcel by som preto oceniť záväzok generálneho tajomníka, že v novom volebnom období veľmi rýchlo predloží návrh strednodobého strategického plánu budov, aby ho poslanci mali k dispozícii pred prvým čítaním na jeseň a aby mohli prijať rozpočtové rozhodnutia.
<P>
V oblasti zlepšenia spolupráce medzi európskymi inštitúciami môžeme dosiahnuť ročné úspory milióny eur. Verím, že v spolupráci s medziinštitucionálnou pracovnou skupinou pre mnohojazyčnosť sa nám podarí lepšie využiť voľné kapacity v tejto oblasti. V budúcom roku by sme mali mať k dispozícii štúdiu o prekladacom nástroji Euramis, ktorého plné a automatické využitie pravdepodobne prinesie revolúciu vo sfére prekladov i v spolupráci v oblasti prekladov. Som presvedčený, že tento nástroj v priebehu dvoch rokov prinesie vyššiu efektívnosť a úsporu finančných zdrojov a zredukuje závislosť na externých službách.
<SPEAKER ID="157" NAME="Margaritis Schinas" LANGUAGE="EL">
Vážená pani predsedajúca, dnes rozhodujeme o rozpočte Parlamentu na rok 2010, a to v mimoriadne dôležitom období, ktoré možno charakterizovať po prvé, ako všetci dúfame, vstupom Lisabonskej zmluvy do platnosti; po druhé, vážnou hospodárskou krízou, ktorá zasiahla európske hospodárstvo, a po tretie, novými nariadeniami pre poslancov Parlamentu a ich asistentov. Všetky tieto prvky neoddeliteľne patria do rozpočtu Európskeho parlamentu na rok 2010 a som pevne presvedčený, že ako poslanci Parlamentu sa musíme pohybovať presne v rámci týchto parametrov, neexperimentovať, nedopúšťať sa výstredností a zbytočných výdavkov, ale rozumne hospodáriť a dodržiavať kritériá, ktoré od nás očakáva spoločnosť.
<P>
Z tohto dôvodu verím, že práve zažívame nový začiatok, pretože v časoch krízy Parlament ukazuje správny príklad tým, že svoje výdavky na rok 2010 udržuje na veľmi realistickej, dalo by sa povedať až nízkej úrovni. Rozpočtové prostriedky použité na administratívne náklady udržujeme pod hranicou 20 %. Rozpočet na rok 2010 sme v porovnaní s počiatočnými odhadmi predsedníctva znížili o 6,5 milióna EUR. Pri porovnaní celkových číselných údajov s rozpočtom na minulý rok zistíme, že sa nám napriek všetkým tým novým požiadavkám vznikajúcim na základe nových pravidiel pre poslancov Parlamentu a ich asistentov podarilo dosiahnuť podľa môjho názoru veľmi rozumné zvýšenie, a to výrazne pod 4 %.
<P>
Parlamentná skupina Európskej ľudovej strany (kresťanských demokratov) a Európskych demokratov, v mene ktorej mám tú česť pracovať ako spravodajca na tejto otázke, stanovila na začiatku postupu pre rozpočet na rok 2010 dôležitý cieľ. Chceme dosiahnuť, aby sa prostriedky Parlamentu sústredili do oblastí, v ktorých má skutočné kompetencie a právomoci, teda do oblastí súvisiacich s právnymi predpismi. Chceli by sme zmeniť situáciu, keď sa húfy našich ľudí zaoberajú otázkami, v ktorých Parlament nemá žiadne slovo, a na druhej strane je málo ľudí a prostriedkov tam, kde by Parlament prostredníctvom právnych predpisov mohol niečo urobiť. Preto sme presvedčení, a budeme o tom aj diskutovať pri prvom čítaní, že počiatočné náklady túto našu prioritu zohľadňujú, a súhlasíme s dôrazom, ktorý pán spravodajca kladie na mnohojazyčnosť a na otázku budov, teda na oblasti, ktorým sme aj my vždy prikladali prvoradý význam, avšak s dôrazom na právne predpisy.
<P>
Dovoľte, aby som skončil v podobnom duchu, ako som začal, a to pripomenutím, že teraz skutočne nie je čas na žiadne výstrednosti ani zbytočné výdavky. Teraz si musíme utiahnuť opasky, byť vážni a sústrediť sa na to, čo je potrebné. Pokiaľ ide o tri najdôležitejšie viacročné programy: internetovú televíziu, múzeum európskej histórie a najmä návštevnícke centrum, potrebujeme výslovné záruky o ich napredovaní, aby sme ich aj z rozpočtu na rok 2010 mohli podporovať, stále však v duchu riadnej, vážnej a vytrvalej kontroly.
<SPEAKER ID="158" NAME="Zbigniew Krzysztof Kuźmiuk" LANGUAGE="PL">
Vážená pani predsedajúca, keďže v tejto rozprave budem v mene Skupiny Únie za Európu národov hovoriť na tému odhad príjmov a výdavkov Európskeho parlamentu na rok 2010, rád by som upriamil pozornosť na tri veci. Po prvé, chceli by sme podporiť myšlienku pána spravodajcu, aby sme nateraz návrh odhadu príjmov a výdavkov Európskeho parlamentu na rozpočtový rok 2010 prijali v takej podobe, v akej ho prijalo predsedníctvo Európskeho parlamentu v apríli tohto roku. Konečné rozpočtové rozhodnutia by mali byť prenechané novozvolenému Parlamentu, pričom by sa zaviazal, že jednotlivé rozpočtové položky v septembri 2009 opäť podrobí analýze.
<P>
Po druhé, chceli by sme pozitívne zhodnotiť skutočnosť, že podľa aktuálne schválených odhadov sa predpokladá zvýšenie výdavkov iba o 2,72 %, čo znamená, že v tomto štádiu nebude potrebné 4 % zvýšenie nákladov, ako sa skôr navrhovalo, a zároveň skutočnosť, že novozvolený Parlament bude mať na jeseň tohto roku v tejto oblasti veľký manévrovací priestor.
<P>
Na záver a do tretice by som rád vyjadril silnú podporu návrhu pána spravodajcu v oblasti mnohojazyčnosti a najmä myšlienke zabezpečenia rovnakého prístupu všetkých poslancov k prekladateľským a tlmočníckym službám. Podporu si zaslúžia aj body týkajúce sa informačných a komunikačných technológií pre Parlament a predovšetkým plány na čo najlepšie využitie týchto zdrojov.
<SPEAKER ID="159" NAME="Vladimír Maňka" LANGUAGE="SK">
Rád by som sa na záver dnešnej diskusie poďakoval obidvom kolegom za ich názory. Rovnako by som sa chcel poďakovať predstaviteľom všetkých inštitúcií vrátane Európskeho parlamentu, s ktorými sme v posledných troch mesiacoch uskutočnili desiatky rokovaní o príprave ich rozpočtov. Chcel by som sa poďakovať predsedovi Výboru pre rozpočet pánovi Bögemu, tieňovým spravodajcom a koordinátorom politických skupín, ale aj mojim kolegom, poradcom a pracovníkom Výboru pre rozpočet, s ktorými sme väčšinu rokovaní absolvovali. Vďaka vám všetkým sa nám podarilo vo väčšine prípadov nájsť spoločnú cestu a spoločné riešenie.
<P>
Kvôli voľbám do Európskeho parlamentu, ktoré budú začiatkom júna, sa nám výrazne zúžil časový priestor na prípravu a diskusiu o odhadoch rozpočtu, ale aj priestor na hľadanie kompromisov. Napriek tomu sme ich dokázali nájsť a už teraz môžem konštatovať, že výsledok našej spolupráce pozitívne ovplyvní výsledky práce Európskeho parlamentu. Pritom pri príprave rozpočtu na rok 2010 pravdepodobne zaznamenáme najväčšie zásahy do štruktúry Európskeho parlamentu za posledných 10 - 12 rokov. Je to veľká úloha pre vedenie Európskeho parlamentu, ale aj pre nás všetkých. Verím, že na konci roka budeme môcť konštatovať, že sa nám spoločne podarilo nastúpiť cestu k vyššej efektívnosti v práci Európskeho parlamentu, ale aj v ostatných európskych inštitúciách.
<SPEAKER ID="160" NAME="Predsedajúca">
Rozprava sa skončila.
<P>
Hlasovanie sa uskutoční v utorok 5. mája 2009.
