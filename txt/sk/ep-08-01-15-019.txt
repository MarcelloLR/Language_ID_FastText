<CHAPTER ID="019">
Opatrenia, ktoré sa majú vykonávať technikami diaľkového pozorovania implementovanými v rámci SPP (rozprava)
<SPEAKER ID="348" NAME="Predsedajúci">
Nasledujúcim bodom je správa Friedricha-Wilhelma Graefe zu Baringdorf v mene Výboru pre poľnohospodárstvo a rozvoj vidieka o návrhu právnej úpravy Rady k opatreniam, ktoré má Komisia prijať v rokoch 2008 - 2013 na využitie aplikácií diaľkového pozorovania v rámci spoločnej poľnohospodárskej politiky - C6-0273/2007 -.
<SPEAKER ID="349" NAME="Mariann Fischer Boel">
členka Komisie. - Vážený pán predsedajúci, prv než sa dostanem k obsahu správy chcem predovšetkým poďakovať spravodajcovi, pánovi Graefeovi zu Baringdorfovi, a členom Výboru pre poľnohospodárstvo a rozvoj vidieka za úsilie, ktoré vynakladajú v súvislosti s vyhodnotením návrhu Komisie.
<P>
Najprv by som rád predniesol niekoľko všeobecných poznámok s cieľom ozrejmiť súvislosti návrhu Komisie. Návrh Komisie súvisí s agrometeorologickým systémom využívaným na vypracovanie prognózy úrody plodín a na monitorovanie vývoja plodín v rámci Európskej únie. Tento systém bol vyvinutý v poslednom desaťročí minulého storočia a v plnej prevádzke je od roku 1998. Musím uznať, že je to veľmi užitočný nástroj.
<P>
Uvedený systém poskytuje útvarom Komisie presné informácie o situácii v sektore plodín a Komisii tiež umožňuje prijať včasné rozhodnutia v rámci spoločnej poľnohospodárskej politiky, a preto sa domnievam, že je celkom prirodzené, ak je financovaný z usmerňovacieho fondu.
<P>
Dovoľte, aby som sa vyjadril k niektorým návrhom v správe Výboru pre poľnohospodárstvo. Zaujímate sa o využitie zozbieraných údajov. Vyjadrím sa jasne. Kontrola nie je cieľom tohto systému a nemôže a nebude využívaný na žiadnu kontrolu poľnohospodárov v Európskej únii.
<P>
Ak sa na to pozrieme z technického hľadiska, rozlíšenie obrázkov diaľkového snímania vytvorených systémom je príliš nízke na to, aby umožňovalo akékoľvek kontroly a tento systém, to musíme tiež ozrejmiť, nemá nič spoločné s naším integrovaným administratívnym a kontrolným systémom (IACS).
<P>
Spravodajca okrem toho uvádza, že neexistuje spoločný postoj k tomu, či navrhovaný systém naozaj funguje. Činnosť na vývoji systému začala koncom osemdesiatych rokov a po spomínanom uvedení do prevádzky v roku 1998 , systém naozaj poskytoval útvarom Komisie pravidelné prognózy o úrode. Získané informácie využívame každý deň, napríklad v našej analýze vývoja dodávok a cien v sektore obilnín.
<P>
Minulý rok, v septembri 2007, Komisia predložila Európskemu parlamentu a Rade správu hodnotiacu systém, v ktorej bola v podstate preukázaná jeho užitočnosť. Systém je zavedený aj na vnútroštátnej úrovni v niekoľkých členských štátoch a ostatné krajiny využívajú alebo vyvíjajú podobné nástroje, takže v tomto bode s vami vôbec nesúhlasím.
<P>
Na záver vítam zásadu zakladať zoznamy projektov a iniciatív v oblasti diaľkového prieskumu Zeme. Tento návrh však nie je to správne miesto na riešenie tejto otázky. V skutočnosti by to mohlo spadať pod európsku iniciatívu globálneho monitorovania pre životné prostredie a bezpečnosť. Takže nerozprávame úplne o rovnakej otázke, ale teším sa na pripomienky vážených paní poslankýň a pánov poslancov.
<SPEAKER ID="351" NAME="Friedrich-Wilhelm Graefe zu Baringdorf">
spravodajca. - (DE) Vážený pán predsedajúci, pani komisárka, v koordinačnom výbore Výboru pre poľnohospodárstvo a rozvoj vidieka sme uvažovali, či pripraviť správu o tejto záležitosti, alebo to nechať prejsť bez správy. Mal som za úlohu hlbšie preskúmať túto otázku a následne sme sa rozhodli, že pripravíme návrh správy, čo znamená, že dvaja z nás môžu diskutovať o tejto záležitosti opäť dnes večer - to je samé osebe užitočné.
<P>
Uviazli sme však u niekoľkých bodov, a to sa odráža v dodatkoch, ktoré sme sformulovali. Po prvé, správa Komisie konštatovala, že návrh nebol vo veľkom oponovaný v Rade ani nikde inde. Z našich prieskumov však vyplynulo, že niektoré krajiny, najmä v severnej Európe, nemôžu veľa s týmito satelitnými dátami urobiť, pretože všetko je tam pri snímaní obrázkov ešte pokryté snehom.
<P>
Po druhé, údaje zbierajú súkromné spoločnosti, ktoré ich poskytujú Komisii a hlavní zákazníci týchto súkromných spoločností sú v plynárenskom a ropnom priemysle, v oblasti podnikania, čo vyvoláva určité špekulácie. Čo musíme zaistiť (a preto chceme uplatniť právomoci nášho parlamentného dohľadu) je to, aby tieto zozbierané údaje skutočne neboli spojené s akýmikoľvek súkromnými špekulatívnymi zámermi, ale aby sa naozaj používali, ako ste uviedli, na jediný účel predpovedania žatvy a úrody. Ako si však tiež uvedomujete, tie isté údaje sa využívajú na špekulácie v obchodoch s komoditami na burze a takéto predpovede by sa dali využiť na tento účel.
<P>
Prv než sa posunieme ďalej, dovoľte mi zdôrazniť, že Komisia a Parlament tu majú spoločný záujem, ale Parlament má funkciu dohľadu a tak má pre nás zmysel hovoriť o tom a požadovať od Komisie správy, ktoré jasne ukážu, čo sa s týmito údajmi stalo, ako sa zaznamenávajú a na aký účel slúžia. Je to zásadný dôvod požadovať od vás v nadchádzajúcich rokoch skladanie účtov.
<P>
Boli sme, pravdaže, trochu zaskočení, keď sme dozvedeli, že finančná základňa tohto zbierania údajov sa má zrazu meniť. Doposiaľ sme mali vyhradenú rozpočtovú položku, v rámci ktorej sa mali prerokovávať zvýšenia pridelených prostriedkov a návrhy na ich zadržanie. Teraz sa tieto aktivity majú presunúť na záručný fond, nad ktorým má Parlament menšiu právomoc dohľadu. Teraz môžeme očakávať, že keď začiatkom roka 2009 vstúpi do platnosti Zmluva, záručný fond už ďalej nebude existovať a preto tieto záležitosti prejdú pod plnú rozpočtovú suverenitu Parlamentu. Prinajmenšom bol tento prístup navrhovaný a keď sme dostali správu, ešte stále nebolo zrejmé, kedy sa Zmluva objaví. Preto sme povedali nie, nechceme teraz žiadne zmeny; všetko malo zostať tak, ako to bolo, predovšetkým v oblasti rozpočtu, ktorý mohol byť pod dohľadom Parlamentu na strane výdavkov.
<P>
Celkovo vzaté, pani komisárka, pravdaže som si vedomý, že tu máme dnes večer na prediskutovanie a hľadanie riešenia dôležitejšie veci, týkajúce sa kontroly zdravia, než tento predmet naších úvah. Poľnohospodári sú však veľmi citliví, keď sa objaví akékoľvek podozrenie, že sú špehovaní. Objasnili ste, že toto nie je o pozorovaní alebo sledovaní. S radosťou odovzdám túto informáciu, ale musíte nás pochopiť. My ako Parlament sa musíme ubezpečiť, že nás chápete. Je to pre našu zodpovednosť voči voličom, že sme diskutovali o tejto záležitosti a že na tom pracujeme.
<SPEAKER ID="352" NAME="Esther Herranz García">
v mene skupiny PPE-DE. - (ES) Vážený pán predsedajúci, pani komisárka, dobrý večer, ďalší večer diskusie o poľnohospodárstve. Ako uvádza Komisia vo svojej správe, diaľkové pozorovanie v uplynulých rokoch ukázalo, ako sa môžeme správne vyrovnať s potrebami riadenia spoločnej poľnohospodárskej politiky. Tradičné štatistické a poľnohospodárske systémy predpovedí začínajú zastarávať v porovnaní s novou technológiou, ktorá preniká do všetkých oblastí našich životov.
<P>
Tá tiež umožňuje zlepšovať presnosť, objektivitu, rýchlosť a frekvenciu pozorovaní, ako aj dosahovať úspory následných nákladov a výdavkov na poľnohospodárske monitorovanie. Diaľkové pozorovanie je preto v spoločnej poľnohospodárskej politike veľmi vítané.
<P>
Návrh správy, o ktorom sa bude zajtra hlasovať, sa vo všeobecnosti zhoduje s postojom Európskej komisie s výnimkou jedného bodu, ktorý ja považujem za dôležitý, keďže sa týka financovania. V poľnohospodárskom výbore som podporila návrh spravodajcu vytvoriť špeciálny účet pre diaľkové pozorovanie vo výške 9,2 milióna EUR mimo Európskeho poľnohospodárskeho záručného fondu, aby sa ochránila budúca podpora Spoločenstva rozvoju diaľkového pozorovania vo všetkých členských štátoch.
<P>
Preto vítam výsledok hlasovania poľnohospodárskeho výboru, ktorého správa tiež vytyčuje potrebu využívať počítačové kapacity pracoviska Spoločného výskumného centra v Ispre na zhromažďovanie údajov z vesmíru, radšej než budovať novú počítačovú infraštruktúru, ako navrhuje Európska komisia.
<P>
Mali by sme preto zmodernizovať infraštruktúru a systém financovania a my tu v snemovni by sme preto mali podporiť dokument, o ktorom sa bude zajtra hlasovať.
<SPEAKER ID="354" NAME="Lily Jacobs">
v mene skupiny PSE. - (NL) Pán predsedajúci, pani komisárka, dámy a páni, nie je nič, čo by technika nedokázala urobiť. Máme pred sebou návrh Európskej komisie na rozšírenie programu, ktorý využíva najmodernejšiu technológiu na monitorovanie nášho európskeho poľnohospodárstva. Po rokoch výskumu môžu byť zúčastnení vedci oprávnene na seba hrdí.
<P>
Za pomoci satelitov je, napríklad, možné monitorovať využívanie a stav krajiny, skúmať vplyvy klimatických zmien a dokonca aj predpovedať úrody. To znamená, že môžeme sledovať situáciu a včas predvídať a odvrátiť problémy, ako je tohtoročný výpadok úrody obilia.
<P>
Ja som pôvodne technička a tento druh praktického využitia základnej technológie na zvýšenie nášho blahobytu sa mi zdá byť vzrušujúci. Systém Tom-Tom pre poľnohospodárstvo. Kto by si bol kedy pomyslel? Teraz musíme zvážiť, či sme ako parlament za ďalší výskum a využitie tejto aplikácie. Ako by sme mohli povedať nie?
<P>
Odporúčam, aby moji kolegovia v socialistickej skupine hlasovali za túto smernicu, ale chcem adresovať pár pripomienok pani komisárke, ktorá je tu s nami v túto neskorú hodinu.
<P>
Po prvé, mám pochybnosti o zahrnutí rozpočtu a programu do poľnohospodárskeho záručného fondu. Doposiaľ mal tento projekt svoju vlastnú rozpočtovú položku, čo umožňovalo Parlamentu monitorovať situáciu a pravidelne dostávať informácie. Napriek preukázanej hodnote tohto programu, výskum stále pokračuje. Považoval by som za mimoriadne nešťastné, ak by nás Komisia už viac neinformovala o pokroku a výsledkoch programu alebo o použitých nákladoch. Ako členka Parlamentu a zainteresovaná strana by som naliehala na zachovanie samostatnej rozpočtovej položky tak, aby sme aj v budúcnosti mohli byť informovaní a tiež zapojení do rozhodovania.
<P>
Po druhé, rada by som videla, že všetky výsledky výskumu budú voľne prístupné iných zainteresovaným stranám, ako sú univerzity a výskumné inštitúcie. Najmä v oblasti výskumu klímy môžu byť mimoriadne užitočné údaje, ktoré sa získavajú vďaka programom MARS a LUCAS.
<P>
Pán predsedajúci, pani komisárka, svoju prvú reč pred týmto plénom ukončím výzvou na transparentnosť. Verím v kladnú reakciu pani komisárky Fischer Belovej.
<SPEAKER ID="355" NAME="Samuli Pohjamo">
v mene skupiny ALDE. - (FI) Pán predsedajúci, na úvod by som sa rád poďakoval spravodajcovi, pánovi Graefe zu Baringdorf, za výborný spôsob prípravy tejto témy na diskusiu. Tvrdo na tom pracoval a zvýraznil chyby a problémy spojené s diaľkovým pozorovaním.
<P>
Opatrný prístup, dôraz na transparentnosť a presné špecifikovanie rozsahu aplikácie sú tu plne na mieste. Diaľkové pozorovanie vo svojej najlepšej forme je spôsobom rýchleho získavania informácií o stave fariem, úrode plodín a podmienkach pestovania. Tieto informácie sa dajú využiť, napríklad vo výskume, v plánovaní poľnohospodárskeho marketingu a v riadení spoločnej poľnohospodárskej politiky.
<P>
Ako spravodajca pripomína, v použitých metódach je stále veľa nedostatkov. Podmienky sa menia od jedného členského štátu k druhému a údaje z jednotlivých členských štátov nie sú úplne porovnateľné. Napríklad, v mojej krajine, vo Fínsku, snehom pokryté časti územia sú často tak malé, že stanovenie plochy povrchu zo satelitných snímok nie je vždy úspešné. Pre takýto prípad je opodstatnený pozmeňujúci a doplňujúci návrh, ktorý stanoví, že získané informácie by sa mali použiť výlučne na odhad úrod a nie na účely kontroly.
<P>
Poľnohospodárov dnes zaťažujú formality, administratívna práca a neustále sledovanie. Pri neúmyselných chybách, spôsobených nesprávnymi radami, sú na ich uvalené nerozumne tvrdé sankcie. Treba dúfať, že rozvíjajúce sa metódy diaľkového pozorovania pomôžu znížiť byrokraciu, ktorá poľnohospodárov sústavne trápi.
<P>
V prvom rade však potrebujeme získať presnejšie výsledky výskumu, aby sme sa uistili, že tieto metódy sú skutočne spoľahlivé a že pristupujú ku všetkým poľnohospodárom spravodlivo. Pri zavádzaní nových metód tiež musíme zabezpečiť, aby bolo chránené súkromie poľnohospodárov a aby bol celý proces transparentný.
<SPEAKER ID="356" NAME="Bogdan Golik" AFFILIATION="PSE">
(PL) Pán predsedajúci, pani komisárka, aby sme mali spoločnú poľnohospodársku politiku, ktorá správne funguje, nadovšetko potrebujeme presné a spoľahlivé údaje.
<P>
Technológie diaľkového pozorovania popri iných aplikáciách umožňujú monitorovať pestovanie a predpovedať úrody. To sa stáva ešte významnejším vo svetle pokračujúcich klimatických zmien. Pomocou diaľkového pozorovania vieme v skoršom štádiu rozpoznať nevhodné podmienky na vývoj rastlín a v konečnom dôsledku rýchlejšie a presnejšie predpovedať, ktoré oblasti sú ohrozené suchom. Tieto technológie poskytujú údaje pre ekonometrické modely, ktoré často využívame pri posudzovaní dôsledkov zavádzania zmien do fungovania spoločnej poľnohospodárskej politiky. So vstupnými dátami, ktoré sú presnejšie, dokážeme znížiť pravdepodobnosť chýb v predpovediach vývoja.
<P>
Z tohto dôvodu sa domnievam, že je nevyhnutné pokračovať v projekte MARS. Zdroje financovania pre tento projekt by, samozrejme, mali zostať nezmenené, t.j. v rámci samostatnej rozpočtovej položky a nie v rámci Európskeho poľnohospodárskeho záručného fondu. Keďže tento projekt je financovaný z fondov EÚ, t.j. z daní našich občanov, domnievam sa, že je potrebné preveriť efektívnosť projektu MARS a jeho prípadných aplikácií, ktoré sa zatiaľ nezačali využívať.
<P>
Ako zvyčajne by som chcel zablahoželať spravodajcovi k výbornej správe a úplne s ním súhlasím, že musíme zabezpečiť, aby sa systém stal konsolidovanejším a, predovšetkým, produktívnejším a užitočnejším.
<P>
Posledná záležitosť, o ktorej sa chcem zmieniť, je prístup k údajom. Právo využívať tieto zdroje informácií by mal mať každý, nielen tí, čo rozhodujú v EÚ, ale aj členské štáty i výskumné a akademické inštitúcie. Údaje by mohli byť dokonca užitočné aj na úrovni poľnohospodárskych podnikov: poľnohospodári by, napríklad, mohli použiť údaje získané diaľkovým pozorovaním na optimalizáciu poľnohospodárskych zásahov.
<SPEAKER ID="357" NAME="Zbigniew Krzysztof Kuźmiuk" AFFILIATION="UEN">
(PL) Pán predsedajúci, chcel by som podporiť postoj, ktorý zaujal spravodajca a zdôrazniť, že technológie diaľkového pozorovania môžu pomôcť Európskej komisii: po prvé pomôžu pri riadení poľnohospodárskeho trhu, po druhé umožnia monitorovať pestovanie a zároveň predpovedať úrody a konečne po tretie tieto predpovede budú mať vplyv na ceny poľnohospodárskych surovín, čo bude mimoriadne dôležité v najbližších niekoľkých rokoch v situácii sústavného rastu cien potravín.
<P>
Aj keby sa mali splniť iba niektoré z uvedených cieľov, bol by to dostatočný dôvod uznať, že diaľkové pozorovanie je metóda, ktorá poskytuje dôležité informácie uľahčujúce správne riadenie trhov s jednotlivými poľnohospodárskymi výrobkami.
<P>
Zároveň s kladným hodnotením tejto metódy by som rád uviedol, že zdieľam názor spravodajcu, aby práce v tejto oblasti boli financované zo zvláštnej rozpočtovej položky a nie z poľnohospodárskeho záručného fondu.
<SPEAKER ID="358" NAME="Paul Rübig" AFFILIATION="PPE-DE">
(DE) Pán predsedajúci, pani komisárka, dámy a páni, nedávno som dostal pozvánku na stretnutie Rotary klubu, kde sa odohrala veľmi zaujímavá debata. Rotarián, ktorý je neľútostným kritikom EÚ, lamentoval, že v Európe je veľmi veľa podvodov, že všetko beží bez kontroly a že obzvlášť veľa problémov máme v oblasti poľnohospodárstva. Zaujímavé je, že o pár minút neskôr sme tam mali poľnohospodára, ktorý rozprával, ako práve podstúpil kontrolu, veľmi prísnu a podrobnú, a že nepozná žiadnu inú oblasť podnikania, ktorá by bola vystavená takej dôkladnej kontrole, ako je poľnohospodárstvo.
<P>
Domnievam sa, že toto veľmi jasne ukazuje, čo ľudia potrebujú, totiž informácie o tom, čo sa skutočne deje. Preto, ak máme vysvetliť európskej verejnosti, aký veľký význam pripisujeme poľnohospodárskej politike, absolútne nevyhnutné sú osvedčené postupy a referenčné hodnoty.
<SPEAKER ID="359" NAME="Jean-Claude Martinez" AFFILIATION="NI">
(FR) Vážený pán predsedajúci, pani komisárka, pán Graefe zu Baringdorf, tento návrh právnej úpravy na zavedenie diaľkového pozorovania cez satelit je zaujímavý. Michel Debatisse, líder francúzskych poľnohospodárov, predložil v tejto snemovni návrh diaľkového pozorovania ešte v deväťdesiatych rokoch minulého storočia, pričom oblasťou použitia v tomto prípade mal byť chov dobytka. Idea bola upevniť mikročipy do uší kráv a oviec, ako súčasť systému monitorovania priamych platieb a prevencie podvodov v určitých oblastiach južného Francúzska. Objavil sa dokonca aj plán elektronických kapsúl, ktoré mali kravy zhltnúť a ktoré by sa zachytili v čreve a umožnili tak identifikáciu a spočítavanie dobytka cez satelit.
<P>
To, čo máme dnes pred sebou, je niečo iné, hoci to siaha do obdobia pred siedmymi rokmi, k pilotným projektom MARS a LUCAS. Táto koncepcia znamená dodávanie informácií o využívaní pôdy a o stave pôdy alebo plodín, aby sa dali predpovedať úrody plodín a zároveň riadiť poľnohospodárske trhy a vypracovať ekonometrické modely.
<P>
Tento cieľ zhromažďovania informácií, zlepšovania štatistík, prípravy predpovedí a, samozrejme, vytvorenia internetovej stránky, prináša so sebou zjavné nebezpečenstvo: mám pokušenie nazvať to nebezpečenstvom elity diaľkového pozorovania, pretože táto technológia bude dostupná iba veľkým poľnohospodárskym podnikom alebo veľmi bohatým regiónom a nie každý bude schopný odhadnúť ceny, čo je mimoriadne užitočný nástroj v čase, keď cena obilia rastie. Schopnosť predvídať ceny niekoľko mesiacov vopred vďaka odhadu úrody je samozrejme veľmi zaujímavou vyhliadkou pre burzy v Chicagu alebo kdekoľvek.
<P>
Náš spravodajca, pán Graefe zu Baringdorf, má pravdu, keď sa podrobne zaujíma o otázku, kto bude mať zo systému prospech, najmä keď cena systému je značná (domnievam sa, že v hre je približne desať miliónov EUR, hoci rozdelených na päť alebo šesť rokov), a tieto sumy nebudú pochádzať z nezávislej rozpočtovej položky, ale z poľnohospodárskeho záručného fondu. Pani komisárka, tento systém stojí za vyskúšanie alebo za ďalší vývoj.
<SPEAKER ID="360" NAME="Mariann Fischer Boel">
členka Komisie. - Vážený pán predseda, je pravda, že niekedy máme príležitosť zasadať do neskorého večera a rokovať o poľnohospodárskych otázkach, ale musím priznať, že som mala radosť, bez ohľadu na pokročilý čas, z možnosti vymeniť si stanoviská k tejto veľmi zaujímavej téme, rozhodne aspoň pre dnes večer prítomných.
<P>
Po prvé je zrejmé, že v oblastiach pokrytých snehom, nie je možné, týka sa to našich fínskych priateľov, zbierať údaje o plodinách, ale je možné zbierať meteorologické údaje, ktoré budú k dispozícii bez ohľadu na výkyvy počasia. Keďže to tiež úzko súvisí s vývojom, ktorý pozorujeme v diskusiách o klimatických zmenách, domnievam sa, že tieto informácie majú svoju hodnotu a sú dôležité. Vyskytli sa obavy v súvislosti s dostupnosťou údajov a ja môžem iba potvrdiť, že údaje sú k dispozícii bez ohľadu na to, odkiaľ pochádzate. Sú k dispozícii buď prostredníctvom členských štátov, alebo na internete, takže údaje zozbierané v rozličných oblastiach nie sú žiadnym tajomstvom.
<P>
Pokiaľ ide o rozpočet, myslím, že v situácii, kedy máme obmedzený rozpočet pre poľnohospodárstvo, je dôležité, aby sme dbali o najvhodnejšie využitie peňazí a aby (myslím pána Martineza) sme mohli obhajovať spôsob vynaloženia peňazí a zabrániť podvodom. Myslím, že sme boli pomerne úspešní pri vysvetľovaní Európskemu parlamentu, ako sme vynaložili peniaze a ako sa vykonáva kontrola. Pre mňa je však rovnako dôležité, aby som dnes večer znova zdôraznila, že technológia využívaná v rámci systému na registráciu poľných plodín neumožňuje využívať ten istý systém na účely kontroly. Technológia je úplne odlišná a obraz je jednoducho na účely kontroly nepoužiteľný, takže to, prosím, nespájajte, pretože to nie je vôbec vhodné. Stále však verím, že suma, ktorú vynaložíme v budúcnosti na tento systém, je opodstatnená. Každý rok dosiahne výšku približne 1,5 milióna až 1,7 milióna eur. Najmä v situácii, kedy sme boli svedkami dramatických zmien v kolísaní cien v poľnohospodárskom sektore, je dôležité, aby sme mali platné údaje, z ktorých môžeme vychádzať v našich prognózach.
<SPEAKER ID="361" NAME="Friedrich-Wilhelm Graefe zu Baringdorf">
spravodajca. - (DE) Vážený pán predsedajúci, pani komisárka, podľa nového systému má spravodajca posledné slovo a tu leží vysvetlenie tohto, ako Európsky parlament vidí seba vo vzťahu ku Komisii. Ako viete, nemáme rozpory čo sa týka ďalších krokov v tejto záležitosti. Nenavrhujem, aby bol systém vyradený; len som navrhol niekoľko zlepšení, ktoré nemám v úmysle teraz znovu vymenúvať, aby mal Parlament väčšie právomoci pri dohľade.
<P>
Čo sa týka otázky údajov, ktoré sa dajú využiť na analýzu klímy, spomenuli sme, že existujú dva pilotné projekty s názvami LUCAS a MARS. To však tiež ukazuje, že zhromaždené údaje v skutočnosti presahujú oblasť poľnohospodárstva. Preto som v dôvodovej správe požadoval zachovanie samostatnej rozpočtovej položky.
<P>
Dovoľte mi skončiť drobnou anekdotou, ktorá ukazuje, akými vecami sa musíme zapodievať. Poľnohospodársky podnik neďaleko miesta, kde žijem, navštívil kontrolný orgán, pretože satelitný systém údajne objavil kanál, inými slovami zakázaný odvodňovací systém. Inšpektori tvrdili, že tam musí byť na konkrétnom mieste, ktoré systém ukázal. Poľnohospodár ich však uisťoval, že on nič také neurobil. A čo sa v skutočnosti stalo? Na poli ležala plastová rohožka, čo sa iste nemalo stať, a prerástla cez ňu tráva. To bolo to, čo zachytil satelitný systém, a úrady prišli poľnohospodárovi vynadať.
<P>
My, politici, by sme určite mohli prísť s mnohými podobnými drobnými historkami z našich domácich oblastí (a nepochybujem, pani komisárka, že aj Vy sama ste ich zopár počuli), ktoré dokresľujú, čím všetkým sa musíme zapodievať. Nemá zmysel popierať naše znepokojenie nad vyhliadkami poľnohospodárov, ktorí sú monitorovaní spôsobom, aký verejnosť nemôže pochopiť a aký už nie je predmetom parlamentného dohľadu. Preto dúfam, že pochopíte, prečo sme museli nechať túto správu prejsť Parlamentom a prerokovať ju a prečo musíme byť aj naďalej obozretní do budúcnosti. Nech je to akokoľvek, máme v úmysle sa navzájom podporovať v tomto úsilí.
<SPEAKER ID="362" NAME="Predsedajúci">
Vyhlasujem túto rozpravu za ukončenú.
<P>
Hlasovanie sa uskutoční v stredu 16. januára 2008.
