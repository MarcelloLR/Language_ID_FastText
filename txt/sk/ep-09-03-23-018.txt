<CHAPTER ID="018">
Zmluvy o rozvojových cieľoch tisícročia (krátke prednesenie) 
<SPEAKER ID="159" NAME="Predsedajúci">
Ďalším bodom programu je krátke prednesenie niekoľkých správ, v celkovom počte osem, preto by som vážených poslancov chcel poprosiť, aby prísne dodržiavali rečnícky čas, ktorý im bol vyhradený pre tento účel, a tiež by som rád poprosil Komisiu, aby jej predstavitelia odpovedali priamo k veci, v opačnom prípade sa nám nepodarí dodržať program schôdze. Uľahčí to prácu aj tlmočníkom.
<P>
Ďalším bodom programu je správa pána Hutchinsona v mene Výboru pre rozvoj o zmluve o rozvojových cieľoch tisícročia (RCT).
<SPEAKER ID="160" NAME="Alain Hutchinson" LANGUAGE="FR">
Vážený pán predsedajúci, pán komisár, dámy a páni, Európska únia a členské štáty sa takmer pred tromi rokmi zaviazali, že budú zvyšovať účinnosť spolupráce s rozvojovými krajinami. Určité veci sa už urobili, stále však existuje veľký odpor, najmä v členských štátoch, a preto ešte ostáva obrovský kus práce pred nami.
<P>
Prístup k zdravotnej starostlivosti a základnému vzdelaniu je pre milióny ľudí len snom, pričom mnohé z nich sú ženy. Každý deň 72 miliónov detí, najmä dievčat, nechodí do školy. Každú minútu zomrie jedna žena na komplikácie súvisiace s tehotenstvom či pôrodom a každé tri sekundy zomrie jedno dieťa na chorobu, ktorej by lekár mohol jednoducho predísť.
<P>
Z geografického hľadiska sa práve subsaharská Afrika, túto skutočnosť sme si práve pripomenuli, nachádza v najkatastrofálnejšej situácii, pričom hrozí, ak sa veci budú vyvíjať tak ako doteraz, že táto situácia bude trvať ešte mnoho rokov.
<P>
V tomto kontexte je pravda, že rozpočtová podpora - teda finančná pomoc priamo zahrnutá do rozpočtu prijímajúcej krajiny - by mohla významne prispieť k poskytovaniu systematickejšej pomoci zameranej na hlavné sektory a byť tak efektívnejšou. Preto Komisia prišla s myšlienkou uzatvárať zmluvy o rozvojových cieľoch tisícročia, ktoré sa chystá navrhnúť určitým krajinám s cieľom vyčleniť prostriedky na obdobie šiestich rokov a zaviesť ročný monitoring, čím sa zdôrazní dosahovanie výsledkov v súvislosti so zdravím a vzdelávaním.
<P>
Naša správa vyzdvihuje dôležitosť takejto iniciatívy, zároveň je však podnetom pre vznik otázok, na ktoré sa žiadajú jasné odpovede. Napríklad, aké kritériá budú musieť rozvojové krajiny podľa návrhu Komisie splniť, aby sa mohli o uzatvorenie takejto zmluvy uchádzať? Ako dlho bude takýto projekt trvať a aké budú podmienky na jeho uskutočnenie? Tiež by sme chceli zdôrazniť, že Komisia ešte v tejto veci nezverejnila žiadne oficiálne oznámenie. V prípade záujmu o bližšie informácie aktuálne neexistuje žiadna interná dokumentácia, o ktorú by bolo možné sa opierať, okrem základných informácií na webovej stránke Výboru pre rozvoj.
<P>
Napriek tomu, že má rozpočtová podpora Komisie niekoľko kladných stránok, ako napríklad spojitosť s dosahovaním výsledkov v oblasti zdravia a vzdelávania, či to, že je vo všeobecnosti plánovaná na tri roky, je potrebné si uvedomiť, že ani zďaleka nie je dokonalá. Napríklad by som vám chcel pripomenúť, že Komisia, rovnako ako aj väčšina iných poskytovateľov pomoci, poskytne rozpočtovú podporu len tým krajinám, ktoré majú zavedený program Medzinárodného menového fondu. Táto situácia je problematická najmä vtedy, ak vieme, že takéto programy môžu obmedziť schopnosť vlády investovať do rozvoja, a ak sa stanovia príliš ambiciózne ciele, najmä z hľadiska inflácie a rozpočtového schodku.
<P>
Ani v prípade, že sa Komisia rozhodne poskytovať rozpočtovú podporu v dlhodobom časovom horizonte, nič nezaručuje, že sa táto pomoc sama osebe nestane predmetom byrokratických postupov, ktoré, ako vieme, vedú k výrazným oneskoreniam jej vyplácania.
<P>
Napokon, oblasť rozpočtovej podpory trpí nedostatkom transparentnosti a zodpovednosti zo strany zainteresovaných krajín a ich obyvateľstva. Dohody o financovaní sa zriedkakedy zverejňujú, a ani Komisia nepovažuje za samozrejmosť zapájať organizácie občianskej spoločnosti a poslancov parlamentu do dialógu s vládami rozvojových krajín, ako sme už spomínali.
<P>
Predsa však dnes všeobecne panuje názor, že v snahe o efektívnosť musí byť rozvoj plne v rukách nielen vlád, ale aj národov rozvojových krajín.
<P>
Zhrnutie by som urobil v tom zmysle, že projekt zmlúv o RCT bude predstavovať príležitosť na zlepšenie účinnosti našej pomoci, iba ak bude veľmi jasne vymedzený, rovnako ako podmienky oprávnenosti, vykonávania a hodnotenia. Preto sa v našej správe zdôrazňuje dôležitosť tejto iniciatívy, pričom sa v nej naliehavo žiada o opatrnosť a zároveň sa zdôrazňuje, že je potrebné, aby Komisia oveľa jasnejšie vyjadrila svoje zámery a aby odpovedala na konkrétne otázky, ktoré boli v správe predostreté.
<P>
Nerád by som skončil a aspoň na chvíľu sa nedotkol témy osobitnej správy Dvora audítorov o rozvojovej pomoci Európskej komisie pre zdravotnícke služby v subsaharskej Afrike. Závery tejto správy sú znepokojujúce. Vidíme, že z finančného hľadiska sa príspevky verejnej pomoci sektoru zdravotníctva nezvýšili od roku 2000. Navyše sa zdá, že rozpočtová podpora bola v subsaharskej Afrike pre sektor zdravotníctva použitá len vo veľmi malej miere. Teraz už teda chápete, pán komisár, prečo sme sa vo svojej správe vrátili k myšlienke, že je nesmierne dôležité, aby sme sa viac zameriavali na sektor zdravotníctva, nič však nezaručuje, že práve zmluvy o RCT nám to umožnia.
<SPEAKER ID="161" NAME="Louis Michel" LANGUAGE="FR">
Vážený pán predsedajúci, dámy a páni, najprv by som rád poďakoval Výboru pre rozvoj a jeho spravodajcovi, pánovi Hutchinsonovi, za správu, ktorá sa vracia k mnohým témam a znepokojujúcim otázkam a s ktorou sa plne stotožňujeme.
<P>
Ak chceme do roku 2015 dosiahnuť rozvojové ciele tisícročia, nevyhnutne potrebujeme lepšiu a vyššiu rozvojovú pomoc, ale aj oveľa systematickejšiu a stálejšiu pomoc, čo veľmi správne vo svojej správe pripomínate.
<P>
V tomto úsilí si, samozrejme, budeme pomáhať kombináciou mnohých nástrojov. Z môjho pohľadu je však v krajinách, ktoré to umožňujú, rozpočtová podpora, či už všeobecná alebo sektorová, aj naďalej tým najvhodnejším a najprimeranejším nástrojom.
<P>
Rozpočtová podpora je najlepší spôsob, ako posilniť vnútroštátne systémy a procesy, zvýšiť zodpovednosť príslušných krajín, uľahčiť harmonizáciu, znížiť transakčné náklady a následne zlepšiť riadenie verejných výdavkov a urýchliť dosahovanie rozvojových cieľov.
<P>
Komisia už významným spôsobom zvýšila mieru využívania rozpočtovej podpory a v priebehu nasledujúcich šiestich rokov to v rámci desiateho Európskeho rozvojového fondu (ERF) opäť zopakuje. S cieľom zefektívniť a zosystematizovať tento nástroj vytvorila Komisia po konzultácii s členskými štátmi a inými zainteresovanými stranami dlhodobú podobu rozpočtovej podpory, ktorú sme nazvali zmluvy o RCT a ktorá je určená pre krajiny spĺňajúce určité kritériá: dobré výsledky z minulosti, spoľahlivé riadenie verejných financií, primeraná sektorová politika a podobne. Zmluva o RCT predstavuje prirodzený vývoj všeobecnej rozpočtovej podpory nielen preto, že je systematickejšia, ale najmä preto, že je zameraná na výsledky a je možné ju odstupňovať podľa výkonu. Ide o partnerské krajiny, ktoré sa zaväzujú, že budú svoje politiky a následne aj využívanie prostriedkov zameriavať na RCT.
<P>
Zmluva o RCT poskytuje tieto kľúčové prvky: záväzok na šesť rokov, ide teda o plných šesť rokov v porovnaní s normálnym trvaním tri roky pri bežnej rozpočtovej podpore; garantované, fixné platby minimálne 70 % celkovej výšky záväzkov za predpokladu, že nedôjde k porušeniu podmienok, za ktorých je pomoc vyplácaná, ani k porušeniu základných a zásadných podmienok spolupráce; variabilná zložka až do výšky 60 %, určená ako odmena za výkon v dosahovaní RCT a súvisiaca s ukazovateľmi výsledkov najmä v oblasti zdravotníctva a vzdelávania, ako aj pokroku v riadení verejných financií.
<P>
Krajiny majú nárok na túto podporu, ak už v minulosti uspokojujúcim spôsobom uplatnili rozpočtovú podporu v rámci deviateho ERF, alebo ak jednoznačne preukazujú záväzok zabezpečiť monitoring a dodržiavanie RCT. Cieľom je zlepšenie riadenia rozpočtových prostriedkov v krajinách, kde majú darcovia svoj vlastný systém koordinácie.
<P>
Po vyhodnotení 10 krajín schválila Komisia zmluvy o RCT pre sedem z nich: Burkina Faso, Ghana, Mali, Mozambik, Rwanda, Uganda, Tanzánia a Zambia. Tieto programy boli v decembri minulého roka predstavené členským štátom a tie ich schválili. Tri z týchto zmlúv už boli podpísané: zmluva so Zambiou a Rwandou, ktoré som podpisoval ja osobne, a rovnako aj zmluva s Mali. Ostatné z nich budú uzavreté v priebehu niekoľkých týždňov. Spoločne predstavuje týchto sedem programov asi 1,8 miliardy EUR. Inak povedané: približne 50 % celkovej rozpočtovej podpory a asi 14 % z celkovej sumy určenej pre národné orientačné programy v rámci ERF.
<P>
Treba to chápať tak, a vaša správa túto myšlienku podporuje, že sa budeme snažiť toto opatrenie rozšíriť aj na iné krajiny, vrátane krajín mimo oblastí AKT, na základe skúseností, ktoré získame v tejto prvej skupine krajín. Pre krajiny, ktoré ešte nie sú oprávnené získať rozpočtovú podporu, bude, samozrejme, potrebné vytvoriť iné spôsoby riešenia. Zmluvy o RCT však predstavujú významný prínos pri zvyšovaní účinnosti pomoci a urýchľovaní pokroku v oblasti dosahovania rozvojových cieľov tisícročia.
<SPEAKER ID="162" NAME="Predsedajúci">
Prednesenie sa skončilo.
<P>
Hlasovanie sa uskutoční v utorok 24. marca 2009.
<P>
Písomné vyhlásenia (článok 142)
<SPEAKER ID="998" NAME="Toomas Savi  " AFFILIATION="ALDE">
písomne. - Zmluvy o RCT sú prísľubom významného posunu k jasnejšiemu strategickému plánu na ceste dosahovania rozvojových cieľov tisícročia. Je, samozrejme, dôležité, aby potenciál týchto zmlúv neznižovali nadmerné administratívne postupy Komisie, ako to zdôraznil pán spravodajca.
<P>
Podmienečný charakter rozvojovej pomoci EÚ by mohol prevládnuť len vtedy, ak by EÚ fungovala ako monopol, teda ako jediný poskytovateľ rozvojovej pomoci. V tejto chvíli napríklad naše snahy v Afrike vychádzajú do určitej miery navnivoč, pretože Čínska ľudová republika robí čosi ako "politický dumping" tým, že poskytuje pomoc bez akýchkoľvek požiadaviek v súvislosti s prechodom k demokracii, dodržiavaním zásad právneho štátu a ľudských práv.
<P>
Niektoré vlády v Afrike možno prerušia byrokraciu Komisie tým, že odignorujú našu ponuku na poskytnutie rozvojovej pomoci, čo by bolo veľmi nebezpečné, pretože tým by sme prišli o svoju príležitosť viesť tieto krajiny správnym smerom.
<P>
Chcel by som Komisiu požiadať, aby túto znepokojujúcu otázku riešila zjednodušením postupov, so súčasným zachovaním dostatočnej kontroly nad vyplácaním poskytovaných prostriedkov.
