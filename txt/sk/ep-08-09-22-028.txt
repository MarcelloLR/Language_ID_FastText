<CHAPTER ID="028">
Situácia a perspektívy poľnohospodárstva v horských oblastiach (krátke prednesenie) 
<SPEAKER ID="200" NAME="Predsedajúci">
Ďalším bodom programu je správa pána Michla Ebnera v mene Výboru pre poľnohospodárstvo a rozvoj vidieka o situácii a perspektívach poľnohospodárstva v horských oblastiach.
<SPEAKER ID="201" NAME="Michl Ebner">
spravodajca. - (DE) Vážený pán predsedajúci, pán komisár, dámy a páni, dovoľte mi vyjadriť svoje potešenie zo skutočnosti, že pán komisár sa tiež zaoberá touto otázkou, a verím, že sa to neprejaví len v jeho krátkom ústnom prejave, ale na samotnej práci Komisie, pretože sme prirodzene povinní zabezpečiť, aby konanie Európskej komisie primerane odrážalo naše priania a myšlienky.
<P>
Každý, kto sa pozrie na titul mojej správy, alebo presnejšie - správy Výboru pre poľnohospodárstvo a rozvoj vidieka, ktorý ju jednomyseľne prijal pod názvom "Správa o situácii a perspektívach poľnohospodárstva v horských oblastiach", zistí, že tvorí len časť skutočného obsahu správy.
<P>
V tejto správe sa konštatuje, že je potrebné definovať politiku pre oblasti pokrývajúce polovicu celého územia niektorých členských krajín, napríklad Rakúska, Talianska a Španielska, a viac ako tretinu územia ďalších členských krajín, pre oblasti, ktoré sú domovom 19 % občanov Európskej únie. Ide o oblasti, ktoré je možné opísať ako jednoznačne znevýhodnené v mnohých aspektoch poľnohospodárstva a vidieckej kultúry a ako mimoriadne citlivé. Napríklad Alpy ovplyvňujú vplyv globálneho otepľovania oveľa závažnejšie ako nížinaté oblasti.
<P>
Horské oblasti sú znevýhodnené z mnohých hľadísk v dôsledku príkrych svahov, poveternostných podmienok, erózie, výškových rozdielov, nadmorskej výšky a skalnatého terénu. Preto je pre tieto oblasti potrebná celková stratégia, nielen poľnohospodárska politika, ktorá priniesla plody a je potrebné rozvíjať ju, no nie je dostatočná na riešenie problémov ovplyvňujúcich horské oblasti.
<P>
Z tohto dôvodu je potrebné zachovávať osvedčené postupy - ak však chceme zachovať poľnohospodárstvo, ktoré je pre horské oblasti životne dôležité, je potrebné kombinovať osvedčené postupy s novými a zahrnúť do tohto princípu ďalšie kľúčové faktory, najmä širokú skupinu možností trvalo udržateľného využitia prírodných zdrojov, vytváranie a realizáciu dopravných sietí (nielen fyzickej dopravy, ale aj prístupu k internetu a komunikačným sieťam), zlepšenie a rozvoj obecných a miestnych služieb, čo sťažuje v týchto oblastiach charakter rozptýleného osídlenia, a posilnenie sociálnej štruktúry.
<P>
Je potrebné doplniť ďalšie prvky, napríklad výraznejšie zameranie na základné a trvalé vzdelávanie, citlivosť na biodiverzitu terénu a prispôsobenie uvedených prvkov zmenám klímy. Táto správa, ktorú prijal Výbor pre poľnohospodárstvo a rozvoj vidieka jednomyseľne, venuje týmto otázkam 13 odôvodnení a 72 odsekov. Jej cieľom je vypracovať rámcovú stratégiu na základe existujúcich prístupov podľa jednotlivých odvetví. V tejto správe sa preto Európska komisia vyzýva na vypracovanie integrovanej stratégie so širokou skupinou nástrojov v súlade so zásadou subsidiarity a národnými akčnými plánmi členských krajín.
<P>
Verím, že rovnako ako dokument odsúhlasil výbor, odobrí ho aj Parlament. Chcem požiadať pána komisára, aby predložil náš prípad Komisii a pripomenul jej, že príspevok obyvateľov horských oblastí sa poskytuje v mene všetkých občanov a majú z neho primeraný úžitok. Preto by sa mal v úplnom rozsahu uznávať. Je to príspevok k životnému prostrediu a hodnote nášho kontinentu ako turistickej destinácie, príspevok, ktorý je nutné zohľadniť, pretože slúži na ochranu pred vyľudnením v oblastiach, ako napríklad Piemont, Lombardsko a niektoré časti Francúzska a Španielska.
<SPEAKER ID="202" NAME="Ján Figeľ">
člen Komisie. - Vážený pán predsedajúci, táto správa má nespochybniteľný význam. Rád by som ubezpečil pána Ebnera, spravodajcu, o významnosti odporúčaní uvedených v správe. Chcel by som týmto vyjadriť vďaku jemu i Výboru pre poľnohospodárstvo a rozvoj vidieka za túto správu, ktorá skutočne zdôrazňuje dôležitosť poľnohospodárstva v horských oblastiach pre Európsku úniu - pán Ebner spomínal podiely území - no tiež význam poľnohospodárstva pri podieľaní sa na ochrane životného prostredia, zabezpečovaní kvalitných produktov a zachovávaní kultúrnej krajiny ako súčasti nášho európskeho dedičstva.
<P>
Z toho dôvodu majú horské oblasti v rámci spoločnej poľnohospodárskej politiky osobitnú podporu. Táto podpora sa poskytuje poľnohospodárom ako náhrada za znevýhodnenie týkajúce sa prírodných podmienok. Tieto oblasti môžu navyše využiť niekoľko ďalších opatrení na rozvoj vidieka, napríklad agroenvironmentálne platby na zachovanie sezónneho presunu zvierat na iné pasienky a pastierstva, podporu kvalitných poľnohospodárskych produktov a propagáciu diverzifikácie v poľnohospodárskych podnikoch - napríklad vo forme agroturistiky.
<P>
Znevýhodneným regiónom, akými sú horské oblasti, sa venujú aj nedávne návrhy Komisie, najmä hygienické kontroly. V súvislosti s postupným rušením kvót na mlieko je možné zachovať osobitnú podporu v hospodársky zraniteľných alebo environmentálne citlivých oblastiach, a to v oblasti mliekarstva, chovu hovädzieho dobytka, oviec a kôz.
<P>
Správa vyzýva Komisiu, aby vypracovala globálnu stratégiu poľnohospodárstva v horských oblastiach.
<P>
Všetci vieme, že v horských oblastiach existuje veľká rôznorodosť s rozdielmi v hospodárskej a sociálnej situácii. Preto by bolo veľmi náročné definovať komplexnú stratégiu Spoločenstva a podrobný akčný plán, ktoré by sa venovali všetkým týmto rozmanitým situáciám.
<P>
Režimy podpory Európskej únie pre rozvoj vidieka a kohézna politika však ponúkajú primeraný a súvislý rámec, v ktorom definujú členské štáty vlastné teritoriálne priority a najvhodnejšie režimy podľa silných a slabých stránok svojich regiónov. Tento decentralizovaný prístup Európskej únie umožňuje členským štátom prispôsobiť programy podmienkam horských oblastí pri súčasnom zabezpečení strategickej súdržnosti.
<P>
Vážené poslankyne a poslanci, momentálne sa nemôžem venovať všetkým návrhom uvedeným v správe, no opäť vás chcem uistiť, že Komisia podrobne preskúma závery tejto správy.
<P>
Ešte raz by som chcel poďakovať pánovi Michlovi Ebnerovi, výboru i vám všetkým.
<SPEAKER ID="203" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="989" NAME="Bernadette Bourzai  " AFFILIATION="PSE">
písomne. - (FR) Poľnohospodárstvo v horských oblastiach je rozhodujúcim faktorom lokálneho hospodárskeho rozvoja a ochrany životného prostredia (napríklad ochrana klímy, biodiverzita, prevádzkovanie otvorených a bezpečných rekreačných a turistických oblastí).
<P>
Osobitné nevýhody súvisiace s nadmorskou výškou, topografiou a klímou, ktorým čelia poľnohospodári v horských oblastiach, odôvodňujú kompenzačné platby na vyrovnanie nevýhodných prírodných podmienok a priamu podporu príjmov na vyrovnanie ich dodatočných výrobných nákladov a rastúcu úlohu spravovania ich lokality.
<P>
Podľa môjho názoru sú kľúčové otázky tieto: zamedziť úplnému zastaveniu platieb pre poľnohospodárstvo v sektore chovu zvierat, keďže hrozí riziko, že to povedie k zániku pracovných miest, podporovať sektor mliekarstva, keďže zohráva ústrednú úlohu v znevýhodnených oblastiach, zvýšiť podporu usádzania mladých poľnohospodárov a podnecovať solidaritu medzi oblasťami ležiacimi po prúde a proti prúdu, pokiaľ ide o hospodárenie s vodou.
<P>
Tiež sa prikláňam k definovaniu skutočnej integrovanej európskej stratégie pre horské oblasti s cieľom zabezpečiť, aby sa pri formulácii rôznych európskych politík zohľadnili osobitné prvky horských oblastí.
<SPEAKER ID="988" NAME="Urszula Gacek  " LANGUAGE="PL">
Správa Európskeho parlamentu o situácii a perspektívach poľnohospodárstva v horských oblastiach zaväzuje Európsku komisiu predložiť do šiestich mesiacov stratégiu pre horské oblasti.
<P>
Môžeme to považovať za skutočný krok k zohľadneniu týchto osobitných podmienok, v ktorých žije a pracuje 19 % všetkých občanov Európskej únie.
<P>
Návrh Európskeho parlamentu týkajúci sa každodenných problémov ľudí, ktorí žijú v poľskom regióne Podhale, si zaslúži našu podporu.
<P>
Doposiaľ boli usmernenia pre horské oblasti odvodené v zmysle zákona výlučne z poľnohospodárskych politík. V tejto správe sa zdôrazňuje aj potreba podpory poľnohospodárstva prostredníctvom kompenzačných platieb a podpory produktov vysokej kvality.
<P>
Horské oblasti trápia však mnohé ďalšie problémy, ktoré vníma Európska únia, keďže zahŕňajú široké spektrum hospodárskych a sociálnych otázok a otázok týkajúcich sa kvality života. Preto je veľmi dobré, že sa správe uvádzajú problémy týkajúce sa prístupu k dopravným sieťam a internetu. Okrem toho by bolo potrebné podporovať komunity finančne, ale aj osobitnými riešeniami na regionálnej úrovni s cieľom zlepšiť úroveň obecných služieb.
<P>
Súčasne musíme mať na pamäti význam "ľudí žijúcich v horách" pri ochrane národných tradícií, ako aj tradičného poznania prírodného prostredia. Význam trvalých sociálnych štruktúr a potreba trvalo udržateľného využívania životného prostredia si zaslúžia mimoriadnu pozornosť.
<P>
V tejto súvislosti je región Podhale nepochybne najlepším príkladom vykonávania odporúčaných postupov.
<SPEAKER ID="204" NAME="Ioannis Gklavakis  " LANGUAGE="EL">
Vážený pán predsedajúci, dámy a páni, dovoľte mi zablahoželať pánovi Ebnerovi k jeho správe. Horské oblasti sú v Európskej únii výnimočne dôležité, pretože pokrývajú viac ako 50 % územia niektorých členských štátov, ktorých vidiecke obyvateľstvo je stále významnou súčasťou.
<P>
Osobitná fyzická charakteristika takýchto oblastí (príkre svahy, výškové rozdiely) predstavuje pre ne nevýhodu v porovnaní s ostatnými regiónmi Európskej únie. Rozdielne podmienky na poľnohospodársku produkciu, vysoké prepravné náklady, nedostatočné dopravné a komunikačné siete a náklady na prepravu osôb a služieb ovplyvňujú hospodárske podmienky a každodenné životné podmienky občanov žijúcich v horských oblastiach.
<P>
Na druhej strane, výrobcovia v týchto oblastiach sú povestní kvalitou svojich poľnohospodárskych výrobkov a skúsenosťami v udržateľnom využívaní lesov a pasienkov. Preto by bolo potrebné posilniť a využiť tieto charakteristiky na upevnenie ich konkurencieschopnosti a kultúrnej identity.
<P>
Z toho dôvodu je potrebné zohľadniť osobitné prvky príslušných oblastí a pomôcť novým výzvam, rozvíjať alternatívne formy zamestnania a zachovať osídlenie. Takáto stratégia by tiež poskytla mimoriadnu starostlivosť pre zasiahnuté oblasti, napríklad horské oblasti spustošené požiarmi.
<SPEAKER ID="205" NAME="Rumiana Jeleva  " AFFILIATION="PPE-DE">
písomne. - Podľa môjho názoru sú ľudia v malých a izolovaných vidieckych komunitách (najmä v horských oblastiach) znevýhodnení a každodenne konfrontovaní s prekážkami a ťažkosťami. Ich potreby by sa mali nachádzať na začiatku nášho zoznamu priorít, keďže ľudia z týchto oblastí nemajú často naplnené základné životné potreby (napríklad prístup k službám). Sú pod sústavným tlakom vyplývajúcim z každodenných finančných a praktických problémov, z ktorých pramení pocit úzkosti. Vzhľadom na situáciu v krajine, v ktorej žijem - Bulharsku - zamestnávajú podľa môjho názoru myseľ väčšiny vidieckych obyvateľov najmä základné ľudské potreby. Preto často chýbajú dlhodobé stratégie rozvoja.
<P>
Okrem toho je čím ďalej tým jasnejšie, že vidiecka politika stále zaostáva a nezodpovedá skutočnosti vo vidieckych oblastiach. Stratégie a opatrenia určené na regionálny a vidiecky rozvoj by mali byť decentralizované tak, aby sa prispôsobili lokálnym podmienkam. Preto je potrebné rozvíjať konkrétne, flexibilné individuálne regionálne a lokálne programy zamestnaneckých a sociálnych výhod. Mali by sme sa teda zamerať na rozvoj ľudských zdrojov a budovanie kapacít s osobitným dôrazom na mládež, ženy a menšiny a súčasne na rozvoj racionálnejších politík v malých a odľahlých obciach pri zohľadnení existujúcich prírodných a ľudských zdrojov, ako aj životných potrieb ľudí.
<SPEAKER ID="206" NAME="Sepp Kusstatscher  " AFFILIATION="Verts/ALE">
písomne. - (DE) Táto správa obsahuje všetky možné prvky; je ozajstnou mozaikou pripomínajúcou dôsledok rýchlej a plodnej rozpravy o poľnohospodárstve a horských oblastiach. Môžeme ju považovať za výpočet želaní a požiadaviek vyjadrený prázdnymi slovami a frázami, opakovaním a rozpormi, a nie je možné súhlasiť s ňou, ani keby sme v nej našli niečo, čo poteší nás všetkých.
<P>
Najväčší rozpor nájdeme medzi environmentálnym a sociálnym predstieraním a bezohľadnou politikou, ktorú každodenne uskutočňuje pán Michl Ebner a jeho strana.
<P>
Podstatou každej životaschopnej európskej poľnohospodárskej politiky musí byť skutočne trvalo udržateľný prístup k poľnohospodárstvu a potravinárskej výrobe. Každý, kto naruší vodu, pôdu a biodiverzitu, musí niesť dôsledky podľa zásady "znečisťovateľ platí". Je potrebné podporovať formu poľnohospodárstva, ktorá bude skutočne chrániť klímu a vyžadovať širokú ponuku zdravých spotrebiteľských výrobkov na trhu. Je nutné preniesť organické poľnohospodárstvo z pozadia do popredia pozornosti. Skupina zelených nebude podporovať politiku ďalšieho delenia kľúčových hráčov na globálnom trhu. Chceme posilniť lokálne a regionálne potravinárske trhy, aby sa zabezpečila pre poľnohospodárov možnosť dosiahnutia slušného príjmu a garantovali čerstvé a zdravé potraviny pre spotrebiteľov. Táto forma riadenia je tiež najlepším spôsobom ochrany poľnohospodárskej pôdy a životného prostredia.
<SPEAKER ID="987" NAME="Véronique Mathieu  " AFFILIATION="PPE-DE">
písomne. - (FR) V správe pána Ebnera o situácii a perspektívach poľnohospodárstva v horských oblastiach sa kladie dôraz na aspekty a potreby týchto regiónov, ktoré predstavujú 40 % územia Európy.
<P>
Tieto oblasti čelia náročným prírodným podmienkam, čo sťažuje produkciu a obmedzuje prístup. Preto si zaslúžia mimoriadnu pozornosť.
<P>
Z toho dôvodu vyzývam Komisiu, aby zostavila globálny plán založený na pokračovaní uskutočňovania opatrení, ktoré sa doposiaľ vykonali, a ich súčasnej vzájomnej integrácii s cieľom zefektívnenia týchto opatrení. To by znamenalo pokračovanie systému poskytovania kompenzačných platieb na vyrovnanie nevýhodných prírodných podmienok, finančnej podpory mladým poľnohospodárom a prikladanie mimoriadnemu významu odvetviu mliekarstva. Je potrebné zachovať aktivitu človeka v horských oblastiach definovaných programom "Natura 2000". Napokon je potrebné klásť dôraz na úlohu poľovníctva a rybolovu pri zachovávaní krajiny.
<P>
Stratégia tohto charakteru umožní týmto oblastiam zdolať náročné úlohy spojené s konkurencieschopnosťou a trvalo udržateľným rozvojom, keďže nie sú len potenciálnym zdrojom hospodárskeho rastu, ale súčasne i strážcami tradícií kvalitnej produkcie a podieľania sa na zachovaní našich krajín.
<SPEAKER ID="986" NAME="Cătălin-Ioan Nechifor" AFFILIATION="PSE">
, písomne. - (RO) Horské oblasti tvoria väčšinu územia Európskej únie a čo viac, v týchto oblastiach sa v porovnaní s inými regiónmi v 27 členských štátoch zachováva oveľa lepšie tradícia, kultúra a jazyk. Národné vlády, žiaľ, nerealizujú integrované stratégie regionálneho rozvoja a existujú podstatné medzery, ktoré pomaly, ale isto vedú k vyľudneniu týchto oblastí. Vychádzajúc z hesla Únie "jednotní v rozmanitosti" vítam rozhodnutie Parlamentu vyzvať Komisiu na zostavenie integrovanej stratégie trvalo udržateľného rozvoja a využívania zdrojov v horských oblastiach. Tak bude možné poskytnúť Európskym občanom, ktorí sa rozhodnú žiť v náročnejších podmienkach horských oblastí, rovnaké príležitosti. Vzhľadom na súčasné diskusie a rušenie platieb v horských oblastiach verím, že je našou povinnosťou, ako poslancov Parlamentu, lobovať za pokračovanie finančnej podpory horským oblastiam. Horské oblasti sa stanú chránenými oblasťami, schopnými zabezpečiť vlastný trvalo udržateľný rozvoj a pôsobiť ako oáza pre európskych a iných zahraničných turistov.
<SPEAKER ID="207" NAME="Rareş-Lucian Niculescu  " AFFILIATION="PPE-DE">
písomne. - (RO) Zastupujem Rumunsko, krajinu, ktorej viac ako tretinu územia tvoria hory. Obyvatelia horských oblastí sú znevýhodnení v porovnaní s ostatnými ľuďmi, ktorí žijú vo vidieckych oblastiach.
<P>
Návrhy uvedené v správe pána Ebnera vítam a som pevne presvedčený o tom, že ucelená stratégia Európskej únie zameraná na horské oblasti, ktorá je nevyhnutná a naliehavo potrebná, by výrazne prispela k zlepšeniu životných podmienok v týchto oblastiach.
<P>
Súčasne by som rád zdôraznil, že rovnako naliehavo sú potrebné prepracovanejšie právne normy, pokiaľ ide o financovanie vidieckeho rozvoja Spoločenstvom.
<P>
Napríklad rumunské štátne orgány spustili niekoľko projektov financovaných z Európskeho poľnohospodárskeho fondu pre rozvoj vidieka (EPFRV), ktoré podporujú malé podniky a cestovný ruch. Na zlepšenie podmienok v horských oblastiach sú veľmi významné malé podniky a penzióny.
<P>
Pokyny pre žiadateľov o tieto nástroje vrátane kompletných podkladov boli zverejnené deň pred začatím zasadnutia, napriek tomu, že boli vypracované v auguste.
<P>
Ide o jasné porušenie zásady poskytovania regulárnych a transparentných informácií potenciálnym príjemcom príspevkov.
<P>
Verím, že v právnych predpisoch Európskej únie sa zabezpečí zamedzenie vzniku takýchto situácií, v dôsledku ktorých je úsilie Európskej únie poskytovať finančnú pomoc zbytočné.
<SPEAKER ID="985" NAME="Zita Pleštinská  " LANGUAGE="SK">
Horské regióny umožňujú kvalitnú poľnohospodársku produkciu, väčšiu rozmanitosť poľnohospodárskych produktov na európskom trhu, preto je potrebné lepšie koordinovať rozvoj vidieka a štrukturálnej pomoci.
<P>
V horských regiónoch je potrebné rozvíjať trvalo udržateľné, modernizované a multifunkčné poľnohospodárstvo. Využívanie biomasy a agroturistika umožnia zvýšenie príjmov miestneho obyvateľstva. Zachovanie určitých rastlinných a živočíšnych druhov, ochrana tradícií a hlavne cestovný ruch pomôžu v boji proti zmene klímy prostredníctvom ochrany biodiverzity a zachytávaním CO2 trvalými trávnatými plochami a lesným porastom. Trvalo udržateľné využívanie lesov umožní vyrábať energiu z drevného odpadu.
<P>
Vážení kolegovia, dovoľte mi, aby som zdôraznila dôležitosť otázky hospodárenia s vodou v horských regiónoch. Je potrebné, aby Komisia povzbudzovala miestne a regionálne orgány k rozvoju všestrannej solidarity medzi oblasťami v horných a dolných úsekoch povodí a aby primeranými finančnými prostriedkami podporovala udržateľné využívanie vodných zdrojov v týchto regiónoch.
<P>
Tieto regióny sú osobitne ohrozené dôsledkami zmeny klímy, preto je potrebné presadzovať bezodkladné vykonávanie opatrení na ochranu pred živelnými pohromami v týchto regiónoch, predovšetkým pred lesnými požiarmi.
<P>
Som presvedčená, že horské oblasti potrebujú nové nástroje na ochranu územia pred povodňami s dôrazom na protipovodňovú prevenciu, pričom poľnohospodári a lesníci by mohli protipovodňové opatrenia zabezpečovať prostredníctvom priamych platieb na plochu, ktoré dostávajú v rámci spoločnej poľnohospodárskej politiky.
<SPEAKER ID="208" NAME="Theodor Dumitru Stolojan  " AFFILIATION="PPE-DE">
písomne. - (RO) S potešením sme privítali správu pána Ebnera. Horské oblasti predstavujú 33 % celkového územia Rumunska. Rovnako ako v ostatných európskych krajinách, aj v Rumunsku hrozí vyľudnenie horských oblastí a vytrácanie sa konkrétnych hospodárskych aktivít.
<P>
Na zabezpečenie trvalo udržateľného rozvoja v horských oblastiach je potrebná integrovaná európska stratégia. Mimoriadny dôraz kladieme na podporu poľnohospodárstva, ekologických produktov, agroturistiky a prístupu ku komunikačným prostriedkom v horských oblastiach. Súčasne presadzujeme názor, že na oživenie hospodárskeho potenciálu danej oblasti je potrebné podporovať mladé rodiny v zakladaní agroturistických fariem.
<SPEAKER ID="209" NAME="Dushana Zdravkova" AFFILIATION="PPE-DE">
písomne. - (BG) Ako zástupkyňa členského štátu s výraznými problémami v oblasti poľnohospodárstva, najmä pokiaľ ide o horské poľnohospodárstvo, by som chcela vyjadriť svoju podporu správe pána Ebnera o situácii a perspektívach poľnohospodárstva v takýchto oblastiach. Táto správa má pre nás mimoriadny význam.
<P>
V súlade s tým, čo sa zdôrazňuje v správe, v Bulharsku hrozí riziko vyľudnenia a ochudobnenia spoločenského života miestnych spoločenstiev, ktoré dokonca čelia aj hrozbe ukončenia poľnohospodárskej činnosti. Na takéto oblasti je takmer nemožné aplikovať bežnú politiku podpory fariem (napríklad požiadavka minimálneho počtu zvierat). Preto je potrebné poskytnúť osobitnú finančnú pomoc výrobcom mlieka a prijať ďalšie konkrétne finančné opatrenia, ktoré by sa mali prijať pri realizácii návrhov obsiahnutých v tejto správe. Len tak je možné zachovať spolu s ľudskými zdrojmi aj živočíšne genetické zdroje a jedinečnosť týchto oblastí ako takých, vzhľadom na ich mimoriadny význam pre konkrétne členské štáty a celú Európsku úniu. Týmito opatreniami sa posilnia aj ďalšie odvetvové politiky, politika v oblasti ochrany životného prostredia, cestovný ruch, malé a stredné podniky a vzdelávanie. Preto trvám na tom, aby sa stanovili spoločné pravidlá pre programy priamej pomoci v rámci spoločnej poľnohospodárskej politiky a pre zriaďovanie programov osobitnej pomoci pre horské oblasti.
