<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
S veľkým smútkom vás musím informovať o tragickej smrti pani Juárezovej Boalovej, zástupkyne riaditeľa delegácie Európskej únie na Haiti. Pani Juárezová Boalová do roku 2002 pracovala v Európskom parlamente. Zahynula pri tragickom zemetrasení, ktoré 12. januára postihlo Haiti. Celkový počet obetí zemetrasenia môže byť až 200 000 ľudí. Určite si spomínate, že počas posledného zasadnutia pred mesiacom sme venovali minútu ticha pamiatke všetkých, ktorí zahynuli pri zemetrasení. Vtedy sme nevedeli, neboli sme si istí, či medzi nimi bola osoba tak úzko spojená s Európskym parlamentom a s prácou Európskej únie - pani Juárezová Boalová.
<P>
Včera sa konalo druhé kolo prezidentských volieb na Ukrajine. Kým čakáme na oficiálne potvrdenie výsledkov hlasovania, rád by som zablahoželal obyvateľom Ukrajiny k uskutočneniu slobodných a transparentných volieb. Tak o nich hovoria správy z Ukrajiny. Zatiaľ som nedostal oficiálne oznámenie, ale vyhlásenia niektorých našich kolegov poslancov Európskeho parlamentu, ktorí voľby pozorovali, hovoria, že s výnimkou určitého počtu sťažností a určitých porušení pravidiel volieb bola absolútna väčšina činností všetkých osôb zúčastnených na voľbách v súlade s postupom a spĺňala štandardy demokratických volieb. Pre Ukrajinu je to veľmi veľký úspech. Pripomeňme si, že pred piatimi rokmi to bolo úplne inak. Dnes Ukrajine želáme, aby sa demokraticky a pokojne zvolený prezident usiloval o dobro krajiny. Taktiež chceme s Ukrajinou vybudovať čo najlepšie vzťahy. Napriek vysokej miere politickej nestability v posledných rokoch možno vidieť, že demokracia na Ukrajine má pevné základy.
<P>
Chcel by som tiež využiť túto príležitosť a vyzvať všetky politické sily na Ukrajine, aby prekonali vzájomné rozdiely a začali spolupracovať na sociálnych a hospodárskych reformách, ako aj na reformách súdnictva a na ústavných reformách, a aby pokračovali v európskom programe. Poviem to znovu: Európska únia sa veľmi usiluje o dobré, priateľské vzťahy s Ukrajinou. Týka sa to budúcej vlády aj opozície. Dúfame a očakávame, že Ukrajina bude v tomto spolupracovať. Máme túto spoločnú úlohu a zodpovednosť. V stredu sa uskutoční rozprava o situácii na Ukrajine po voľbách. Vypočujeme si správy našich kolegov poslancov. Paweł Kowal bol predsedom volebnej pozorovacej misie Európskeho parlamentu. Poslanci boli v krajine, kde pozorovali nedeľné voľby, a podelia sa s nami o informácie o nich.
<P>
Zajtra sa uskutoční hlasovanie o schválení novej Európskej komisie. Bude to jeden z najdôležitejších okamihov v tomto volebnom období. V mene našich občanov vyjadríme svoju vôľu v demokratickom hlasovaní, a preto je zajtrajšok veľmi dôležitým dňom.
<P>
Počas zajtrajšieho zasadnutia budeme hlasovať aj o uznesení o novej rámcovej dohode o vzťahoch medzi Európskym parlamentom a Komisiou. Znenie tejto dohody máte k dispozícii. Je to veľmi dôležitý právny predpis, ktorý stanoví, ako budú obidve inštitúcie spolupracovať v ďalšom volebnom období.
<P>
V stredu sa uskutoční ďalšia dôležitá rozprava o spracovaní a zasielaní údajov obsiahnutých vo finančných správach do Spojených štátov na účely Programu na sledovanie financovania terorizmu. Ja sám budem predsedať tejto rozprave. Európsky parlament pripisuje mimoriadnu dôležitosť zabezpečeniu primeranej úrovne ochrany osobných údajov. Boli sme zvolení priamo našimi občanmi a máme voči nim zodpovednosť, ale na druhej strane chápeme dôležitosť dohody SWIFT. Tieto priority by mali vziať do úvahy všetci poslanci tohto Parlamentu pri tomto dôležitom a zodpovednom rozhodovaní. Hlasovanie sa uskutoční vo štvrtok. Nebudem sa ho môcť zúčastniť, pretože budem na zasadnutí Európskej rady v Bruseli.
<P>
Chcel by som vás informovať ešte o niečom inom.
