<CHAPTER ID="008">
Zloženie Parlamentu
<SPEAKER ID="022" NAME="Predseda">
Skupina progresívnej aliancie socialistov a demokratov v Európskom parlamente ma informovala, že s účinnosťou odo dneška pán Severin už nie je členom tejto skupiny. Teraz je to oficiálne oznámenie. Výbor pre ústavné veci v súlade s článkom 211 ods. 3 navrhol výklad článku 128 s názvom Konanie pred Súdnym dvorom Európskej únie. Celý výklad je vám k dispozícii na kontrolu. Uvedený výklad sa bude považovať za prijatý, ak nebudú vznesené žiadne námietky do začiatku rokovania vo štvrtok 24. marca 2011. Takže svoje námietky voči tomuto výkladu musíte vzniesť do deviatej hodiny zajtra ráno. Výklad je dlhý, preto ho nebudem čítať. Všetci ho však máte k dispozícii.
<P>
Chcel by som vás tiež oficiálne informovať, že pán Thaler sa vzdal mandátu poslanca Parlamentu s účinnosťou od 21. marca 2011. V súlade s článkom 4 ods. 1 a ods. 3 Parlament zaznamenal vzdanie sa mandátu a potvrdil uvoľnenie mandátu od dátumu, ktorý som uviedol. Pani Soulliová sa vzdala mandátu poslankyne Parlamentu s účinnosťou od 24. marca 2011. V súlade s článkom 4 ods. 1 a ods. 3 Parlament zaznamenal vzdanie sa mandátu a potvrdil uvoľnenie mandátu od dátumu, ktorý som uviedol. Okrem toho ma príslušné orgány Francúzska informovali, že pani Soulliovú nahradí pán Hortefeux s účinnosťou od 24. marca 2011. Dozvedel som sa, že pán Hortefeux je tu dnes s nami. Ste v rokovacej sále, pán Hortefeux? Nevidíme ho - nie je tu.
<P>
Kým v súlade s článkom 3 ods. 2 nebudú preskúmané osvedčenia o zvolení za poslanca alebo vydané rozhodnutia v každom spore, pán Hortefeux zaujme svoje miesto v Parlamente a jeho orgánoch a bude požívať všetky práva s tým spojené za predpokladu, že už predtým podpísal písomné vyhlásenie, že nevykonáva žiadnu funkciu nezlučiteľnú s funkciou poslanca Európskeho parlamentu. Teraz by chcel niečo povedať pán Cohn-Bendit.
<SPEAKER ID="023" NAME="Daniel Cohn-Bendit" AFFILIATION="Verts/ALE">
(FR) Vážený pán predseda, viete rovnako ako ja, že možnosť, aby sa pán Hortefeux stal poslancom tohto Parlamentu, je právne spochybnená. Napriek tomu ma trochu znepokojuje, že francúzska vláda nečaká na preskúmanie tohto stavu. Keďže pán Hortefeux nevyjadril svoj súhlas a nezúčastnil sa na inauguračnom zasadnutí v Štrasburgu, nemôže nahradiť poslankyňu, ktorú chce nahradiť.
<P>
Preto vyzývam Poslanecký klub Európskej ľudovej strany (kresťanských demokratov), ktorý si tak zakladá na právnom formalizme, aby si počkal na právne rozhodnutie, či pán Hortefeux môže sedieť v tomto Parlamente alebo nie. Inak pôjde o urážku práva. Vyzerá to tak, akoby sme ju pripravovali.
<SPEAKER ID="024" NAME="Jean-Pierre Audy" AFFILIATION="PPE">
(FR) Nie je to prvý raz, čo náš kolega poslanec Cohn-Bendit, ktorý nazval predsedu - premiéra - diktátorom v štýle Huga Cháveza, nerešpektuje zásady demokracie. Brice Hortefeux bol v júni 2009 zvolený za poslanca Európskeho parlamentu. To je nesporné. V tom čase bol vymenovaný za ministra vnútra. Francúzske právne predpisy stanovujú, že zvolený zástupca v Európskom parlamente, ktorý sa stane členom vlády, môže opätovne získať svoje kreslo po odchode z vlády. A to je presne...
<P>
(Prerušenie pánom Cohnom-Benditom: "On nemal kreslo - to je ten problém, pán Audy.")
<P>
Brice Hortefeux bol zvolený za poslanca Európskeho parlamentu. Súhlasíte s tým?
<P>
Dokončím, pán predseda. Na základe zmlúv a právnych predpisov je nepopierateľným právom členských štátov menovať svojich poslancov Európskeho parlamentu. Keďže pán Brice Hortefeux bol zvolený, francúzske orgány mu legitímne ponúkli, aby zasadol v tejto rokovacej sále. Vaše vyhlásenie je neprijateľné.
<SPEAKER ID="025" NAME="Joseph Daul" AFFILIATION="PPE">
(FR) Chcel by som jednoducho povedať pánovi Cohnovi-Benditovi, že na to, aby spochybnil poslanecké miesto, musí najskôr podať oficiálny návrh. Ak nie je predložený žiadny návrh, Výbor pre právne veci nemôže situáciu analyzovať.
<P>
Prv než takýmto spôsobom zasiahnete, navrhujem vám, aby ste najskôr mysleli, až potom konali. To je všetko.
<P>
(Prerušenie pánom Cohnom-Benditom: "Áno, ale on možno nemal kreslo.")
<P>
Práve vy odo mňa žiadate, aby som dodržiaval zákon. Ja vždy dodržiavam zákon. Nechajme teraz Výbor pre právne veci, aby rozhodol. Ten nemôže rozhodnúť bez návrhu. Ak ten návrh nebude v súlade so zákonom, Výbor pre právne veci nám to oznámi. Dovoľte mi zopakovať: najskôr myslime, až potom konajme.
<SPEAKER ID="026" NAME="Sylvie Goulard" AFFILIATION="ALDE">
(FR) Úplne súhlasím s myšlienkou, že by sme mali počkať na výsledky právnej analýzy. Chcela by som povedať iba jednu vec: v našej krajine sledujeme nárast extrémizmu a je to nepochybne preto, lebo jedna časť politickej triedy sa domnieva, že má právo disponovať mandátmi a funkciami. Od Francúzska očakávame trochu viac, najmä pokiaľ ide o Parlament, ktorý má sídlo v Štrasburgu.
<SPEAKER ID="027" NAME="Predseda">
Chcel by som sa vrátiť k slovám, ktoré som práve čítal. Kým nebudú preskúmané osvedčenia o zvolení za poslanca alebo vydané rozhodnutia v každom spore, je pán Hortefeux poslancom Európskeho parlamentu a koná v súlade s pravidlami pre poslancov Európskeho parlamentu. Táto záležitosť sa overuje.
