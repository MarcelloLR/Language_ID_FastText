<CHAPTER ID="018">
Dohovor Organizácie Spojených národov o právach osôb so zdravotným postihnutím - Dohovor OSN o právach osôb so zdravotným postihnutím - Dohovor Organizácie Spojených národov o právach osôb so zdravotným postihnutím (opčný protokol) (rozprava) 
<SPEAKER ID="428" NAME="Predsedajúci">
Ďalším bodom programu je spoločná rozprava na tieto témy:
<P>
vyhlásenie Rady k dohovoru Organizácie Spojených národov o právach osôb so zdravotným postihnutím,
<P>
správa pani Jelevovej v mene Výboru pre zamestnanosť a sociálne veci o návrhu rozhodnutia Rady o uzatvorení dohovoru Organizácie Spojených národov o právach osôb so zdravotným postihnutím Európskym spoločenstvom - C6-0116/2009 -,
<P>
správa pani Jelevovej v mene Výboru pre zamestnanosť a sociálne veci o návrhu rozhodnutia Rady o uzatvorení opčného protokolu k dohovoru Organizácie Spojených národov o právach osôb so zdravotným postihnutím Európskym spoločenstvom - C6-0117/2009 -.
<SPEAKER ID="429" NAME="Petr Nečas">
úradujúci predseda Rady. - (CS) Vážený pán predsedajúci, dámy a páni, rád by som na úvod poďakoval spravodajkyni pani Rumiane Jelevovej za dve vynikajúce správy, ktoré vypracovala. Predpokladám, že moje pripomienky k správam a k ich záverom budú pomerne stručné.
<P>
Rada na prvom neformálnom zasadaní ministrov o otázkach zdravotného postihnutia, ktoré sa konalo 11. júna 2007, zaujala jasné stanovisko podporujúce dohovor Organizácie Spojených národov o právach osôb so zdravotným postihnutím. Rada na tomto zasadaní schválila uvedený dohovor OSN ako základný krok týkajúci sa podpory, ochrany a primeraného uplatňovania ľudských práv a základných slobôd všetkých osôb so zdravotným postihnutím. Ministri sa súčasne zaviazali ďalej rozpracovať príslušné politiky s cieľom zabezpečiť plné uplatňovanie dohovoru. Vyzvali Komisiu, aby zaistila, že nové priority európskeho akčného plánu pre oblasť zdravotného postihnutia prispejú k účinnému uplatňovaniu dohovoru OSN.
<P>
Vo svojom uznesení o činnostiach nadväzujúcich na Európsky rok rovnakých príležitostí pre všetkých v roku 2007, ktoré bolo prijaté v decembri roku 2007, vyzvala Rada Komisiu a členské štáty, aby v súlade so svojimi príslušnými právomocami pokračovali v procese podpísania, uzatvorenia a ratifikácie dohovoru OSN. Dňa 10. marca 2008 Rada prijala uznesenie o postavení zdravotne postihnutých osôb v Európskej únii. V tomto uznesení vyzýva Rada členské štáty a Komisiu, aby v súlade so svojimi príslušnými právomocami zabezpečili osobám so zdravotným postihnutím prístup ku všetkým ich ľudským právam. To zahŕňa ratifikáciu, uzatvorenie a uplatnenie dohovoru OSN vrátane spoločných európskych riešení v rámci riadeného a koordinovaného prístupu k uplatňovaniu tohto dohovoru. Rada následne od Komisie dostala návrh rozhodnutia Rady o uzatvorení dohovoru Organizácie Spojených národov o právach osôb so zdravotným postihnutím Európskym spoločenstvom. Revízia tohto návrhu sa začala koncom minulého roka a Rada sa ním stále zaoberá.
<P>
Dámy a páni, ako zdôraznila vaša správa, z návrhu vyplýva mnoho dôležitých otázok v súvislosti s právomocami a tieto otázky si vyžadujú ďalšiu diskusiu v Rade. Predsedníctvo sa však zaviazalo, že sa pokúsi rokovania dokončiť čo najskôr, aby bolo možné čoskoro uzavrieť dohovor zo strany Spoločenstva. Chcem sa poďakovať Parlamentu za záujem, ktorý o túto záležitosť prejavil. Predsedníctvo vás bude informovať o pokroku v rokovaniach prebiehajúcich v Rade.
<SPEAKER ID="430" NAME="Olli Rehn">
člen Komisie. - Vážený pán predsedajúci, dohovor OSN o právach osôb so zdravotným postihnutím je prvým dohovorom o ľudských právach, ktorý podpísali členské štáty aj Európske spoločenstvo. Bol to nevyhnutný krok k tomu, aby sa tento dohovor mohol plne uplatňovať v Európskej únii, ako aj v oblastiach politiky v pôsobnosti Európskeho spoločenstva.
<P>
Keďže dohovor, ako aj jeho opčný protokol, vstúpil do platnosti pred rokom, dňa 3. mája 2008, je teraz prioritou, aby členské štáty aj Spoločenstvo promptne dospeli k záveru. Sedem členských štátov to už vlastne urobilo.
<P>
Chcel by som vyjadriť vďačnosť Parlamentu a predovšetkým spravodajkyni pani Jelevovej za podporu uzatvorenia dohovoru OSN o právach osôb so zdravotným postihnutím a jeho opčného protokolu Európskym spoločenstvom. Som veľmi rád, že Parlament podporuje obidva návrhy.
<P>
Keďže dohovor patrí do spoločnej právomoci Spoločenstva a členských štátov a je záväzný aj pre inštitúcie EÚ, teší ma, že sú pripravené spolupracovať a zabezpečiť správne uplatnenie tohto dohovoru.
<P>
Ciele dohovoru sú vo všeobecnosti veľmi dôležité na dosiahnutie kladného vplyvu na životy našich občanov so zdravotným postihnutím, na zlepšenie dôslednosti právneho výkladu istých ustanovení v rámci právomocí Spoločenstva a na zabezpečenie jednotnej minimálnej ochrany práv osôb so zdravotným postihnutím v rámci Európskej únie v súvislosti so záväzkami vyplývajúcimi z dohovoru.
<P>
Musíme nadviazať spoluprácu s cieľom chrániť práva osôb so zdravotným postihnutím a k splneniu tohto cieľa nám dopomôže práve účinné uplatnenie dohovoru OSN. Spolieham sa na to, že nadviažeme spoluprácu smerujúcu k dosiahnutiu tohto spoločného cieľa.
<SPEAKER ID="431" NAME="Rumiana Jeleva">
spravodajkyňa. - (BG) Vážený pán minister, pán komisár, dámy a páni, chcela by som vám dnes, keď hovoríme o správach Európskeho parlamentu o dohovore Organizácie Spojených národov o právach osôb so zdravotným postihnutím, jeho opčnom protokole a o vyhlásení k týmto dvom dokumentom zo strany Výboru pre zamestnanosť a sociálne veci, pripomenúť, že zdravotne postihnuté osoby predstavujú viac ako 10 % obyvateľstva Európskej únie a sveta. Podľa údajov Svetovej zdravotníckej organizácie toto percento stále narastá z dôvodu nárastu celkového počtu obyvateľstva zemegule, pokrokov v medicíne a tendencie starnutia celosvetového obyvateľstva.
<P>
Dohovor OSN, o ktorom dnes diskutujeme, je prvým dohovorom v oblasti ľudských práv, ktorý je otvorený pristúpeniu a formálnemu schváleniu zo strany Európskeho spoločenstva. Je to taktiež jedinečný prvý krok v rámci činností Európskeho parlamentu. Cieľom dohovoru je presadzovať, chrániť a zabezpečovať plné a rovnaké užívanie všetkých ľudských práv a základných slobôd všetkými osobami so zdravotným postihnutím a podporovať úctu k ich ľudskej dôstojnosti.
<P>
Veľmi ma teší, že diskusie vo Výbore pre zamestnanosť a sociálne veci prebiehali v duchu dobrej vôle a spolupráce. Pokladám za veľmi dôležité, že spolu s kolegami z nášho parlamentného výboru sme sa rozhodli povedať viac ako len "áno" v súvislosti s podporou správ o dohovore a protokole a že sme pripravili návrh uznesenia.
<P>
Vážení kolegovia, Európsky parlament vždy dôsledne podporoval úsilie Spoločenstva pri vypracovávaní, implementácii a presadzovaní právnych predpisov týkajúcich sa rovnakých príležitostí a nediskriminácie osôb so zdravotným postihnutím. Keď sa hovorí o otázke zdravotne postihnutých osôb, naše politické rozdiely sa v súvislosti s konečným cieľom, t. j. zabezpečením vyššieho životného a pracovného štandardu, strácajú. Samozrejme, existuje veľa rôznych názorov na spôsob, akým môžeme tento cieľ dosiahnuť, ale Výbor pre zamestnanosť a sociálne veci svojím takmer jednohlasným rozhodnutím - len jeden hlas nebol v prospech dohovoru - preukázal, že rozdiely je nutné prekonať tak, aby sa dosiahli zmysluplné, dlhodobé a trvalo udržateľné riešenia.
<P>
Vážení kolegovia, domnievam sa, že naše rozhodnutia, rozhodnutia Európskeho parlamentu, majú obrovský význam pre osoby so zdravotným postihnutím v Európskej únii. V tejto súvislosti by som vás chcela upozorniť na skutočnosť, že právomoci vyplývajúce z implementácie dohovoru OSN a opčného protokolu sú rozdelené medzi Spoločenstvo a jeho členské štáty. Implementácia opčného protokolu je dôležitá z hľadiska poskytnutia príležitosti jednotlivcom alebo skupine osôb informovať Výbor OSN pre práva osôb so zdravotným postihnutím o akomkoľvek porušení práv týchto osôb vyplývajúcich z dohovoru. Je nutné zdôrazniť, že táto možnosť bude dostupná až po vyčerpaní nástrojov vnútroštátnej právnej ochrany.
<P>
Ako sa uvádza v správe o opčnom protokole, budeme požadovať, aby nás Európska komisia a členské štáty každé tri roky informovali o jej uplatňovaní v súlade so svojimi oblasťami kompetencie. Myslím si, že ako jediná európska inštitúcia, ktorej členov volia priamo občania EÚ, je Európsky parlament oprávnený a povinný rešpektovať práva všetkých svojich občanov.
<P>
Chcem zdôrazniť, že keď sme koncom roka 2008 začali pracovať na týchto dokumentoch, len štyri členské štáty - Rakúsko, Španielsko, Slovinsko a Maďarsko - ratifikovali spomínaný dohovor a opčný protokol, pričom odvtedy až doteraz to urobili ďalšie tri štáty - Švédsko, Nemecko a Taliansko.
<P>
Predpokladám, že prostredníctvom dnešnej rozpravy a hlasovania v prospech dohovoru a opčného protokolu, v ktoré dúfam, zabijeme dve muchy jednou ranou: schválime návrhy rozhodnutia Rady predložené Komisiou a vyšleme členským štátom pozitívny, povzbudivý signál, aby pokračovali v procese ratifikácie alebo pristúpenia.
<P>
Nakoniec by som ešte raz chcela poďakovať všetkým svojim kolegom, ktorí sa zúčastnili na procese prípravy správ a návrhu uznesenia. Chcela by som taktiež poďakovať svojim kolegom z Európskej komisie za užitočnú spoluprácu, ako aj predstaviteľom organizácií pre osoby so zdravotným postihnutím za ich návrhy.
<SPEAKER ID="432" NAME="Hiltrud Breyer" LANGUAGE="DE">
Vážený pán predsedajúci, dámy a páni, ženy a dievčatá so zdravotným postihnutím čelia rozsiahlej diskriminácii a zdravotné postihnutie má v súvislosti s rodovou otázkou veľmi zreteľný rozmer. Musíme docieliť, aby sa na zdravotne postihnuté ženy a dievčatá bral väčší ohľad, a musíme predovšetkým zabezpečiť, aby získali väčšiu pozornosť na úrovni EÚ.
<P>
Európsky parlament mi prostredníctvom uznesenia o postavení žien so zdravotným postihnutím, ktoré bolo prijaté v roku 2007, objasnil veľmi dôležité body. Na špecifickú situáciu žien a dievčat je nutné brať plný ohľad aj pri implementácii dohovoru OSN. Dohovor a protokol, žiaľ, zatiaľ ratifikovali len 4 členské štáty EÚ. V rámci politík EÚ vzťahujúcich sa na osoby so zdravotným postihnutím je nutné dosiahnuť integrovaný prístup k rovnosti mužov a žien, predovšetkým pokiaľ ide o prístup k práci a začlenenie na pracovisku. Je potrebné zabezpečiť vzdelávanie, nediskrimináciu a právo na prácu.
<P>
Hlavným problémom je násilie, ktorému musíme ukázať červenú kartu. Ženy a dievčatá so zdravotným postihnutím sú vystavené vysokému riziku násilia vrátane sexuálneho násilia, a to tak v domácnosti, ako aj mimo domova. Ich právo na sexualitu a materstvo je často obmedzené, alebo sú nútené podstúpiť prerušenie tehotenstva a sterilizáciu. Členské štáty by preto mali prijať právne predpisy, ktoré by ich ochránili pred násilím a obetiam by poskytli lepšiu podporu.
<P>
(Predsedajúci prerušil rečníčku.)
<SPEAKER ID="433" NAME="Rovana Plumb">
v mene skupiny PSE. - (RO) Vážený pán predsedajúci, pán komisár, pán minister, v prvom rade by som chcela poďakovať kolegyni pani Jelevovej za účinnú spoluprácu v súvislosti s touto správou, ako aj ostatným kolegom a združeniam osôb so zdravotným postihnutím.
<P>
Chcela by som zdôrazniť, že potreba poskytnutia jednoznačnej ochrany znevýhodneným skupinám osôb je o to naliehavejšia, že naša rozprava sa koná v čase, keď pociťujeme dosah hospodárskej krízy.
<P>
Chcela by som poukázať na to, že Európska únia presadzuje aktívne začleňovanie osôb so zdravotným postihnutím a ich plnú účasť v spoločnosti. Tento prístup je jadrom dohovoru OSN o právach osôb so zdravotným postihnutím. Preto od členských štátov Európskej únie žiadame bezodkladnú ratifikáciu týchto medzinárodných dokumentov, ako aj aktívne začlenenie zdravotne postihnutých osôb a organizácií, ktoré ich zastupujú, do procesu kontroly a implementácie týchto dokumentov. Členské štáty a výkonnú zložku Spoločenstva ďalej vyzývame, aby zabezpečili voľný prístup a šírenie...
<P>
(Predsedajúci prerušil rečníčku.)
<SPEAKER ID="434" NAME="Elizabeth Lynne">
v mene skupiny ALDE. - Vážený pán predsedajúci, predovšetkým by som chcela poďakovať pani spravodajkyni za spoluprácu v súvislosti s touto správou prostredníctvom Výboru pre zamestnanosť a sociálne veci. Ako viete, v roku 2003 som sa ako spravodajkyňa v mene Európskeho parlamentu podieľala na príprave návrhu spomínaného dohovoru OSN.
<P>
Odvtedy sme dosiahli právne záväzný dohovor, ktorý má podľa môjho názoru historický charakter. Je to míľnik sám osebe, ale zopakujem to, čo som povedala v roku 2003. Ak si má EÚ v tejto rozprave získať dôveryhodnosť, musí ísť príkladom. Medzinárodné zmluvy o ľudských právach nemajú žiaden význam, ak ich krajiny nepodpíšu, neratifikujú a neimplementujú. Áno, všetky členské štáty dohovor podpísali, ale nie všetky podpísali protokol. Mnohé z nich ho neratifikovali a rozhodne ho neimplementovali, hoci práve to sme vo viacerých parlamentných správach požadovali.
<P>
Napríklad vláda Spojeného kráľovstva, naša vlastná vláda, minulý rok opäť nedodržala termín na ratifikáciu dohovoru, čo je bezpochyby hanebné. Podľa môjho názoru je to neprístojné. Bola by som rada, keby Komisia a Parlament naďalej vyzývali členské štáty, aby spomínané dokumenty ratifikovali a implementovali. Tento dohovor má potenciál podporiť milióny zdravotne postihnutých osôb v rámci EÚ. Teraz musíme urobiť všetko pre to, aby sme tento potenciál premenili na skutočnosť.
<SPEAKER ID="435" NAME="Elisabeth Schroedter">
v mene skupiny Verts/ALE. - (DE) Vážený pán predsedajúci, pán komisár, pán úradujúci predseda Rady, dámy a páni, tento dohovor zabezpečil osobám so zdravotným postihnutím právo na ochranu a uznávanie ich ľudskej dôstojnosti a na plnú účasť v spoločnosti. Teraz je o to dôležitejšie, aby Rada predložila OSN ratifikovaný dokument najneskôr do tohtoročného Medzinárodného dňa zdravotne postihnutých osôb.
<P>
Súčasne vyzývame všetky členské štáty, aby ratifikovali opčný protokol, čím dohovor OSN získa medzinárodný výbor pre sťažnosti. Význam tejto záležitosti vám viem opísať len na príklade svojej krajiny. Zdravotne postihnuté osoby doposiaľ nemali nárok na rovnaký prístup k vzdelávaniu. Len 15 % zdravotne postihnutých detí je začlenených do školského systému. Nárok na prístup zdravotne postihnutých osôb k vzdelávaniu sa v našej krajine obchádza pomocou prekladových trikov. Preto musíme protestovať proti tomu, že tento problém je stále skutočnosťou, a v budúcnosti zabezpečiť plnú účasť zdravotne postihnutých osôb v spoločnosti vo všetkých členských štátoch EÚ.
<SPEAKER ID="436" NAME="Richard Howitt" AFFILIATION="PSE">
Vážený pán predsedajúci, som veľmi hrdý, že som sa zúčastnil na rozbehnutí kampane v súvislosti so spomínaným dohovorom v divadle Sadler's Wells v roku 2001. Som veľmi hrdý, že mnohí poslanci Parlamentu zohrali poprednú úlohu pri podpore prípravy tohto dohovoru. Som veľmi hrdý, že som sa s Podvýborom pre ľudské práva zúčastnil na schôdzi Komisie a Rady OSN pre ľudské práva v Ženeve s cieľom lobovať za schválenie dohovoru. Som veľmi hrdý, že Európska komisia a Európske spoločenstvá prvýkrát prijali nástroj pre ľudské práva. Som veľmi hrdý, že je to najpromptnejšie schválený dohovor v dejinách Organizácie Spojených národov, ale predovšetkým som veľmi hrdý, že zdravotne postihnuté osoby a organizácie, ktoré ich zastupujú, zohrali plnohodnotnú úlohu v procese jeho preskúmania a schválenia.
<P>
Pri podporovaní ratifikácie tohto dohovoru by sme tento týždeň mali objasniť tri otázky. Po prvé, tým, že sa Európska únia stane ôsmou stranou, ktorá dohovor ratifikuje, povzbudzuje svoje členské štáty, aby ho ratifikovali a implementovali spolu s opčným protokolom.
<P>
Po druhé, pán komisár, spolu s Európskou komisiou by sme pomocou všetkých jej právomocí mali kontrolovať existujúce politiky a procesy, aby sme zabezpečili, že budeme postupovať v súlade s dohovorom a riadiť sa ním.
<P>
(Predsedajúci prerušil rečníka.)
<SPEAKER ID="437" NAME="Ilda Figueiredo" AFFILIATION="GUE/NGL">
(PT) Aj ja vítam skutočnosť, že sme sa tu zišli s cieľom prerokovať a prijať dohovor Organizácie Spojených národov o právach osôb so zdravotným postihnutím a zároveň vyzvať členské štáty, aby prehodnotili jeho opčný protokol.
<P>
Je to významný krok vpred pri vymedzení a podpore práv osôb so zdravotným postihnutím v súvislosti s rešpektovaním ich dôstojnosti. Nestačí však, aby krajiny tento dohovor podpísali alebo aby dokonca boli pripravené prehodnotiť jeho opčný protokol. Tieto krajiny musia teraz spomínaný dohovor aj ratifikovať a byť pripravené uplatniť ho spolu s protokolom čo najrýchlejšie.
<SPEAKER ID="438" NAME="Petr Nečas">
úradujúci predseda Rady. - (CS) Vážený pán predsedajúci, dámy a páni, myslím si, že sa zhodneme na tom, že napriek obrovskému pokroku v boji proti diskriminácii osôb so zdravotným postihnutím, ktorý EÚ dosiahla počas uplynulých rokov a desaťročí, ani zďaleka nemôžeme byť spokojní. Dnes a každý deň, tento mesiac, tento týždeň, práve v tento deň čelia tisíce, desaťtisíce, státisíce občanov EÚ so zdravotným postihnutím diskriminácii. Sú diskriminovaní na trhu práce, v sektore služieb, v doprave. Sú diskriminovaní prostredníctvom horšieho prístupu k verejným službám a veľmi často dokonca v prístupe k niektorým základným verejným službám, ako sú všetky stupne vzdelávania. Som presvedčený, že sa zhodneme na tom, že základným nebezpečenstvom, ktorému čelíme v tejto oblasti, je hrozba sociálneho vylúčenia našich spoluobčanov so zdravotným postihnutím. Na to potrebujeme celú škálu legislatívnych aktov, ktoré zabraňujú diskriminácii, súčasne však potrebujeme aj funkčný systém sociálnych služieb ako základného nástroja, ktorý nielen zabraňuje sociálnemu vylúčeniu, ale zároveň vedie k sociálnemu začleňovaniu. Najväčším problémom, ktorý zasahuje občanov so zdravotným postihnutím, je, samozrejme, výrazne vyššia miera nezamestnanosti.
<P>
Všetci vieme, že pri súčasných hospodárskych problémoch, ktoré zasahujú EÚ, na zhoršenie situácie na trhu práce doplácajú práve naši spoluobčania, ktorí sú zdravotne postihnutí. Dostupnosť pracovných príležitostí je pre nich horšia ako v časoch prosperity. Veľmi často doplácajú na to, že majú horšiu kvalifikačnú a vzdelanostnú štruktúru ako zvyšná časť obyvateľstva, a to má potom, samozrejme, veľmi negatívny dosah na možnosti ich začlenenia na trhu práce. Veľmi často totiž čelia výrazne zhoršenému prístupu k vzdelaniu, k štandardným školám a vzdelávacím inštitúciám, ako správne podotkla pani Schroedterová. Musím taktiež povedať, že sme si plne vedomí mnohonásobnej diskriminácie, ktorej čelia mnohí občania so zdravotným postihnutím, ako podotkla pani Breyerová. V tejto súvislosti by som chcel pripomenúť, že dohovor, o ktorom rokujeme, obsahuje osobitný článok, ktorý sa týka žien, čiže na túto mnohonásobnú diskrimináciu sa nezabudlo. V tejto chvíli, samozrejme, musíme pochváliť tých 7 štátov, ktoré dohovor ratifikovali. Je to príklad pre ostatné štáty, ktoré doposiaľ nemajú tento proces za sebou. Jasná výzva pani Lynnovej, aby sa tento proces ratifikácie urýchlil, má svoj význam, na druhej strane však musíme rešpektovať to, že ratifikácia má svoje pravidlá, že tieto pravidlá musíme rešpektovať, že v jednotlivých členských štátoch sú často veľmi rozdielne a že je nutné ich rešpektovať.
<P>
Chcel by som taktiež veľmi oceniť vyhlásenia, ktoré tu odzneli, napríklad z úst pani poslankyne Plumbovej, ktorá poukázala na významnú úlohu partnerov z občianskeho sektora v rámci rozvoja a uplatňovania politík v oblasti našich spoluobčanov so zdravotným postihnutím a v snahe zabrániť ich diskriminácii, v snahe zabrániť ich sociálnemu vylúčeniu a v snahe podporiť ich sociálne a spoločenské začlenenie. Chcel by som len pripomenúť, že Rada tejto záležitosti venovala veľkú pozornosť a že predsedníctvo kladie veľký dôraz na účasť partnerov z občianskeho sektora. V duchu nášho motta "Európa bez bariér" sme na podujatia, ktoré sa týkali tejto problematiky, pozvali aj všetkých zástupcov zdravotne postihnutých osôb. Pod záštitou predsedníctva sa konalo množstvo podujatí, ktoré usporiadali organizácie osôb so zdravotným postihnutím.
<P>
Chcel by som pripomenúť zasadnutie Rady európskeho fóra zdravotne postihnutých, ktoré sa konalo v Prahe od 28. februára do 1. marca 2009. Tento týždeň sa konala aj medzinárodná konferencia s názvom "Európa bez bariér". Usporiadala ju Česká národná rada občanov so zdravotným postihnutím. Konferencia sa konala priamo pod záštitou predsedníctva a bola súčasťou predsedníckych podujatí. Na základe svojej účasti môžem potvrdiť, že dohovor OSN o právach osôb so zdravotným postihnutím bol jedným z hlavných bodov programu konferencie. Predsedníctvo naďalej plánuje v tejto veci vyvíjať veľkú aktivitu aj v zmysle pravidelného styku s predstaviteľmi občianskeho sektora na celoeurópskej úrovni.
<P>
Na záver by som chcel upozorniť na zbližovanie európskeho akčného plánu v oblasti zdravotného postihnutia a dohovoru OSN, ako aj na výsledky dosiahnuté pri implementácii tohto akčného plánu, ktorý kladie zvláštny dôraz na dôstojnosť, základné práva, ochranu pred diskrimináciou, spravodlivosť a sociálnu súdržnosť. V súčasnosti sa všeobecne uznáva, že zohľadňovanie problematiky zdravotného postihnutia je kľúčom k jej riešeniu. Akčný plán v oblasti zdravotného postihnutia v tejto súvislosti požadoval a podporil prístup k sociálnym službám a súčasne posilnil dostupnosť tovarov a služieb. Pevne verím, že EÚ bude pokračovať v pozitívnych krokoch, ktoré chce presadiť s cieľom plnohodnotného sociálneho začlenenia svojich spoluobčanov so zdravotným postihnutím.
<SPEAKER ID="439" NAME="Olli Rehn">
člen Komisie. - Vážený pán predsedajúci, opätovne by som chcel poďakovať všetkým tým, ktorí sa zúčastnili na tejto zaujímavej rozprave, najmä spravodajkyni pani Jelevovej, predovšetkým za dôležité uznesenie, ktoré sa prijme na zajtrajšom plenárnom zasadnutí. Chcel by som taktiež poďakovať Rade za uistenie, že české predsedníctvo sa bude usilovať o promptné dosiahnutie ratifikácie dohovoru a rýchle uzavretie celého procesu.
<P>
Chcel by som takisto poďakovať Parlamentu za nedávnu podporu návrhu Komisie na horizontálnu smernicu o boji proti diskriminácii. Ak Rada jednomyseľne prijme smernicu, dodatočne tým upevní práva osôb so zdravotným postihnutím na európskej úrovni, čo je podľa môjho názoru spoločný cieľ v Rade, ako aj v Parlamente a nepochybne v Komisii.
<SPEAKER ID="440" NAME="Rumiana Jeleva">
spravodajkyňa. - (BG) Vážené dámy a páni, chcela by som všetkým poďakovať za účasť a za názory, ktoré vyjadrili. Bola by som rada, keby sme dokázali preniesť dnešnú rozpravu do širšej súvislosti, konkrétne nadviazaním na skutočnosť, že Hospodárska a sociálna rada OSN prijala minulý rok rozhodnutie, na základe ktorého bude prioritnou tematikou cyklov kontroly a politiky v rokoch 2009 - 2010 sociálne začlenenie.
<P>
Osobitné miesto v tomto cykle politiky sociálneho začlenenia sa pripisuje Svetovému akčnému programu zaoberajúcemu sa zdravotne postihnutými osobami. Verím taktiež, že dnešná rozprava povzbudí členské štáty, ktoré ešte dohovor alebo opčný protokol neratifikovali, aby to urobili v blízkej budúcnosti. Som presvedčená, a v tomto bode súhlasím s Radou, že hlasovanie za tieto správy nám pomôže urobiť pozitívny krok správnym smerom.
<P>
Európsky parlament musí niesť svoj podiel zodpovednosti za zlepšenie podmienok pre osoby so zdravotným postihnutím. Ako bolo zdôraznené počas tejto rozpravy, skutočne musíme vytrvalo pracovať a uplatniť všetky dostupné formy kontroly, aby bolo možné správne presadiť právne predpisy, ktoré vypracujeme, a aby výsledkom našej činnosti nebol dobrý legislatívny základ a jeho nedostatočné presadenie.
<P>
Chcela by som opätovne poďakovať všetkým kolegom z rôznych politických skupín za podporu, ako aj svojim kolegom z Európskej komisie a mimovládnym organizáciám, s ktorými sme spolupracovali počas celého procesu.
<SPEAKER ID="969" NAME="Predsedajúci">
V súlade s článkom 103 ods. 2 rokovacieho poriadku som dostal jeden návrh uznesenia.
<P>
Rozprava sa skončila.
<P>
Hlasovanie sa uskutoční v piatok 24. apríla 2009.
<P>
Písomné vyhlásenia (článok 142)
<SPEAKER ID="442" NAME="Filip Kaczmarek  " LANGUAGE="PL">
Stále sa porušujú práva zdravotne postihnutých ľudí. Svedčí o tom incident, ktorý sa nedávno odohral v mojom domovskom meste, Poznani. Poslanec poľského národného parlamentu zaparkoval svoje auto na mieste vyhradenom pre zdravotne postihnutých. Paradoxne má tento poslanec priateľa, ktorý je zdravotne postihnutý. Prečo to spomínam? Pretože žiadne zákony, dohovory alebo dokumenty nezlepšia situáciu zdravotne postihnutých ľudí, ak verejní predstavitelia otvorene a beztrestne porušujú pravidlá, ktoré boli vytvorené špeciálne na to, aby postihnutým pomohli v ich živote a činnosti. Dohovory sú, samozrejme, veľmi dôležité, ale rovnako dôležité je ich skutočné, spoľahlivé a úplné uplatňovanie. Postihnutí ľudia nie sú spokojní s právami, ktoré majú len na papieri. Ľudia so zdravotným postihnutím počítajú so skutočnými zmenami, ktoré im poskytnú rovnaké príležitosti. Ďakujem vám veľmi pekne.
