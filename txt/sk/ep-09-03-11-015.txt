<CHAPTER ID="015">
Zelená kniha o zdravotníckych pracovníkoch v Európe (rozprava)
<SPEAKER ID="437" NAME="Predsedajúca">
Ďalším bodom programu je zelená kniha o zdravotníckych pracovníkoch v Európe.
<SPEAKER ID="438" NAME="Androulla Vassiliou">
členka Komisie. - Vážená pani predsedajúca, veľmi ma teší, že som bola pozvaná, aby som Parlamentu predniesla stanovisko k zelenej knihe o zdravotníckych pracovníkoch v Európe, ktorú Komisia prijala 10. decembra 2008.
<P>
Toto pozvanie prichádza vo vhodný okamih, keď sa blíži koniec konzultačnej fázy, ktorá sa uzavrie na konci tohto mesiaca.
<P>
Je jasné, že všetky zdravotnícke systémy EÚ sú pod tlakom vyplývajúcim zo starnutia populácie, zdravotných hrozieb, ako aj z rastúcich cien nových technológií a náročnejších očakávaní pacientov - a to všetko na pozadí ťažkej hospodárskej situácie.
<P>
Bez náležite odborne pripravených a motivovaných zdravotníckych pracovníkov v celej Európskej únii bude ohrozená finančná udržateľnosť európskych zdravotníckych systémov a vzniknú nerovnosti v poskytovaní zdravotnej starostlivosti.
<P>
Ako európske obyvateľstvo starne, starnú aj jeho zdravotnícki pracovníci a do zdravotníctva neprichádza dosť nových pracovníkov na to, aby nahradili tých, ktorí odchádzajú. Musíme sa zamyslieť nad príčinami, prečo nie sú mladí ľudia motivovaní stať sa zdravotníckymi pracovníkmi.
<P>
To v spojení s mobilitou zdravotníckych pracovníkov v rámci jednotlivých členských štátov a medzi nimi vytvára vo väčšine európskych zdravotníckych systémov spoločné problémy s nedostatkom zdravotníckeho personálu.
<P>
Očakávam na zelenú knihu veľké množstvo reakcií od mnohých záujmových organizácií v oblasti zdravotníctva, ktoré v súvislosti s týmto problémom vyjadrili svoje obavy.
<P>
Takisto sa teším na príspevky poslancov tohto Parlamentu. Tie nám určite uľahčia prácu a poslúžia nášmu spoločnému cieľu.
<P>
Analýza reakcií, ktoré získame, bude pre nás návodom pri vytváraní stratégií na úrovni EÚ na podporu členských štátov pri riešení týchto problémov.
<P>
Rozpravu o zdravotníckych pracovníkoch treba odlíšiť od problémov, ktorými sa zaoberá návrh smernice o právach pacientov pri cezhraničnej zdravotnej starostlivosti.
<P>
Predmetom tohto návrhu sú v skutočnosti predpisy a opatrenia, ktorých cieľom je zabezpečiť pacientom presúvajúcim sa po Európe za rovnakých podmienok prístup k bezpečnej a kvalitnej zdravotnej starostlivosti.
<P>
Hlavným cieľom tohto návrhu právneho predpisu je spravodlivým spôsobom a dôsledne presadiť uplatňovanie práv pacientov, tak ako im ich priznáva Európsky súdny dvor. Jeho cieľom nie je upravovať cezhraničné poskytovanie zdravotníckych služieb, slobodu usadiť sa a mobilitu zdravotníckych pracovníkov.
<P>
To však neznamená, že tento návrh smernice ignoruje bezpečnosť a kvalitu starostlivosti poskytovanej pacientom, ktorí vyhľadajú zdravotnú starostlivosť v zahraničí - čo prirodzene súvisí s kontextom, v ktorom je zdravotná starostlivosť poskytovaná zdravotníckymi pracovníkmi.
<P>
V tomto zmysle návrh smernice veľmi jasne stanovuje základné pravidlo, ktorým je, že v prípade cezhraničnej zdravotnej starostlivosti sa uplatňujú predpisy krajiny, v ktorej je poskytnuté ošetrenie.
<P>
Tiež by som krátko chcela spomenúť iné ustanovenia, napríklad v článku 5 návrhu: Aby sa členské štáty zaviazali stanoviť vnútroštátne normy kvality a bezpečnosti, účinne ich implementovať a sprístupniť ich obsah verejnosti. Aby poskytovatelia zdravotnej starostlivosti poskytli všetky relevantné informácie, na základe ktorých by sa pacienti mohli kvalifikovane rozhodnúť - vrátane detailov o poistnom krytí alebo iných prostriedkoch osobnej alebo kolektívnej ochrany v súvislosti so zodpovednosťou za škodu pri výkone povolania, ktoré musia existovať vo všetkých členských štátoch, aby pacienti mali prostriedky na podanie sťažnosti a aby sa zaručili nápravné opatrenia a kompenzácia, keď utrpia škodu vzniknutú v dôsledku poskytovanej zdravotnej starostlivosti.
<P>
Prostredníctvom tohto súboru zásad a pravidiel návrh podľa mňa jasne definuje vzťah medzi pacientom a poskytovateľom s cieľom zabezpečiť spoľahlivé informácie a bezpečnú a kvalitnú starostlivosť európskym občanom, ktorí sa rozhodnú vycestovať za ošetrením do iného členského štátu.
<P>
Dovoľte mi tiež pripomenúť ďalší právny predpis EÚ, za ktorý je primárne zodpovedný môj kolega, pán komisár McCreevy, a ktorý upravuje vzájomné uznávanie kvalifikácií lekárov, zdravotných sestier, zubárov, pôrodných asistentiek a lekárnikov. Mám na mysli smernicu 2005/36/ES, ktorá už platí. Táto smernica tiež stanovuje konkrétne povinnosti členských štátov v oblasti výmeny informácií v prípade pohybu zdravotníckych pracovníkov. Prenos príslušných údajov uľahčuje používanie informačného systému vnútorného trhu (IMI), ktorý už teraz umožňuje elektronickú výmenu informácií v oblasti piatich hlavných zdravotníckych profesií. Okrem toho sa počíta s rozšírením IMI na všetky regulované profesie.
<P>
Na záver by som chcela povedať, že riešenie problémov spojených so zdravotníckymi pracovníkmi v EÚ pri súčasnom zaručení finančnej udržateľnosti zdravotníckych systémov bude jednou z hlavných úloh Európy v nasledujúcom desaťročí. To si vyžaduje komplexný politický prístup, lebo žiadny členský štát nemôže reálne nájsť vlastné riešenia osamotene. Riešením nemôže byť zdravotnícky personál jednoducho získavať z rozvojových krajín, kde je jeho nedostatok ešte väčší.
<P>
V tomto zmysle umožní zelená kniha diskusiu o aktuálnych problémoch a ich ďalšie definovanie, čo povedie k prijatiu spoločných krokov tam, kde je to potrebné. Viem, že vaše očakávania sú vysoké, a počítam s vašou pomocou pri vytváraní riešení na podporu zdravotníckych pracovníkov, ktorí neoceniteľným spôsobom prispievajú ku kvalite života každého z nás.
<SPEAKER ID="439" NAME="Predsedajúca">
Vážená pani komisárka, nepochybujem o tom, že vaša výzva, aby sa aj poslanci Európskeho parlamentu svojimi príspevkami podieľali na zelenej knihe o zdravotníckych pracovníkoch v Európe, sa stretne s veľmi plodnou odozvou.
<SPEAKER ID="440" NAME="John Bowis">
v mene skupiny PPE-DE. - Vážená pani predsedajúca, chcel by som sa pani komisárke poďakovať za to, že obetovala večer, aby prišla sem k nám do tohto preplneného Parlamentu, ako aj za odkaz, ktorý nám odovzdala. Je to dôležitá zelená kniha, ktorá by mala v tomto Parlamente, ako aj mimo neho, podnietiť rozsiahlu diskusiu.
<P>
Počas svojho vystúpenia, ktoré sa práve skončilo, nastolila jednu či dve otázky vrátane otázky, prečo nie je viac nových lekárov a zdravotných sestier. Ak to môžem tak povedať, myslím, že je to len polovica otázky. Druhá polovica je, prečo ich toľko odchádza. Kľúčom k tomuto problému je nájdenie vhodných spôsobov náboru a udržania zdravotníckych pracovníkov. Hlavne sa to asi týka zdravotných sestier, ale aj lekárov a ostatných terapeutických pracovníkov. Podľa mňa musíme preskúmať existujúce kariérne štruktúry. Musíme sa pozrieť, ako sa vnímajú možnosti povýšenia. Musíme odstrániť niektoré bariéry v rámci profesií a medzi nimi. Musíme zaručiť príjemné pracovné prostredie. Bude to asi ťažké, ale mohlo by to ísť aj ľahko. Musíme sa postarať o to, aby bol v Európe dostatok výskumných zariadení, aby nám ľudia neodchádzali do zahraničia. Predovšetkým si asi musíme vypočuť rady naslovovzatých odborníkov. Príliš často - viem to zo svojho pôsobenia vo vláde a, ako viete, v Komisii - počúvame ľudí hore namiesto toho, aby sme išli priamo do nemocníc a vypočuli si zdravotné sestry a lekárov, ktorí pracujú priamo v teréne. Keby sme to robili častejšie, možno by sme robili viac dobrej politiky.
<P>
Chcem samozrejme spomenúť moju správu - ktorú spomenula aj pani komisárka - a síce posúdenie cezhraničnej zdravotnej starostlivosti Parlamentom. Hneď na začiatku sme povedali, že sú tu dôležité dve opatrenia, ktoré sa neprijmú naraz. Jedným z nich bola bezpečnosť pacientov a tu sme prijali opatrenie skutočne rýchlo. Druhé trochu zaostáva. Týka sa zdravotníckych pracovníkov. Skutočne potrebujeme zdravotníckych pracovníkov na poskytovanie tejto služby - tú rezervu - na poskytovanie cezhraničnej zdravotnej starostlivosti, aby sa mohli pacienti pohybovať bezpečne, aby vedeli, že bude o nich postarané. Tu, v Štrasburgu, nám napadnú Štrasburg, Liège, Luxemburg ako miesta, kde by koncepcia referenčnej siete mohla mať veľký význam z hľadiska pacientov aj z hľadiska odbornej prípravy a výskumu.
<P>
Komisia upozornila na pohyb zdravotníckych pracovníkov a my musíme nájsť spôsob, ako sa s touto realitou vyrovnať bez toho, aby bola ohrozená bezpečnosť pacientov. Myslím, že to určite zahŕňa otázku jazykových testov, ktoré netreba chápať ako prekážku, ale ako opatrenie na ochranu pacientov. Dotkla sa tiež vzájomného uznávania kvalifikácií. To je rozhodne dôležité, či už vás doma ošetruje lekár, ktorý prišiel zo zahraničia, alebo idete do zahraničia na vyšetrenie miestnym lekárom. Sú profesie - jednou z nich je chiropraxia - pri ktorých vám kvalifikáciu v niektorých krajinách uznajú a v niektorých nie. Potrebujeme nájsť spôsob, ako dostať týchto pomocných zdravotných pracovníkov do centra našich plánov.
<P>
Musíme, samozrejme, zaistiť bezpečnosť pacientov, teda musíme vedieť, ktorí lekári podliehajú disciplinárnemu konaniu a ktorí boli vylúčení z registra lekárov - lekári, sestry, akýkoľvek zdravotnícky pracovníci - a vo svojej správe Komisiu vyzývam, aby toto uľahčila. Myslím, že túto otázku by sme mali preskúmať hlbšie.
<P>
Pani komisárka správne poukázala na únik mozgov. Je tragédiou, že sme schopní poskytnúť dostatok zdravotníckych pracovníkov len tým spôsobom, že si ich vezmeme z krajín, ktoré si to najmenej môžu dovoliť. Ak sa pozrieme na čísla, zistíme, že v priemere 1 zo 4 lekárov a 1 z 20 sestier získali odborné vzdelanie v Afrike a teraz pracujú v krajinách OECD. Čiastočne je to kvôli tomu, že my ako krajiny ich iným krajinám kradneme, a čiastočne za to môžu naše mimovládne organizácie, ktoré využívajú ich služby a získavajú ich v príslušných krajinách, pričom im platia viac, než by zarobili vo svojej krajine. Preto sa tam za prácou nevrátia.
<P>
Všetko toto je dôležité, pani komisárka. Musíme sa zaoberať otázkou bezpečnosti zdravotníckych pracovníkov. Musíme sa venovať poraneniam injekčnou ihlou a infekciám získaným v nemocnici, ako aj útokom na personál. Z nedávnych rozhovorov s pôrodnými asistentkami vieme, aké ťažké je získať poistenie zodpovednosti za škodu spôsobenú pri výkone povolania. Toto sú niektoré s otázok, ktoré, dúfam, budú v popredí našich diskusií o tejto veľmi vítanej zelenej knihe.
<SPEAKER ID="441" NAME="Jules Maaten">
v mene skupiny ALDE. - (NL) Vážená pani predsedajúca, rád by som podporil veľa z toho, čo pred chvíľou povedal pán Bowis. Zelená kniha, ktorú sme od vás, pani komisárka, dostali, je kvalitný dokument. Netreba zdôrazňovať, že si nemôžeme počkať, aké na ňu budú reakcie, ako je to v prípade každej zelenej knihy. Samozrejme, reakcie sa dajú do istej miery predvídať, je však v každom prípade užitočné získať ich, aby sme ich v budúcnosti mohli zapracovať do prípadných právnych predpisov.
<P>
Táto zelená kniha je dôležitá, keďže sa týka problematiky, ktorá si vyžaduje našu pozornosť. Je výsledkom sporov okolo návrhov, ktoré v tom čase predložil pán Bolkestein, a vítame skutočnosť, že Komisia k tejto veci pristupuje týmto spôsobom, teda s náležitou vážnosťou, vypracovaním zelenej knihy a vytvorením dostatočného priestoru na diskusiu, keďže podľa môjho názoru v súvislosti s týmito otázkami panuje predovšetkým veľa obáv. Svoje vystúpenie preto nechcem obmedziť len na otázku zdravotníckych pracovníkov, pretože si myslím, že rovnaký strach z neznámeho objavíme aj v iných oblastiach európskeho zdravotníctva.
<P>
V oblasti verejného zdravia sa v uplynulých rokoch v Európskej únii dosiahol významný pokrok, a to vďaka vašim predchodcom, ako aj vďaka vám, pani komisárka. Preto by som rád využil túto možnosť a zablahoželal vám k práci, ktorú ste v tejto oblasti urobili počas pomerne krátkeho obdobia. Nemyslel som si, že to za taký krátky čas bude možné, a verím, že môžeme byť hrdí na to, ako sa vám to podarilo dosiahnuť.
<P>
Veľký pokrok sa v posledných rokoch dosiahol napríklad v oblasti liekov na účely pediatrickej starostlivosti. Verejnosť si ani neuvedomuje, že v tejto oblasti existuje problém, európske riešenie je však nanajvýš potrebné, pretože členské štáty samy tento problém vyriešiť nemôžu. V tejto oblasti môžeme využiť práve úspory z rozsahu. A platí to podľa mňa aj v iných oblastiach. Ide napríklad o politiku týkajúcu sa tabaku a prevencie fajčenia, v ktorej Európska únia hrá vedúcu úlohu nielen v rámci Únie, ale aj mimo nej. Aj v tejto oblasti nám vyššiu účinnosť pomôžu dosiahnuť práve úspory z rozsahu. Veľmi sa zaujímame aj o cezhraničnú zdravotnú starostlivosť a ochranu práv pacientov v Európe, rovnako pod pozorným dohľadom spravodajcu, pána Bowisa. Dúfam a očakávam, že aj v tejto oblasti dosiahneme pozitívne výsledky.
<P>
Na druhej strane vždy, keď diskutujeme o týchto otázkach, vidíme, že nielen ministri, ale aj naši kolegovia poslanci v národných parlamentoch sa zdráhajú ďalej prehĺbiť európsku spoluprácu v oblasti zdravotnej starostlivosti. V Európskej únii existuje 27 rôznych systémov a každý je presvedčený, že práve ten jeho model zdravotnej starostlivosti je najlepší. Každý, s kým sa o tom budeme rozprávať, sa nás bude snažiť presvedčiť, že systém jeho štátu je ten správny. To je, samozrejme, nemožné. Nemôžeme mať 27 rôznych a zároveň najlepších systémov.
<P>
Je pochopiteľné, že systém každej krajiny bol budovaný premyslene. V každom prípade išlo o ľudí a dobre mienené záujmy. Keď však nastane nerovnováha, Európska únia zrazu príde s myšlienkou, o ktorej si myslí, že je najlepšia. Je mi jasné, že takýto prístup sa stretne s odporom.
<P>
V niektorých oblastiach, napríklad v prípade zriedkavých ochorení, môžu byť úspory z rozsahu prospešné pre pacientov, ako aj pre systémy zdravotnej starostlivosti. Existuje veľa dôvodov na väčšiu angažovanosť Európskej únie v oblasti verejného zdravia. Takmer 40 000 pacientov v Európe čaká na orgány a každý deň zomrie desať z týchto ľudí.
<P>
Nadmerné požívanie alkoholu si každý rok vyžiada 195 000 ľudských životov a stojí európske hospodárstvo 125 miliárd EUR. Tieto otázky sa pravdepodobne riešia najlepšie dokonca ani nie na národnej, ale na miestnej úrovni. Sú však aj také európske trendy, ako napríklad nadmerné požívanie alkoholu mladými ľuďmi. Musíme zistiť, či by takéto problémy predsa len nebolo lepšie riešiť na európskej úrovni. Súčasné texty Zmlúv nám však neumožňujú zaoberať sa týmito problémami.
<P>
Mali by sme sa však snažiť dosiahnuť viac, pokiaľ ide o voľný pohyb zdravotných služieb, a v tom spočíva pridaná hodnota zelenej knihy. Som presvedčený, že keby sme čelili všetkým problémom, pretože určite nejaké existujú, a navrhli riešenia, napríklad na predchádzanie lekárskym pochybeniam alebo na posilnenie právnej istoty pacientov, ako aj zdravotníckych pracovníkov, prospelo by to každému. Podmienkou je, aby bol voľný pohyb organizovaný zodpovedným spôsobom, ale aby bol napriek tomu možný.
<P>
Ak sa nebude lepšia spolupráca v oblasti darcovstva orgánov a účinnejšia spolupráca v ochrane pred pandémiami - téma, ktorú vždy spomínam - presadzovať na európskej úrovni, som presvedčený, že budeme čeliť veľkým problémom, ak k nám napríklad niekedy v budúcnosti dorazí epidémia chrípky z Thajska. V skutočnosti by Komisia mala byť v takýchto prípadoch schopná prijať krízové opatrenia do 24 hodín.
<P>
Na záver, článok 152 podľa mňa nespĺňa požiadavky, pokiaľ ide o organizáciu účinných európskych opatrení v budúcnosti. Ak by sme v dlhodobom horizonte zvažovali zmenu Zmluvy, podľa mňa by sme v novej zmluve mali uvažovať o rozšírení právneho základu pre verejné zdravie.
<SPEAKER ID="442" NAME="Bart Staes">
v mene skupiny Verts/ALE. - (NL) Vážená pani predsedajúca, rád by som sa pridal k pánovi Bowisovi a pánovi Maatenovi a zablahoželal pani komisárke k jej zelenej knihe, ktorá podľa mňa prišla v tom najlepšom čase. Pani komisárka sama povedala, že starnutie obyvateľstva skutočne prinesie väčšiu záťaž pre zdravotnícke systémy, ale najmä a predovšetkým pre zdravotný personál. Každý, kto si dá námahu vypočuť si pracovníkov zamestnaných v tomto odvetví, vie, že všeobecné pracovné podmienky sú fyzicky aj psychicky nesmierne náročné.
<P>
Práca v tomto odvetví si od pracovníkov veľa vyžaduje, pričom je často finančne podhodnotená. Preto nie je prekvapením, že fluktuácia zamestnancov v tomto odvetví je veľmi vysoká. Takisto je pravda, že pracovné zmluvy sú pre zamestnancov veľmi často nevýhodné, a preto mnohí z odvetvia predčasne odchádzajú. Podľa mňa by sa Únia mala vo svojej politike zamerať na niekoľko vecí: udržateľné zamestnanie, dobré pracovné prostredie, bezpečnosť práce, zabránenie úniku mozgov a dôstojnú prácu.
<P>
Pani komisárka správne poukázala na smernicu o cezhraničnej zdravotnej starostlivosti, na ktorej práve pracuje pán Bowis. Keď som sa však rozprával s pracovníkmi v zdravotníctve, poukazovali aj na vzťah medzi prácou zdravotného personálu a smernicou o pracovnom čase. Podľa smernice o pracovnom čase neurčujú pracovný čas ľudia, ale zmluvy.
<P>
Zistil som, že existujú poľskí lekári, ktorí cez týždeň pracujú v poľských nemocniciach na základe bežných zmlúv a cez víkend odchádzajú na 48-hodinovú zmenu do Spojeného kráľovstva. To je samozrejme neprípustné. Túto otázku by sme mali v smernici o pracovnom čase vziať do úvahy. Dúfam preto, že tejto téme sa v rozprave o tejto zelenej knihe budeme venovať.
<SPEAKER ID="443" NAME="Konstantinos Droutsas">
v mene skupiny GUE/NGL. - (EL) Vážená pani predsedajúca, zelená kniha o zdravotníckych pracovníkoch v Európe odhaľuje plány podnikateľov a Európskej únie na privatizáciu zdravia a blahobytu so všetkými bolestivými dôsledkami pre rodiny pracujúcich a pre obyčajné rodiny v zdravotníctve.
<P>
Tieto zmeny sú súčasťou všeobecného vývoja na úkor bežných ľudí v oblasti sociálneho zabezpečenia a sociálnych služieb, ktorý nastáva vo všetkých krajinách Európskej únie s aktívnou podporou a účasťou stredoľavých a stredopravých strán. Tieto strany zachádzajú so zdravím ako s tovarom, zdrojom zisku pre podnikateľov a pacientov a ich rodiny vnímajú ako zákazníkov.
<P>
Hlavným cieľom je rozšíriť obchodné aktivity zamerané na zisk a vytvoriť systém, v rámci ktorého by verejné zdravotníctvo fungovalo na základe kritérií súkromného sektora a v konkurencii s ním.
<P>
Prvými obeťami tohto skomercionalizovaného systému zdravotníctva sú práve ľudia, ktorí v tomto odvetví pracujú. Títo pracovníci, ktorí tvoria 10 % pracovnej sily Európskej únie, často pracujú v neprijateľných podmienkach ohrozujúcich pacientov. Neustále porušovanie pracovného času je skôr pravidlom ako výnimkou. Pre rozhodnutia súkromných poisťovacích spoločností im klesá plat, aspoň pokiaľ ide o verejné zdravotníctvo, a klesá aj ich výkonnosť. Hlavnou témou tejto zelenej knihy je mobilita pracovníkov a uplatňovanie pravidiel Bolkesteinovej smernice v odvetví zdravotníctva.
<P>
Zdravie je sociálna hodnota a nie obchodovateľný tovar. Zdravotnícki pracovníci poskytujú sociálne služby, nie sú prostriedkami na vytváranie zisku. Pracovníci môžu zabezpečiť vysokú úroveň bezplatných služieb, ktoré bude poskytovať výhradne vláda bez vstupu súkromných obchodných záujmov len vtedy, ak o to budú bojovať.
<SPEAKER ID="444" NAME="Kathy Sinnott">
v mene skupiny IND/DEM. - Vážená pani predsedajúca, v zdravotníctve pracuje viac ľudí ako v ktoromkoľvek inom odvetví. Keď hovoríme o zdravotníckych pracovníkoch, máme na mysli najmä lekárov, zdravotné sestry, lekárnikov a zubárov, ktorým pomáhajú rádiológovia, laboratórni technici, výskumníci, terapeuti, biochemici a armáda administratívnych pracovníkov a ďalšieho personálu, ktorá zabezpečuje chod zdravotníckych služieb.
<P>
Existuje však aj ďalšia skupina odborníkov: prírodní lekári, chiropraktici, osteopati, homeopati a odborníci na výživu, ktorých prístup k liečbe je založený viac na prírodných metódach.
<P>
V neposlednom rade najväčšiu skupinu zdravotníckych pracovníkov tvoria opatrovatelia v rodinách, ktorí v oblasti zdravia pracujú deň a noc bez nároku na odmenu.
<P>
Pokiaľ ide o prvú skupinu, Komisia v správe vyjadruje znepokojenie nad tým, že počet zdravotníkov v klasickom zdravotníctve nie je dostatočný na uspokojenie rastúceho dopytu. Komisia ďalej zdôrazňuje potrebu motivovať mladých ľudí, aby si vyberali práve tieto povolania. V niektorých krajinách však takýto problém nemajú.
<P>
Minulý mesiac podstúpilo 3 500 mladých ľudí v Írsku prijímaciu skúšku v nádeji, že získajú jedno z niekoľkých stoviek miest na zdravotníckych školách. Na odbory, ako napríklad opatrovateľstvo, terapeutická starostlivosť a podobne, sa tiež hlási oveľa viac mladých ľudí ako sú univerzity ochotné prijať.
<P>
Pani komisárka, nejde o otázku motivácie mladých ľudí. Ide o to, aby sme im umožnili štúdium. Stredoškolskí študenti v Írsku pracujú na tom, aby mohli získať prácu v oblasti medicíny, ale systém kvót, ktorý funguje bez ohľadu na dopyt, im to bohužiaľ znemožňuje. V dôsledku toho máme vážny nedostatok kvalifikovaných zdravotníckych pracovníkov.
<P>
Viem, že podobný nesúlad medzi vzdelávacím systémom a dopytom existuje aj v iných európskych krajinách. Myslím si, že ak sa budeme snažiť pritiahnuť mladých ľudí do týchto profesií a neposkytneme im možnosť štúdia v tejto oblasti, budeme ich len frustrovať.
<P>
Keďže študentom neumožňujeme vzdelávať sa a vytvárame tak umelý nedostatok, musíme nevyhnutne dovážať zdravotníckych pracovníkov z tretích krajín, dokonca aj tých najchudobnejších, pričom ich vlastných ľudí oberáme o zdravotnú starostlivosť a spôsobujeme únik mozgov.
<P>
Druhá skupina zdravotníckych pracovníkov, o ktorej som hovorila, ako napríklad prírodní lekári, bola, žiaľ, z tejto správy úplne vynechaná. To, že sme ich vynechali, znamená, že neuznávame ich cenný prínos k zdraviu Európanov a nezohľadňujeme želania mnohých Európanov, ktorí vyhľadávajú ich pomoc.
<P>
Toto odvetvie je veľmi dôležité. Zjavná snaha Komisie obmedziť ich činnosť smernicami, ako je smernica o vitamínových a minerálnych doplnkoch, ďalej prehlbuje priepasť medzi politikou EÚ a každodennými rozhodnutiami ľudí o svojom zdraví.
<P>
Nakoniec by som rada spomenula tretiu a najväčšiu skupinu zdravotníckych pracovníkov: opatrovateľov v rodine. Ide o ľudí, ktorí sa starajú o starších ľudí odkázaných na starostlivosť alebo ľudí so zdravotným postihnutím. Každý rok ich potrebujeme viac, nie menej. Európa starne a ľudí so zdravotným postihnutím pribúda, a preto by sme týchto pracovníkov nemali brať ako samozrejmosť. Jediný spôsob, ako si týchto dôležitých opatrovateľov môžeme udržať, je podporovať ich v ich práci.
<P>
Na záver, naši zdravotnícki pracovníci sú dôležitejší ako kedykoľvek predtým. Komisia správne poznamenáva, že vznikajú a znovu sa objavujú niektoré ohrozenia zdravia, ako sú prenosné choroby. Komisia by však mala venovať dostatočnú pozornosť aj skutočnosti, že narastá výskyt všetkých chronických porúch spojených s dysfunkciou imunitného systému, ako napríklad astma, alergia, skleróza multiplex, autizmus, cukrovka, epilepsia, fibromyalgia a mnoho ďalších.
<P>
Chcela by som poradiť Komisii, aby skúmala všetky tieto choroby s narastajúcim výskytom a snažila sa pochopiť príčiny týchto epidémií, pretože by bolo kruté a neudržateľné, aby sme dovolili ich nekontrolovaný rast, ktorý sa bude dotýkať čoraz viac ľudí.
<SPEAKER ID="445" NAME="Nicodim Bulzesc" AFFILIATION="PPE-DE">
Vážená pani predsedajúca, vítam zelenú knihu Komisie a jej cieľ zvýšiť informovanosť o problematike zdravotníckych pracovníkov v EÚ a identifikovať problémy a opatrenia, ktoré je potrebné prijať.
<P>
Rád by som však využil túto príležitosť a zdôraznil jedno hľadisko tejto zelenej knihy, a síce vzdelávanie zdravotníckych pracovníkov. Pripravil som o tejto otázke písomné vyhlásenie 0095/2008, o ktorom sa momentálne rokuje. Plne podporujem myšlienku, že je absolútne nevyhnutné pripravovať kurzy na posilňovanie komunikačných zručností zdravotníckych pracovníkov tak, aby mohli pacientom poskytovať jasnejšie a úplnejšie informácie. Schopnosť pacientov porozumieť zdravotným a medicínskym otázkam a pokynom závisí od zrozumiteľnosti komunikácie. Napriek rôznym iniciatívam s cieľom zlepšiť kvalitu a dostupnosť informácií o zdraví výskum ukazuje, že pacienti si želajú viac informácií než v súčasnosti dostávajú a že zdravotníci preceňujú množstvo informácií, ktoré poskytujú.
<SPEAKER ID="446" NAME="Ewa Tomaszewska" AFFILIATION="UEN">
(PL) Vážená pani predsedajúca, nedostatok zdravotného personálu je celosvetovým problémom. My ho však pociťujeme najsilnejšie u seba doma. Chýbajúca špecializovaná medicínska pomoc, nedostatok klinických skúseností v niektorých odboroch a nedostatok špeciálnych medicínskych služieb vedie ľudí k tomu, aby hľadali pomoc v iných krajinách.
<P>
Je preto veľmi dôležité, aby sme regulovali zásady cezhraničnej zdravotnej starostlivosti. Pacient má právo vedieť, aká úroveň služieb sa poskytuje v jednotlivých centrách, ako bude financovaná, koľko za poskytnutú starostlivosť alebo rehabilitáciu zaplatí zdravotný systém v pacientovej krajine a koľko bude musieť zaplatiť sám pacient. Smernica o týchto otázkach je nevyhnutná.
<P>
Ďalšou otázkou je zvyšovanie kvalifikácie zdravotného personálu vrátane pomoci vo forme jazykových kurzov, čo by malo napomôcť mobilite pomoci. Myslím si, že návrh vytvoriť referenčnú sieť zdravotného personálu je veľmi užitočný. Pani komisárka, ďakujem vám za vašu zelenú knihu.
<SPEAKER ID="447" NAME="Colm Burke" AFFILIATION="PPE-DE">
Vážená pani predsedajúca, podpora udržateľnej pracovnej sily v európskom zdravotníctve je kľúčovou podmienkou ďalšieho skvalitňovania zdravotných služieb a zariadení vo všetkých 27 členských štátoch.
<P>
Pri udržaní a zlepšovaní svojich zdravotníckych služieb čelí Európa viacerým problémom. Demografia členských štátov predstavuje kľúčový problém pre zdravotníckych pracovníkov, keďže obyvateľstvo Európy starne a priemerná dĺžka života sa každých desať rokov zvyšuje o 2,5 roka. Na pracovnú silu to vytvára zvýšený tlak, pretože spolu s obyvateľstvom starnú aj pracovníci. Kľúčovou podmienkou udržania primeranej pracovnej sily v čase hroziaceho odchodu pracovnej sily v dôchodkovom veku je zabezpečiť dostatočný počet mladých ľudí, ktorí ju nahradia.
<P>
Dôležitosť lepšieho výskumu a údajov v oblasti zdravotníctva je nesmierne dôležitá. V súčasnosti nám chýbajú aktuálne údaje porovnateľné medzi jednotlivými členskými štátmi o viacerých kľúčových otázkach oblasti zdravotníctva vrátane vzdelávania a zamestnávania pracovníkov, ich veku, pohlavia a medzinárodného pohybu zdravotníkov. Dostupnosť informácií z celej Európy je nesmierne dôležitá pre plánovanie a zabezpečenie zdravotníckych pracovníkov v budúcnosti, ako aj pre všetky orgány v oblasti zdravotníctva.
<SPEAKER ID="448" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, je v našom záujme zabezpečiť, aby náš systém zdravotníctva fungoval čo najúčinnejšie. Je preto potrebné, aby sme v súlade s usmerneniami uvedenými v zelenej knihe zvyšovali kvalifikáciu zdravotníckych pracovníkov a zabezpečovali dobré a vhodné pracovné podmienky pre zdravotný personál. Nemôžeme dovoliť, aby lekári ostávali v službe príliš dlho.
<P>
Rád by som tiež upriamil pozornosť na otázku podpory zdravia. Podpora zdravého životného štýlu je veľmi dobrou profylaktickou metódou, ktorá môže zabrániť rôznym ochoreniam a chorobám. Práve s ohľadom na to, že prevencia je lepšia ako liek, by sme mali podporovať všetky informačné aktivity a kampane zamerané na podporu zdravia. Majme na pamäti, že investície do inovatívnych liečebných metód, klinického vybavenia a nových technológií sú investíciami do nás samých.
<SPEAKER ID="449" NAME="Androulla Vassiliou">
členka Komisie. - Vážená pani predsedajúca, chcela by som poďakovať všetkým rečníkom za ich cenné príspevky. Ukazuje to, že vaše príspevky môžu byť veľmi nápomocné, pretože ste už poukázali na niekoľko veľmi dôležitých otázok.
<P>
Ide napríklad o otázku, ako môžeme vytvoriť vhodné pracovné prostredie pre pracovníkov tak, aby ostali vo svojich domovských krajinách, a tiež ako by sme mali riešiť veľmi vážny problém úniku mozgov.
<P>
Minulý týždeň som bola v Libérii a bola som šokovaná, že pre obyvateľstvo v počte 3 miliónov ľudí majú len 150 lekárov. Zvyšok ich lekárov je v Spojených štátoch amerických. Ide o veľmi veľký problém nielen pre krajiny tretieho sveta, ale aj v rámci Európskej únie, keďže nastáva veľmi vážny únik mozgov z východu na západ. Musíme zistiť, ako by sme mohli podporovať zdravotný personál a zdravotníkov, aby zostávali vo svojich domovských krajinách. Aby sa nám to podarilo, musíme pre nich vytvoriť lepšie pracovné podmienky.
<P>
Formálna starostlivosť nemôže byť riešená bez ohľadu na potrebu a kapacity neformálnej starostlivosti, čo je otázka, na ktorú v zelenej knihe poukazujeme.
<P>
Pani Sinnottová otvorila veľmi dôležitú otázku, ako vzdelávať viac ľudí a ako im ponúknuť viac možností vzdelávania. To je druhá strana mince. Na jednej strane potrebujeme viac zdravotníckych pracovníkov a na druhej strane nemáme kapacitu vzdelávať ich. Ide o veľmi dôležité otázky, ktoré by sme mali byť schopní zodpovedať a navrhnúť riešenia po tom, čo zozbierame všetky dôležité pripomienky k zelenej knihe z vašej strany, ako aj zo strany iných dôležitých zainteresovaných strán. Veríme, že na konci tohto procesu prídeme s opatreniami, ktoré nám pomôžu problém vyriešiť skôr, ako sa stane neprekonateľný.
<SPEAKER ID="450" NAME="Predsedajúca">
Rozprava sa skončila.
