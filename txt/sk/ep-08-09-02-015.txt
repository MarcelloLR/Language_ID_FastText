<CHAPTER ID="015">
Európska agentúra pre bezpečnosť sietí a informácií (ENISA) (rozprava) 
<SPEAKER ID="768" NAME="Predsedajúci">
Ďalším bodom rokovania je rozprava o otázke na ústne zodpovedanie, ktorú položili Komisii pán Giles Chichester a pani Angelika Nieblerová v mene Skupiny Európskej ľudovej strany (kresťanských demokratov) a európskych demokratov o Európskej agentúre pre bezpečnosť sietí a informácií (ENISA) - B6-0159/2008).
<SPEAKER ID="472" NAME="Angelika Niebler">
spravodajkyňa. - (DE) Vážený pán predsedajúci, vážená pani komisárka, vážené dámy a páni, v roku 2004 bola založená Európska agentúra pre bezpečnosť sietí a informácií známa pod skratkou ENISA. Jej úlohou je predovšetkým zlepšiť bezpečnosť sietí a informácii v Európskej únii a podporiť užšiu spoluprácu členských štátov.
<P>
Mandát agentúry EINSA je bezpochyby komplexný. Počítačové vírusy, nevyžiadaná elektronická pošta (spam), pokusy o podvodné získanie citlivých informácií (phishing) a trójske kone sú vo svete virtuálnych údajov reálnou hrozbou. Súkromné a verejné siete ohrozuje neoprávnený prístup (hacking). Škody spôsobované našej modernej komunikačnej spoločnosti sú obrovské. Bezpečnosť je Achillovou pätou našich počítačových systémov. Toto je miesto, v ktorom sme zraniteľní a ohrození a keď to hovorím takto, pochopíte, aká je pre nás táto agentúra dôležitá.
<P>
Na druhej strane táto agentúra nemá veľa pracovníkov, napriek tomu však musí vykonávať túto gigantickú úlohu. Preto vzniká oprávnená otázka, či agentúra ENISA v tej forme, v ktorej v súčasnosti funguje, dokáže skutočne plniť svoje úlohy. V Parlamente aj v ostatných orgánoch sme veľmi často diskutovali o tom, ako by sa pravdepodobne mohla agentúra ENISA ďalej rozvíjať. Podľa posledného návrhu Komisie by sa agentúra ENISA mala zlúčiť s plánovaným Európskym úradom pre trh elektronických komunikácií. Parlament ani Rada tento návrh neprijali. Namiesto toho sa pred letnými prázdninami Parlament a Rada rozhodli, že mandát agentúry ENISA by sa mal predĺžiť o tri roky.
<P>
Konečným cieľom našej otázky, ktorú sme položili Komisii je zabezpečiť, aby predmetom tejto rozpravy boli najbližšie tri roky. Položením tejto otázky chceme tiež rýchlo vyriešiť nepríjemný problém a vyzvať Komisiu, aby zaujala stanovisko k bodom, ktoré považujeme za kritické. Dokáže agentúra ENISA vo svojej súčasnej forme plniť úlohy, ktoré sa od nej očakávajú? Premýšľa Komisia o nahradení agentúry ENISA inou organizáciou? Je absolútne nevyhnutné, aby tieto úlohy plnila agentúra EÚ? O akých všeobecných štrukturálnych zmenách agentúry ENISA by sa malo podľa názoru Komisie uvažovať?
<P>
Teším sa na odpoveď pani komisárky. Som zvedavá, ako ďaleko pokročili rokovania v Komisii. Potom budeme samozrejme vyzvaní my v Parlamente, aby sme si na budúcu podobu agentúry ENISA vytvorili vlastný názor.
<SPEAKER ID="474" NAME="Viviane Reding">
členka Komisie. - Vážený pán predsedajúci, vážení poslanci iste vedia, že v súlade s nariadením Európskeho parlamentu a Rady o založení agentúry ENISA, mandát agentúry ENISA automaticky vyprší 13. marca 2009.
<P>
Komisia sa však domnieva, že je dôležité zabezpečiť kontinuitu činností súvisiacich s bezpečnosťou sietí a informácií. Bol to spoločný názor Parlamentu a Rady v diskusiách o návrhu na zmenu a doplnenie nariadenia na predĺženie mandátu agentúry ENISA. Opatrenie na predĺženie mandátu agentúry ENISA o ďalšie tri roky je preto oprávnené.
<P>
Je pravda, že v hodnotení agentúry ENISA, ktoré začala Komisia v roku 2006 sa uvádza veľa problémov, ale aj pozitívne výsledky, ktoré agentúra vzhľadom na obmedzené prostriedky a ich dostupnosť dosiahla. Komisia reagovala na zistené problémy predložením návrhu nariadenia, ktorým sa zakladá úrad pre telekomunikácie.
<P>
Dnes pozorujeme, že Rada a Parlament súhlasia, aby sa nezávisle od nového orgánu zachovala aj agentúra ENISA, ako alternatíva úradu pre telekomunikácie a Komisia vidí stále potrebu efektívneho orgánu, ktorý by dokázal monitorovať otázky bezpečnosti a integrity. Preto je dôležité, aby práca agentúry ENISA pokračovala.
<P>
Som však tiež pevne presvedčená, že na riešenie problémov sieťovej bezpečnosti bude potrebná silná európska koordinovaná reakcia. Nedávne kybernetické útoky v Estónku a tiež v Gruzínsku, tieto vážne kybernetické útoky počas leta, ktoré, ako sa zdá, zostali bez povšimnutia, ukázali, že jedna krajina samotná môže byť naozaj veľmi zraniteľná.
<P>
Preto vyzývam Európsky parlament a Radu, aby začiatkom roka 2009 otvorili intenzívnu diskusiu o európskom prístupe k sieťovej bezpečnosti a riešení kybernetických útokov a aby sa budúcnosť agentúry EINSA riešila v rámci týchto úvah.
<P>
Počas rozpravy o predĺžení platnosti nariadenia o agentúre ENISA boli v Parlamente a v Rade prednesené výzvy na diskusiu o možných cieľoch zmodernizovanej sieťovej a informačnej politiky a o najvhodnejších prostriedkoch na ich dosiahnutie. Ako bolo výslovne uvedené, výsledok tohto rokovania neovplyvní predĺženie platnosti nariadenia o agentúre ENISA. Aby sa táto rozprava uľahčila, vypracujú v druhej polovici roka 2008 útvary Komisie dotazník o možných cieľoch zmodernizovanej politiky v oblasti bezpečnosti sietí a informácií na európskej úrovni a o prostriedkoch na dosiahnutie týchto cieľov, ktorý bude predložený na verejnú online diskusiu. Samozrejme, že sa to bude robiť na základe konzultácií s agentúrou ENISA a členmi jej správnej rady.
<SPEAKER ID="476" NAME="Nikolaos Vakalis" LANGUAGE="EL">
Vážený pán predsedajúci, vážená pani komisárka, Európsky parlament a Rada schválili predĺženie mandátu agentúry ENISA do konca roku 2012. Toto trojročné predĺženie umožní ďalšiu diskusiu o budúcnosti agentúry ENISA a o širšej otázke zvýšenej bezpečnosti sietí a informácií v Európe.
<P>
Podľa môjho názoru by sa revízny postup mal začať okamžite. Táto agentúra by sa mala transformovať z dočasnej nadácie na trvalú a súčasne to musí sprevádzať najmä zvýšenie počtu zamestnancov a aktualizácia veľmi dôležitých článkov 2 a 3 rokovacieho poriadku. Toto riešenie umožní, aby tento orgán začal čo najskôr pracovať podľa aktualizovaného a zlepšeného mandátu.
<P>
Dovoľte mi na tomto mieste pripomenúť, a je to tiež názor Komisie, že bezpečnosť sietí a informácii môže zabezpečiť iba európska agentúra. Chcem tiež zdôrazniť, že dnes veľká väčšina partnerov súhlasí, že najschopnejším a najkvalifikovanejším orgánom na vypracovanie novej dynamickej európskej politiky v oblasti bezpečnosti sietí a informácií je agentúra ENISA.
<P>
V minulosti bola agentúra ENISA neľútostne kritizovaná. Musím vám však pripomenúť, že hodnotiaca správa v roku 2007 mohla hodnotiť iba prvý rok činnosti agentúry ENISA, a preto toto hodnotenie už nie je spoľahlivé alebo, samozrejme, aktuálne. Pravdivý obraz poskytujú posledné hodnotiace štúdie, ktoré uskutočnili nezávislé orgány. Aby tento orgán mohol pracovať efektívnejšie je nevyhnutné poskytnúť príslušné prostriedky.
<P>
A nakoniec mi dovoľte povedať, že grécka vláda chce podporiť životaschopné riešenie: vláda sa zaviazala, že uľahčí prácu a činnosti orgánu uhradením výdavkov na údržbu kancelárie agentúry ENISA v Aténach.
<SPEAKER ID="478" NAME="Anni Podimata">
v mene skupiny PSE. - (EL) Vážený pán predsedajúci, pani komisárka, dámy a páni, fakty v pozadí dnešnej rozpravy o otázke na ústne zodpovedanie, ktorú položila Skupina Európskej ľudovej strany (kresťanských demokratov) a európskych demokratov o agentúre ENISA sa určite veľmi líšia od faktov v čase keď bola položená táto otázka. Na začiatku sa Rada a Európsky parlament dohodli na predĺžení nariadenia o prevádzkovaní orgánu do roku 2012.
<P>
V rovnakom čase sa Rada a Európsky parlament opatrne zaoberali návrhom Európskej komisie na vytvorenie Európskeho úradu pre trh elektronických komunikácií. Rada a Európsky parlament namiesto neho navrhli Úrad európskych regulačných orgánov v oblasti telekomunikácií (BERT), ktorého základnou zodpovednosťou je lepšie uplatňovanie regulačného rámca pre telekomunikačné služby, bez angažovania sa v otázkach bezpečnosti a integrity sietí.
<P>
Ako ste však pani komisárka pred chvíľou zdôraznili vo vašom dnešnom vyhlásení, tieto otázky sú skutočne mimoriadne dôležité. Zdôraznili ste, že nedávne útoky na estónsky kyberpriestor a kyberpriestor ďalších krajín ukazujú, aké dôležité je okamžité prísť s presvedčivou a koordinovanou európskou odpoveďou.
<P>
To je presne tá úloha, ktorú teraz môže a musí zohrávať agentúra ENISA, keď bude fungovať podľa aktualizovaného a vylepšeného mandátu s jasne definovanými povinnosťami a cieľmi, a samozrejme, keď bude mať k dispozícii potrebné prostriedky a ľudské zdroje.
<P>
Tentoraz dúfam, že Komisia tu významne a skutočne prispeje a bude agentúre EINSA pomáhať pri práci na posilnení bezpečnosti a integrity sietí. Zvýšenie dôvery spoločností a samozrejme európskych občanov európskym sieťam je životne dôležité.
<SPEAKER ID="480" NAME="Jorgo Chatzimarkakis">
v mene skupiny ALDE. - (DE) Vážený pán predsedajúci, vážená pani komisárka, slová bezpečnosť sietí znejú ako odborný termín z nejakého špeciálneho vedného odboru, bezpečnosť sietí však ovplyvňuje stále viac oblastí nášho každodenného života: mobilné komunikácie, internet, ktoré skoro ako chobotnica prenikajú do čoraz väčšieho počtu oblastí každodennej činnosti, všadeprítomná počítačová inteligencia, ktorá je súčasťou nášho prostredia, či už na pomoc starším ľuďom alebo na riadenie zložitých výrobných procesov. To všetko nám ukazuje, že sa stávame stále viac závislými od týchto moderných foriem technológie. Tieto technológie ovplyvňujú naše životy a rast nášho hospodárstva.
<P>
Našu závislosť nám prednedávnom ukázal príklad Estónska. Pani komisárka, spomenuli ste, že postihnuté bola aj Gruzínsko. O tomto prípade sú ľudia informovaní menej, ak by sme však potrebovali pôsobivejší príklad než Estónsko, tak ho máme tu. Videli sme, ako sa moderné hospodárstvo so sieťovou podporou stalo náhle závislé od tohto faktoru, od tejto technológie, ako bolo napadnuté a ako bola skutočne veľmi vážne ohrozená jeho bezpečnosť. To je tiež dôvod, prečo Komisia, v ktorej vtedy zastával úrad pán komisár Liikaanen, správne rozpoznala potrebu agentúry pre bezpečnosť sietí. Preto sme boli prekvapení, keď sa iba po roku, ešte predtým, než bola agentúra plne a riadne vybavená prostriedkami, uskutočnilo hodnotenie agentúry ENISA a spochybňovala sa samotná existencia tejto agentúry. To nás vtedy určite šokovalo, a preto ma teší, že sa koná táto rozprava.
<P>
Prečo sme už po roku spochybňovali túto agentúru? Ako chcete, ako chceme upraviť mandát agentúry ENISA tak, aby mohla pracovať v rovnakých podmienkach, ako agentúry, ktoré existujú v Spojených štátoch, Japonsku a Číne?
<P>
Chcel by som vám poďakovať za uznanie úspechov agentúry ENISA po druhom hodnotení. Ako poslanci tu predsa každý deň diskutujeme o kultúrnych zmenách, zmenách klímy, ktoré majú vplyv na naše hospodárstva, ktoré nás nútia zbaviť sa hospodárskej závislosti od fosílnych palív a prejsť na iné zdroje energie. Každý deň tu do tohto úsilia dávame celé srdce. Všetci vieme, že jedinou možnosťou je zmena našich systémov. Potrebujeme na to inteligentné riešenia a potrebujeme bezpečnosť sietí, pretože bezpečnosť je prvoradá. Preto som vďačný za túto diskusiu, ktorá je jedným zo stavebných kameňov pri budovaní agentúry ENISA, ktorá bude lepšie vybavená prostriedkami a väčšej bezpečnosti sietí.
<SPEAKER ID="482" NAME="Viviane Reding">
členka Komisie. - Vážený pán predsedajúci, chcela by som povedať, že predĺženie mandátu agentúry ENISA o tri roky má v Rade jednomyseľnú podporu a širokú podporu v Európskom parlamente. Obidve vetvy zákonodarnej moci súhlasili, že čo najskôr, v čase pred automatickým uplynutím platnosti súčasného nariadenia dosiahnu dohodu v prvom čítaní.
<P>
Ako tomu dobre rozumiem, Rada plánuje na nastávajúcom zasadnutí, ako bod A prijať nariadenie, ktorým sa mení a dopĺňa toto nariadenie. Tak by sa problém vyriešil a keď Komisia predloží dokument o základných problémoch kybernetických útokov, potom ho môže prijať Parlament a začať skutočnú diskusiu o budúcnosti našich reakcií v tejto oblasti.
<SPEAKER ID="483" NAME="Predsedajúci">
Rozprava sa skončila.
