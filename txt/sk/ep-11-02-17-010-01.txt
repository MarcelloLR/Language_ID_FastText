<CHAPTER ID="010-01">
1. Zrážky v pohraničných oblastiach medzi Thajskom a Kambodžou
<SPEAKER ID="399" NAME="Predsedajúci">
Ďalším bodom programu je rozprava o siedmich návrhoch uznesenia o zrážkach v pohraničných oblastiach medzi Thajskom a Kambodžou.
<SPEAKER ID="400" NAME="Barbara Lochbihler" LANGUAGE="DE">
Zrážky na hraniciach medzi Thajskom a Kambodžou, ku ktorým došlo začiatkom mesiaca, vrátili tento desiatky rokov trvajúci konflikt o prístup ku chrámu Preah Vihear späť do povedomia medzinárodnej verejnosti. Aj keď ozbrojené zrážky v súčasnosti trochu ustali, musíme sa usilovať o dosiahnutie politického riešenia tohto konfliktu. Združenie národov juhovýchodnej Ázie (ASEAN), Organizácia Spojených národov a EÚ majú povinnosť na tom teraz intenzívnejšie pracovať a nečakať na opätovné vyostrenie situácie, predtým než zareagujú.
<P>
V posledných zrážkach boli na obidvoch stranách zranení a zabití civilní obyvatelia aj vojaci. Použitie kazetových bômb malo mimoriadne deštruktívne následky. Táto kazetová munícia má zničujúci dosah na civilné obyvateľstvo, ktorý pretrváva ešte dlho po jej použití. Až 30 % kazetovej munície nevybuchne a tieto nevybuchnuté bomby zostanú ležať na zemi a neskôr vybuchnú pri kontakte napríklad aj s hrajúcimi sa deťmi. Vyzývame Thajsko a Kambodžu, aby okamžite ukončili používanie týchto strašných zbraní. Vyzývame tiež vlády na oboch stranách, aby podpísali medzinárodný dohovor zakazujúci používanie kazetovej munície.
<P>
Na záver chcem naliehavo požiadať vlády Thajska a Kambodže, aby vynaložili všetko úsilie na vyriešenie tohto konfliktu bez použitia zbraní. Civilné obyvateľstvo na oboch stranách bude len viac trpieť za niečo, čo politici môžu vyriešiť prostredníctvom rokovaní, ak majú politickú vôľu tak urobiť namiesto toho, aby sa na oboch stranách hraníc prikláňali k lacnému nacionalizmu.
<SPEAKER ID="401" NAME="Marietje Schaake">
autorka. - Od začiatku tohto mesiaca dochádza k bojom medzi ozbrojenými silami na thajsko-kambodžskej hranici v blízkosti chrámu Preah Vihear, ktorý je na zozname svetového dedičstva UNESCO. V prvom rade sme zodpovední za ochranu života ľudí, ale aj za ochranu kultúrneho dedičstva.
<P>
Zvlášť znepokojujúca bola správa o použití kazetovej munície. Tie správy sú zrejme pravdivé, pretože ani Thajsko, ani Kambodža neratifikovali Dohovor o kazetovej munícii.
<P>
S cieľom zabrániť ďalšiemu zhoršovaniu situácie, ktoré by región vystavilo riziku destabilizácie, by obe vlády mali prevziať zodpovednosť za osoby, ktoré boli vysídlené v dôsledku tohto konfliktu, a poskytnúť im pomoc.
<P>
Vítame úsilie predsedu združenia ASEAN zamerané na podporu dialógu medzi týmito dvoma krajinami s cieľom umožniť vyriešenie sporu mierovou cestou.
<P>
Thajsko a Kambodža súhlasili s účasťou na naliehavom stretnutí národov juhovýchodnej Ázie s cieľom diskutovať o konflikte. Generálna riaditeľka organizácie UNESCO vyšle do Bangkoku a Phnom Penha osobitného vyslanca, aby naliehavo vyzval obidve strany na spoluprácu s možnou misiou UNESCO.
<SPEAKER ID="402" NAME="Bernd Posselt" LANGUAGE="DE">
Pani Lochbihlerová má pravdu. V prvom rade ide o ľudí, o tých, ktorí zahynuli alebo boli zranení, a o škandalózne použitie kazetovej munície.
<P>
Po druhé ide, samozrejme, o zabránenie konfliktu na hraniciach, jeho vyriešenie mierovými prostriedkami a zabezpečenie toho, aby neprerástol do vojny.
<P>
Tretí aspekt sa týka nenahraditeľného svetového kultúrneho dedičstva, ktorým je chrámový komplex v tejto hraničnej oblasti, a tomu sa tiež chceme venovať. Karl von Habsburg, bývalý poslanec Parlamentu a syn Otta von Habsburga, je za tieto záležitosti zodpovedný v organizácii UNESCO a zúčastní sa marcového plenárneho zasadnutia tu v Štrasburgu, aby nám o tom povedal viac. Mám pocit, že sa skutočne musíme sústrediť na prepojenie úsilia dosiahnuť mier a chrániť ľudí s úsilím ochrániť kultúrne dedičstvo. Tu v Európe vieme veľmi dobre, aké strašné škody dokážu vojny zanechať na kultúrnej krajine. Preto musíme prijať opatrenia všade tam, kde je ohrozené svetové kultúrne dedičstvo.
<SPEAKER ID="403" NAME="Marc Tarabella" LANGUAGE="FR">
Od začiatku februára dochádza na hraniciach Thajska a Kambodže k novým bojom medzi ozbrojenými jednotkami týchto krajín, a to v blízkosti chrámu Preah Vihear, okolité oblasti ktorého si nárokujú obe krajiny. Žiaľ, na oboch stranách došlo k stratám ľudských životov a viac ako 3 000 ľudí, ktorí žili v blízkosti konfliktnej oblasti, muselo byť evakuovaných.
<P>
V roku 1962 Medzinárodný súdny dvor Organizácie Spojených národov, ktorý postupoval podľa francúzskych historických máp, uznal práva Kambodže v súvislosti s chrámom Preah Vihear a územím v jeho blízkosti. Thajsko však nikdy neprijalo toto rozhodnutie. Navyše niektoré úseky hraníc nie sú vymedzené, čo už spôsobilo niekoľko ozbrojených konfliktov v rokoch 2008 a 2009.
<P>
V roku 2008 bol chrám zapísaný na zoznam svetového dedičstva UNESCO, čo tiež vyvolalo hnev medzi thajskými nacionalistami. Aj keď v roku 2000 bolo v súvislosti s vymedzením pozemných hraníc podpísané memorandum o porozumení, thajská nacionalistická aliancia PAD žiada jeho zrušenie, pretože má pocit, že príliš zvýhodňuje Kambodžu. Chcel by som predovšetkým zdôrazniť opatrenia prijaté Indonéziou, ktorá v súčasnosti predsedá združeniu ASEAN a ktorá sa ponúkla, že v tomto konflikte zohrá úlohu sprostredkovateľa.
<P>
V pondelok 14. februára OSN tiež naliehavo vyzvala tieto dve krajiny, aby dodržiavali trvalé prímerie, pričom nenaplánovala vyslať do oblasti mierové sily OSN. Dúfam, že týmto dvom krajinám sa konečne podarí vyriešiť túto územnú otázku mierovou cestou a že už nebudú týmto spôsobom využívať ako rukojemníkov tisíce ľudí, ktorí chcú žiť v mieri.
<SPEAKER ID="404" NAME="Charles Tannock">
autor. - Pre nás v Európskej únii je myšlienka vojenského zásahu z dôvodu sporov o hranice v súčasnosti, našťastie, nepredstaviteľná. Žiaľ, nie je to tak v prípade hraníc medzi Thajskom a Kambodžou, ktorých armády sa v uplynulých týždňoch niekoľkokrát stretli z dôvodu spornej malej časti ich hraníc v blízkosti starovekého chrámu.
<P>
Agentúry poskytujúce pomoc oznámili, že v dôsledku bojov bolo vysídlených približne 30 000 ľudí a za týchto okolností preto vôbec nie je prekvapujúce, že o život prišli nevinní civilisti, aj keď obe strany popierajú skutočný počet obetí.
<P>
Premiér Kambodže Hun Sen označil nepokoje za "skutočnú vojnu". Takéto agresívne a výbušné vyjadrenia môžu situáciu len zhoršiť. Krátkodobé riešenie tohto sporu je v rukách oboch vlád a Bezpečnostnej rady OSN, ktorá by sa mala ujať vedenia, pokiaľ ide o zavádzanie riešení na zmiernenie krízy. Z dlhodobého hľadiska treba dúfať, že ďalšia regionálna integrácia v rámci združenia ASEAN prispeje k tomu, aby sa takéto zrážky stali minulosťou, ako je to už desaťročia tu v EÚ.
<SPEAKER ID="405" NAME="Cristian Dan Preda" LANGUAGE="RO">
V utorok večer a stredu ráno došlo na hraniciach medzi Thajskom a Kambodžou k novým, ale zjavne menším incidentom. Medzi týmito dvoma susednými krajinami sa vytvorili mimoriadne napäté vzťahy a myslím si, že to je dôvod, prečo je dnešná rozprava vítaná. Chcel by som vlastne poďakovať pánovi Posseltovi za iniciatívu, ktorú predložil.
<P>
Aj ja by som chcel vyjadriť poľutovanie nad stratami ľudských životov v dôsledku ozbrojených zrážok, ku ktorým dochádza od začiatku mesiaca. Najmä v súčasnej napätej atmosfére musíme rozhodne požiadať obe strany, aby konali čo najzdržanlivejšie a aby splnili požiadavku Bezpečnostnej rady OSN zabezpečiť trvalé prímerie. Nech je dôvod sporu medzi Thajskom a Kambodžou akýkoľvek, použitie sily nie je riešením. Preto chcem obe strany vyzvať, aby urýchlene našli mierové riešenie územného sporu v oblasti okolo chrámu Preah Vihear.
<P>
Musím vám tiež pripomenúť, že v roku 1962 vydal Medzinárodný súdny dvor jednoznačné rozhodnutie a že existuje dostatok príležitostí na vyriešenie sporu, napríklad aj prostredníctvom sprostredkovateľského úsilia združenia ASEAN. Je potrebné len v dobrej viere viesť rokovania v súlade s medzinárodnými právnymi predpismi.
<SPEAKER ID="406" NAME="Lidia Joanna Geringer de Oedenberg" LANGUAGE="PL">
Chrám Preah Vihear z 11. storočia bol dejiskom mnohých zrážok medzi zástancami hinduizmu a budhizmu, ako aj medzi armádou Červených Kmérov a režimom Lona Nola. Od začiatku 20. storočia je chrám predmetom sporu medzi Kambodžou a Thajskom, pretože každá z krajín si nárokuje právo na túto budovu a okolité územie, ako aj právo na určenie hraníc medzi týmito dvoma krajinami. Od začiatku februára tohto roka sme svedkami najnovšieho vývoja v tomto spore.
<P>
Napriek rozhodnutiu Medzinárodného súdneho dvora v Haagu, v ktorom sa uvádza, že chrám patrí Kambodži, existujú ďalšie otázky, o ktorých ešte treba rozhodnúť. Obe vlády by mali vynaložiť všetko úsilie, aby našli kompromis, ktorý vytvorí základ trvalej dohody. Opakovanie konfliktu, ktorý sa odohral pred týždňom a pol a pri ktorom došlo k vzájomnému ostreľovaniu vojsk oboch krajín, je neprijateľné z hľadiska ľudí žijúcich v oblasti, ktorým hrozí zabitie, ako aj z hľadiska chrámu, ktorý bol poškodený napriek tomu, že je zapísaný na zoznam svetového dedičstva UNESCO. Organizácia UNESCO už ponúkla svoju pomoc, ako aj Združenie národov juhovýchodnej Ázie. Dnes sa Európsky parlament pripojil k výzve. Vstup do chrámu Preah Vihear stojí päť dolárov. Chcela by som sa opýtať, aká je cena konfliktu medzi Kambodžou a Thajskom, ktorý trvá už viac ako 100 rokov.
<SPEAKER ID="407" NAME="Kristiina Ojuland">
v mene skupiny ALDE. - Skutočnosť, že v 21. storočí existujú určité politické sily, ktoré fungujú podľa vzoru z 19. storočia, považujem za hanebnú. Rastúci nacionalizmus v mnohých častiach sveta vedie k vzniku konfliktov na základe etnickej príslušnosti, ako aj náboženstva.
<P>
Vlády Thajska a Kambodže si musia uvedomiť, že zrážky na hraniciach majú vplyv na mier a stabilitu v regióne, ako aj na vzťahy medzi týmito dvoma krajinami. Aj keď sú medzi krajinami nevyriešené politické otázky, nemalo by sa to odrážať na medziľudských kontaktoch. V opačnom prípade bezprostredne hrozí rozvoj nacionalizmu, ako aj xenofóbie.
<P>
Situácia na hraniciach medzi Thajskom a Kambodžou by sa mala riešiť mierovou cestou a v súlade s rozhodnutím Medzinárodného súdneho dvora z roku 1962. Na začiatku tohto roka sme videli už príliš veľa krviprelievania na celom svete.
<SPEAKER ID="408" NAME="Ryszard Czarnecki" LANGUAGE="PL">
Osobitnou silnou stránkou Európskej únie je, že nie sme egoistickí, že vidíme ďalej ako na špičku svojho európskeho nosa a že sledujeme, čo sa deje mimo Európy a vo vzdialenej exotickej Ázii. Ako už bolo správne zdôraznené, tento konflikt má v skutočnosti za sebou históriu dlhšiu ako sto rokov. Je však dobré, že Európska únia a Európsky parlament, ktorý je v skutočnosti srdcom Únie, majú k tejto záležitosti čo povedať. Je to dobré, pretože by sme mali byť prítomní všade tam, kde sa hovorí o ľudských právach, a všade tam, kde sa hovorí o tých najdôležitejších záležitostiach. Tento konflikt jednoznačne poukazuje na to, že ľudia zomreli a ďalší dnes bojujú, aj keď nie s takými smrteľnými následkami, za veci, ktoré možno vyriešiť pokojnejším spôsobom. Je dobré, že Európsky parlament zasahuje do tejto záležitosti.
<SPEAKER ID="409" NAME="Jaroslav Paška" LANGUAGE="SK">
Rozsudkom Medzinárodného súdneho dvora z 15. júna 1962 bolo rozhodnuté, že chrám Preah Vihear sa nachádza pod zvrchovanosťou Kambodže. Je na thajskej vláde, aby túto skutočnosť rešpektovala a nesnažila sa vojenskou silou medzinárodne uznané hranice meniť. Súčasne je na kambodžskej vláde, aby umožnila aj veriacim Thajska prístup do tohto chrámu.
<P>
V situácii, keď niektorá zo strán sporu má sklony k tomu, aby si svoj záujem nad rámec tohto pravidla vynucovala silou, je potrebné mobilizovať medzinárodné inštitúcie, aby svojou verbálnou intervenciou dali jasne najavo, že svet chce žiť v stabilných politických pomeroch a neželá si riešenie sporov vojenskými silami.
<P>
Preto je na mieste aktivizovať príslušné medzinárodné inštitúcie, aby sa predišlo rozšíreniu zbytočného konfliktu a traumám civilného obyvateľstva. Ponuka Indonézie ako predsedníckej krajiny ASEAN-u na sprostredkovanie v pohraničnom spore je najlepším riešením pre hľadanie prvého kroku ako východiska z tejto situácie.
<SPEAKER ID="410" NAME="Bogusław Sonik" AFFILIATION="PPE">
(PL) UNESCO sa snaží zachrániť chrám Preah Vihear, ktorý je pamiatkou zapísanou na zozname svetového dedičstva, a financovať jeho ochranu. Thajsko a Kambodža však nielenže nerešpektujú toto úsilie, ale porušujú aj Medzinárodný dohovor o ochrane kultúrnych statkov počas ozbrojeného konfliktu, ktorý je záväzný pre obe krajiny. Myslím si, že táto neuváženosť môže viesť k zničeniu tohto chrámu, ktorý existuje od 11. storočia.
<P>
Predovšetkým si však myslím, že tento príklad by mal predložiť otázku zodpovednosti. Nesmie sa opakovať to, čo sa stalo v Afganistane v roku 2001, keď bola zničená jedinečná socha Budhu. Nebolo to len výsledkom náboženského fanatizmu hnutia Taliban, ale aj nedostatočného záväzku západných krajín. Zničenie svetového kultúrneho dedičstva treba potrestať. Ide o takú dôležitú záležitosť, že podľa vzoru Medzinárodného trestného súdu v Haagu, ktorý súdi vojnových zločincov, by sa mala zriadiť inštitúcia, ktorá by súdila a trestala ľudí zodpovedných za ničenie pamiatok nevyčísliteľnej hodnoty.
<SPEAKER ID="411" NAME="Pino Arlacchi" AFFILIATION="S&amp;D">
Uznesenie o zrážkach na hraniciach medzi Thajskom a Kambodžou odsudzuje ozbrojený konflikt a vyzýva obidve krajiny, aby ukončili boje, zmiernili napätie a prijali sprostredkovateľské úsilie združenia ASEAN a OSN.
<P>
Ide tu o úplne neopodstatnený konflikt. Kambodža a Thajsko ako členovia združenia ASEAN podpísali v roku 1976 Zmluvu o priateľských vzťahoch a spolupráci, ktorá ich zaväzuje k tomu, aby odmietali použitie sily vo vzťahoch medzi členskými štátmi a riešili medzištátne spory mierovým spôsobom. Konflikt je neprimeraný aj preto, lebo Medzinárodný súdny dvor v roku 1962 rozhodol, že chrám Preah Vihear, ktorý sa nachádza v blízkosti miesta, kde sa odohrávajú boje, patrí Kambodži.
<P>
Existuje mnoho dôvodov veriť, že ozbrojená zrážka súvisí s nacionalistickou horlivosťou v Thajsku vedenou stranami vo vláde, ktoré sa snažia vyprovokovať boj, aby v súvislosti s tohtoročnými voľbami získali priazeň voličov, ktorí sú zástancami tvrdej línie.
<SPEAKER ID="412" NAME="Monica Luisa Macovei" AFFILIATION="PPE">
V zrážkach na hraniciach medzi Thajskom a Kambodžou zahynulo podľa odhadov 1 000 ľudí a ďalších 30 000 bolo vysídlených. Vyjadrujeme poľutovanie nad stratami ľudských životov a vyzývame, aby sa predchádzanie ďalším podobným stratám stalo prioritou.
<P>
Chcela by som tiež vyjadriť znepokojenie, pokiaľ ide o údajné použitie kazetovej munície, a vyzvať obe krajiny, aby nepoužívali takúto muníciu. Zabíjanie ľudí a ohrozovanie ľudských životov nikdy nie je riešením. Preto dôrazne podporujeme všetky strany, ktoré momentálne pracujú na hľadaní riešenia a na ukončení násilia. Sme zástancami mieru a naliehame na jeho presadzovanie.
<SPEAKER ID="413" NAME="Elena Băsescu" AFFILIATION="PPE">
(RO) Aj ja by som sa chcela pridať ku kolegom poslancom, ktorí požadujú mierové riešenie napätej situácie na hraniciach medzi Thajskom a Kambodžou. Zrážky, ktoré vypukli na začiatku mesiaca, znamenajú obnovenie staršieho konfliktu o chrám svetového dedičstva UNESCO, ktorý sa nachádza na hraniciach oboch krajín. Chcela by som zdôrazniť, že rozhodnutie Medzinárodného súdneho dvora v roku 1962 potvrdilo, že táto pamiatka patrí Kambodži, a orgány musia rešpektovať toto rozhodnutie. Aj keď je pravda, že územie v blízkosti chrámu nebolo vymedzené súdom, myslím si, že Thajsko a Kambodža môžu dosiahnuť dohodu prostredníctvom rokovaní a nie prostredníctvom využívania zbraní.
<P>
Zrážky v tejto oblasti ohrozujú nielen pamiatku UNESCO, ale aj životy obyvateľov. Konflikt na hraniciach je vždy zdrojom nestability. Preto podporujem iniciatívu oboch vlád vyriešiť túto otázku bilaterálnym spôsobom. Myslím si, že projekt, ktorý je zameraný na vytvorenie nárazníkovej zóny s cieľom zabrániť šíreniu ničenia, je krokom k mieru.
<SPEAKER ID="414" NAME="Corina Creţu" AFFILIATION="S&amp;D">
(RO) Aj ja by som chcela vyjadriť poľutovanie nad stratou ľudských životov, najmä v prípade nevinných obetí z radov civilného obyvateľstva. Aj mňa znepokojuje skutočnosť, že tisíce ľudí museli opustiť svoje domovy z dôvodu zrážok na hraniciach medzi Thajskom a Kambodžou. Ako je zhrnuté v spoločnom návrhu uznesenia, obidve strany musia dodržiavať medzinárodný právny rámec.
<P>
Myslím si, že výzvu Európskeho parlamentu musí nasledovať silný tlak zo strany vysokej predstaviteľky pre zahraničné veci. Čo je však možno ešte závažnejšie, je použitie kazetovej munície. Myslím si, že je našou povinnosťou požadovať, aby Thajsko a Kambodža ratifikovali dohovor zakazujúci tento typ zbrane.
<SPEAKER ID="415" NAME="Anneli Jäätteenmäki" AFFILIATION="ALDE">
- Táto situácia opäť pripomína Európskej únii význam urovnávania konfliktov a ich predchádzania. S cieľom využívať svoju "mäkkú silu" v plnom rozsahu musí EÚ viac investovať do predchádzania konfliktom. Je najvyšší čas, aby pani podpredsedníčka/vysoká predstaviteľka Catherine Ashtonová predložila iniciatívu na vybudovanie dôveryhodnej kapacity na urovnávanie konfliktov a ich predchádzanie. To si vyžaduje súdržnosť politík, ktorá je správnou pripomienkou pre členské štáty EÚ.
<SPEAKER ID="416" NAME="Raül Romeva i Rueda" AFFILIATION="Verts/ALE">
(ES) Aj ja by som rád využil túto príležitosť na zdôraznenie dvoch záležitostí, ktoré sa už spomínali, ale ktoré považujem za zásadné.
<P>
Prvou záležitosťou je použitie kazetovej munície Thajskom aj Kambodžou a potreba, aby obidve krajiny ratifikovali Medzinárodný dohovor o kazetovej munícii.
<P>
O druhej záležitosti tiež často diskutujeme v týchto rozpravách o naliehavých otázkach. Týka sa slobody prejavu, najmä na internete.
<P>
Myslím si, že slabé stránky a krehkosť thajského politického systému odhaľujú určité závažné situácie. Príkladom je súdny proces proti Chiranuchovi Premchaipornovi za kritické vyjadrenia o kráľovskej rodine, ktoré zverejnil na svojej internetovej stránke. Osoba zodpovedná za vyjadrenia bola prepustená, ale osoba zodpovedná za internetovú stránku ešte prepustená nebola.
<P>
Myslím si tiež, že je nevyhnutné zdôrazniť potrebu slobody prejavu a najmä slobody združovania v oboch týchto krajinách.
<SPEAKER ID="417" NAME="Seán Kelly" AFFILIATION="PPE">
Tento spor, žiaľ, trvá už viac ako sto rokov. Znovu sa objavil v júni 2008 a od začiatku tohto mesiaca sa stupňuje. Mnoho ľudí má odlišné názory na to, prečo sa konflikt vyhrotil v tomto konkrétnom čase. Niektorí si myslia, že draví thajskí generáli ho využívajú ako zámienku na zvrhnutie vlády a zrušenie volieb, ktoré sa majú konať ešte v tomto roku.
<P>
Nech je to akokoľvek, tento spor by sa mal dať vyriešiť, najmä ak sa naň pozrieme s odstupom. Nepôjde o veľký spor, najmä ak Organizácia Spojených národov použije svoj mandát a vplyv s cieľom dosiahnuť tri veci: po prvé, dohodu o zákaze použitia kazetovej munície, po druhé, trvalé prímerie a po tretie, rozmiestnenie jednotiek, ktoré by v prípade potreby dohliadali na prímerie. Ak sa tak stane, potom bude možné tento spor ukončiť.
<SPEAKER ID="418" NAME="Siim Kallas">
podpredseda Komisie. - Môžem potvrdiť, že Komisia pozorne sleduje udalosti na hraniciach medzi Thajskom a Kambodžou.
<P>
Podpredsedníčka Komisie/vysoká predstaviteľka Únie pre zahraničné veci a bezpečnostnú politiku pani barónka Ashtonová vyjadrila 7. februára 2011 znepokojenie v súvislosti s ozbrojenými zrážkami. Vyzvala obe krajiny, aby prejavili čo najväčšiu zdržanlivosť, prijali potrebné opatrenia s cieľom zmierniť napätie a obnovili dialóg v záujme mierového vyriešenia svojich sporov.
<P>
14. februára 2011 sa v Bezpečnostnej rade Organizácie Spojených národov diskutovalo o bodoch uvedených v návrhu uznesenia Parlamentu za prítomnosti ministrov zahraničia Thajska, Kambodže a Indonézie, ktorá v súčasnosti predsedá združeniu ASEAN.
<P>
Súhlasíme so závermi pána Pascoa, zástupcu tajomníka OSN, že situácia je naozaj závažná. Nejde tu len o svetové dedičstvo. Ide tu aj o zdanlivé alebo skutočné národné a kultúrne identity a národnú hrdosť. Predovšetkým však ide o ľudské životy a regionálnu stabilitu.
<P>
Existujú dve otázky: čo možno v regióne urobiť na nápravu situácie a ako môže EÚ prispieť k mierovému urovnaniu konfliktu? Je zjavné, že takýto druh konfliktu nemôžu vyriešiť ozbrojené sily. Združenie ASEAN tu zohráva úlohu a sme radi, že preberá svoju zodpovednosť.
<P>
Indonézsky minister zahraničných vecí sa správne odvoláva na Zmluvu o priateľských vzťahoch a spolupráci. Táto zmluva požaduje, aby všetky strany vyriešili svoje nezhody mierovými prostriedkami. Vítame rozhodnutie Indonézie zvolať v súvislosti s touto témou osobitné stretnutie ministrov zahraničných vecí združenia ASEAN, ktoré sa uskutoční 22. februára 2011 v Jakarte.
<P>
V Organizácii Spojených národov vládne široká zhoda v súvislosti s tým, že táto otázka sa nesmie vymknúť z rúk. Členovia Bezpečnostnej rady vyzvali obidve strany, aby sa zdržali provokácie a aby pozdĺž hraníc nenasadzovali vojenské jednotky.
<P>
Je čoraz jasnejšie, že regionálne úsilie je najsľubnejším spôsobom mierového riešenia konfliktu. Pre EÚ to znamená poskytnúť združeniu ASEAN plnú podporu.
<P>
Služba pre vonkajšiu činnosť pozorne sleduje túto záležitosť a zváži možnosti podpory združenia ASEAN, ak bude takáto podpora vhodná a ak ju budú požadovať.
<SPEAKER ID="419" NAME="Predsedajúci">
Rozprava sa skončila.
<P>
Po skončení záverečnej rozpravy pristúpime k hlasovaniu.
