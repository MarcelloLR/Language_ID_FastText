<CHAPTER ID="015">
Jednominútové vystúpenia k otázkam politického významu
<SPEAKER ID="165" NAME="Predsedajúca">
Ďalším bodom sú jednominútové vystúpenia v súlade s článkom 150 rokovacieho poriadku.
<P>
Článok 150 rokovacieho poriadku ustanovuje, že tomuto bodu programu sa môžeme venovať maximálne 30 minút. V rámci tohto bodu sme mali viac než 74 žiadostí o vystúpenie. To určite nebude možné. Tridsať minút a jednominútové vystúpenie 74 rečníkov, to jednoducho nie je možné.
<P>
Preto sme po prvý raz vopred vybrali poslancov, ktorí dostanú rečnícky čas, pričom použijeme jasné kritériá, a to, že tí, ktorí požiadali o rečnícky čas v inej rozprave s jednominútovými vystúpeniami, ale nedostali možnosť hovoriť, teraz dostanú rečnícky čas, ak to bude možné, zatiaľ čo tí, ktorí už hovorili v iných rozpravách, nedostanú žiaden rečnícky čas.
<P>
Všetci, ktorí rečnícky čas nedostali, o tom boli vopred informovaní e-mailom. Takže nemusia zbytočne čakať na svoj rečnícky čas. Dúfam, že to chápete. Bol to jediný možný spôsob, ako umožniť náležité pokračovanie v rozprave.
<P>
Takže tí, ktorí rečnícky čas dostali, môžu hneď teraz začať.
<SPEAKER ID="166" NAME="Alf Svensson" AFFILIATION="PPE">
(SV) Vážená pani predsedajúca, 11. apríla si chce Sudán zvoliť prezidenta, parlament aj regionálne zhromaždenia. Sú to prvé voľby v Sudáne za posledných 24 rokov a vývoj v krajine sledujeme s veľkým záujmom.
<P>
Medzinárodný trestný súd v Haagu vydal zatykač za zločiny proti ľudskosti na prezidenta Sudánu Omara Hassana Ahmada al-Bašíra, ktorý počas štátneho prevratu prevzal moc. Všetci vieme, ako Sudán trpel počas jeho vlády plnej násilia. Len počas prvých mesiacov tohto roka bolo v južnom Sudáne zavraždených najmenej 400 ľudí. Ťažko povedať, do akej miery budú voľby slobodné. V pondelok prezident al-Bašír hrozil, že vyhostí medzinárodných volebných pozorovateľov. Povedal, že ak budú zasahovať do záležitostí Sudánu, odreže im prsty.
<P>
Vieme, že Sudán je krajina v núdzi. Na medzinárodnej konferencii darcov v Káhire, ktorá sa konala minulý týždeň v nedeľu, predstaviteľ Egypta povedal, že krajiny sveta budú musieť nájsť niečo vyše 1,4 miliardy EUR na obnovu sudánskeho regiónu Dárfúr. Dúfam, že voľby v Sudáne vytvoria podmienky pre...
<P>
(Predsedajúca prerušila rečníka.)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) Nedávno sa tu veľa hovorilo o obnove hospodárstva EÚ, ale väčšina členských štátov sa najprv musí dočkať konca krízy. Verejná diskusia o kríze sa obmedzuje len na stav verejných financií, hoci rýchlo narastajúca nezamestnanosť v niektorých východných členských štátoch Európskej únie už dosiahla kritickú úroveň. Je zvláštne počúvať vysokých predstaviteľov EÚ a EP, ako chvália niektoré vlády za vynikajúcu prácu, keď počet nezamestnaných v týchto krajinách každý mesiac narastá katastrofálnym tempom, sociálne istoty sa znižujú a počet ľudí, ktorí žijú pod hranicou chudoby, sa zvyšuje. Pre ľudí v týchto krajinách je čoraz ťažšie pochopiteľné, či Európska únia zavádza politiku znižovania chudoby, alebo v skutočnosti zvyšuje chudobu v sociálnej oblasti. Podľa mňa vlády, ktoré neboli schopné vyriešiť problémy so stabilizovaním nezamestnanosti, by nemali dostávať pochvaly. Európska komisia by mala prijať väčšiu zodpovednosť a zodpovedne kontrolovať zavádzanie plánov krízového manažmentu národných vlád, a to najmä v oblasti sociálnych reforiem, a mala by hodnotiť vplyvy takýchto reforiem na ľudí.
<SPEAKER ID="168" NAME="Sonia Alfano" AFFILIATION="ALDE">
(IT) Vážená pani predsedajúca, dámy a páni, do talianskeho parlamentu bolo zvolených 16 poslancov, ktorí boli odsúdení za rôzne trestné činy, a počas posledných európskych volieb poslalo Taliansko troch poslancov EP, ktorí boli odsúdení na základe právoplatného rozsudku.
<P>
V Európe neexistuje žiaden zákon, ktorý by zabránil ľuďom, ktorí boli odsúdení na základe právoplatného rozsudku alebo čakajú na pokračovanie súdneho konania, aby kandidovali vo voľbách. Všetko sa ponecháva na vlastné uváženie členských štátov. Talianski občania prišli s programom nazvaným Čistý parlament. Preto vyzývame Výbor pre ústavné veci, aby pozmenil a doplnil zákon o voľbe zástupcov do Európskeho parlamentu s využitím priameho všeobecného hlasovacieho práva v tom zmysle, že ako podmienku pre kandidátov vo voľbách do Európskeho parlamentu ustanoví, že nemôžu byť odsúdení za trestný čin, a to vrátane odsúdení, ktoré nenadobudli právoplatnosť.
<P>
Predseda Výboru pre ústavné veci z predchádzajúceho volebného obdobia pán Leinen sa zaviazal, že to urobí, ale ponechal to na svojho nástupcu pána Casiniho, ktorý už uviedol, že Výbor pre ústavné veci to nebude presadzovať.
<P>
Radi by sme zdôraznili, že nielenže je to povinnosťou Výboru pre ústavné veci, ale článok 223 (predtým 190) Zmluvy o fungovaní Európskej únie v podstate stanovuje, že Európsky parlament by mal v celej Európskej únii zaviesť jednotný volebný postup.
<SPEAKER ID="169" NAME="Catherine Grèze" AFFILIATION="Verts/ALE">
(FR) Vážená pani predsedajúca, úrad civilného letectva označuje letisko v meste Hondarribia za jedno z najnebezpečnejších v krajine. Jeho vzletové a pristávacie dráhy sú umiestnené nad centrami miest Hendaye a Irún a francúzsko-španielska zmluva, ktorá stanovuje počet povolených letov, sa porušuje. Plánuje sa rozšírenie letiska, a to aj napriek názorom obyvateľov brehov rieky a volených zástupcov z oboch strán hranice, ktorí nesúhlasia ani so zachovaním súčasnej úrovne dopravy.
<P>
Schvaľuje Európska komisia zničenie chránených krajinných oblastí zátoky Chingoudy, lokalitu zahrnutú do Ramsarského dohovoru a programu Natura 2000, ktorej obnovu sama financovala?
<P>
Okrem toho baskické súmestie Bayonne - San Sebastián už má nevyužité medzinárodné letisko, ktoré sa nachádza ďaleko od zraniteľných prírodných oblastí. Nebolo by lepšie zlepšiť služby poskytované v meste Biarritz zavedením neznečisťujúcich druhov dopravy? Rada by som vedela, aké opatrenia prijme pán predseda v súvislosti s týmto rozšírením.
<SPEAKER ID="170" NAME="Marek Henryk Migalski" AFFILIATION="ECR">
(PL) Vážená pani predsedajúca, rád by som poukázal na problém vraždy ruského novinára Maxima Zueva. Pán Zuev bol zavraždený približne pred týždňom v Kaliningrade. Bol to známy novinár a bloger. Nie je to prvý prípad vraždy novinára v Rusku. Od roku 2000 bolo najmenej dvanásť takýchto prípadov. Je to znepokojujúci jav, pretože vieme, že ak neexistuje sloboda prejavu a novinári nemôžu pracovať, potom neexistuje žiadna sloboda a ani demokracia. Pri našich rozhovoroch s Ruskom by sme na to vždy mali upozorňovať.
<P>
Tento rok by som chcel v Európskom parlamente zorganizovať seminár, pokiaľ získam súhlas od našej delegácie pre ruské záležitosti a od Výboru pre zahraničné veci. Myslím si, že každý z nás by v rozhovoroch s našimi ruskými partnermi na akejkoľvek úrovni mal zdôrazniť, že sloboda médií a sloboda novinárov vykonávať svoju prácu je základom dialógu a slobody v Rusku aj v Európskej únii.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Vážená pani predsedajúca, rád by som vás informoval o skutočnosti, že v nedávno zverejnených článkoch sa uvádza, že americkí prokurátori vzniesli obvinenie proti nemeckej firme Daimler z podplácania zahraničných verejných činiteľov v súťaži na získanie a podpísanie štátnych zákaziek. V návrhu žaloby sa uvádza, že spoločnosť bola zapojená do dlhodobého procesu podplácania. Rovnaký problém vznikol so spoločnosťou Siemens, ktorá uplatňovala rovnaké postupy a korumpovala vlády tridsiatich krajín v súťaži na získanie zákaziek od štátnych spoločností, čo je škandál, ktorý ešte stále otriasa Gréckom.
<P>
V dôsledku toho máme okrem finančnej krízy aj morálnu krízu. Donedávna nemecká vláda neviedla trestné stíhanie za úplatkárstvo mimo svojho územia a predstierala, že o týchto prípadoch nič nevie. A na záver chcem povedať, že Európska komisia namiesto toho, aby konala, aby zmobilizovala Výbor pre boj proti podvodom, nebráni zákonnosť a v mnohých prípadoch nechráni peniaze európskych občanov.
<SPEAKER ID="172" NAME="Nikolaos Salavrakos" AFFILIATION="EFD">
(EL) Vážená pani predsedajúca, Európskemu parlamentu musím oznámiť, že dnes ráno o 02.15 turecká korveta Bafra narušila grécke teritoriálne vody, pričom sa priplavila len 18 míľ od pobrežia Atén a dokonca požiadala o povolenie k vstupu na palubu a k prehľadaniu gréckej obchodnej lode, ktorá sa plavila vedľa.
<P>
To dokazuje, že nie všetko, čo bolo povedané v prvej časti rozpravy o takzvanom hospodárskom probléme Grécka, je úplne presné. Problém Grécka je hlavne politický. Vyplýva to zo skutočnosti, že táto susedná krajina sa Grécku vyhráža prostredníctvom casus belli a systematicky provokuje grécke ozbrojené sily, a to nielen narúšaním jej vôd, ale aj narúšaním jej vzdušného priestoru.
<P>
(Predsedajúca si všimla, že bol problém s mikrofónom.)
<P>
... Musím vám povedať, že Grécko prijalo prísne opatrenia, ktoré podľa poslednej analýzy doslovne dusia grécke domácnosti, a Gréci sú už na konci svojich síl. Zlomilo to odpor gréckej spoločnosti a hospodársku silu Grékov.
<P>
Ako som uviedol, problém je hlavne politický. Žiadneho európskeho občana nežiadame o peniaze. Žiadame o podporu Európskej únie ako celku, aby sme mohli prekonať tieto nezrovnalosti na trhoch, ktoré ohrozujú euro.
<SPEAKER ID="173" NAME="Franz Obermayr" AFFILIATION="NI">
(DE) Vážená pani predsedajúca, približne pred desiatimi rokmi uvalilo 14 vtedajších členských štátov EÚ takzvané sankcie na našu krajinu Rakúsko. Na sedem mesiacov nastala "doba ľadová". Rakúski ministri sa už nemohli zúčastňovať na neformálnych stretnutiach Rady, Rakúsko však aj naďalej mohlo platiť poplatky ako čistý prispievateľ. Okrem sankcií tu bol aj výsledok. Nezávislá správa "múdrych mužov" jasne stanovila, že zapojenie Slobodnej strany do vlády nepredstavuje žiadne nebezpečenstvo pre slobodu ani ľudské práva. Bol vyvodený záver, že sankcie EÚ, ktoré sa skrývali za bilaterálne opatrenia, nemali žiaden opodstatnený právny základ. Boli neoprávneným zásahom do zvrchovanosti Rakúska. Myslím si však, že EÚ sa z toho poučila, že musí mať rešpekt voči politickému názoru iných a voči národnej zvrchovanosti členských štátov a ich občanov, a to je určite dobrá vec. Okrem toho, z hľadiska zachovania pokoja taktiež dúfam, že jeden z hlavných vyšetrovateľov Louis Michel, ktorý je v súčasnosti poslancom EP, nadobudne pocit, že po desiatich rokoch môže ísť na dovolenku znovu do Rakúska.
<SPEAKER ID="174" NAME="Véronique Mathieu" AFFILIATION="PPE">
(FR) Vážená pani predsedajúca, včera si Francúzsko uctilo pamiatku jedného zo svojich policajtov Jeana-Sergea Nérina, francúzskeho veliteľa brigády, ktorého 16. marca tým najzbabelejším spôsobom zavraždila organizácia ETA počas prestrelky v Parížskom regióne.
<P>
Hoci za posledných 40 rokov je táto teroristická organizácia zodpovedná za smrť takmer 830 ľudí, na francúzskeho policajta zaútočila po prvý raz. Smrť pána Nérina nám pripomína našu povinnosť spolupracovať v boji proti terorizmu.
<P>
Na samom začiatku sa francúzsko-španielska spolupráca ukázala ako ukážková spolupráca svojho druhu v rámci Európskej únie. Francúzsko a Španielsko boli prvými členskými štátmi, ktoré zaviedli spoločné vyšetrovacie tímy v rámci európskeho súdneho priestoru. Aj zavedenie európskych zatykačov sa ukázalo byť veľmi účinné.
<P>
Tieto snahy o spoluprácu našich policajtov a sudcov, žiaľ, nedokázali zabrániť zavraždeniu pána Nérina. Preto ak chceme proti terorizmu bojovať účinnejšie, mali by sme zlepšiť našu spoluprácu.
<SPEAKER ID="175" NAME="Joe Higgins" AFFILIATION="GUE/NGL">
Vážená pani predsedajúca, veľká skupina ľudí vo Val di Susa v severozápadnom Taliansku sa prostredníctvom kampane snaží o zastavenie projektu vysokorýchlostnej železnice, ktorá sa buduje pod názvom TAV.
<P>
Prekrásna oblasť Val di Susa, ktorá sa ťahá od francúzskych hraníc až po Turín, je len jeden až dva kilometre široká, ale už má veľkú diaľnicu, ďalšiu veľkú cestu a železničnú trať.
<P>
Kampaň s názvom Nechceme TAV jasne ukázala, že pre TAV neexistuje žiadne opodstatnenie. Využíva sa len 38 % súčasnej kapacity železnice. Spôsobilo by to rozsiahle škody na životnom prostredí, zničilo alebo znečistilo vodonosné vrstvy a uvoľnilo nebezpečné koncentrácie azbestu a uránu pri kopaní tunela.
<P>
Získali by na tom len veľké obchodné a stavebné spoločnosti. Desaťtisíce ľudí sa zmobilizovali do opozície, a čo je škandalózne, na zastrašenie kampane sa využíva policajné násilie.
<P>
Vyzývam EÚ, aby stiahla celé financovanie TAV a zrušila TAV. Motto kampane Nechceme TAV je Sarà dura. Neustúpia. Víťazstvo ľudí z Val di Susa by bolo víťazstvom zdravého rozumu a životného prostredia.
<SPEAKER ID="176" NAME="Paul Nuttall" AFFILIATION="EFD">
Vážená pani predsedajúca, čoraz viac ma znepokojuje spôsob, ako obecné zastupiteľstvá v mojom volebnom obvode na severozápade Anglicka využívajú poplatky za parkovanie na zvýšenie svojich príjmov.
<P>
Zoberte si napríklad malé mesto Congleton, ktoré je miestnou takmer vidieckou obcou. Zavedenie poplatkov za parkovanie vážne poškodí miestny priemysel a pokles obchodu bude mať za následok stratu príjmov, čo privedie malé a stredné podniky k bankrotu a možno aj k zatvoreniu.
<P>
Ľudia obviňujú britskú vládu, niektorí obviňujú Unitárnu radu a iní ukazujú na obecné zastupiteľstvo, ale ako vždy v pozadí sú temné sily Európskej únie, keďže všetci sa snažia dosiahnuť rámec stanovený v Európskej dopravnej politike EÚ na rok 2010.
<P>
Vidíte, toto je na EÚ geniálne: vždy je skrytá niekde v pozadí. Či už je to zrušenie pošty alebo zber smetí každý druhý týždeň, ukáže sa vždy na niekoho iného a korupčný vplyv Bruselu sa na radare neobjaví.
<SPEAKER ID="177" NAME="Nicole Sinclaire" AFFILIATION="NI">
Vážená pani predsedajúca, pochádzam z regiónu West Midlands a 20 % regiónu West Midlands sa klasifikuje ako zelený pás.
<P>
Zelený pás úspešne chráni krásu nášho vidieka a blokuje svojvoľný urbanistický rast. Vláda Spojeného kráľovstva však za podpory Európskej únie rozšírila výstavbu domov, čím ohrozila zelený pás, ktorý je môjmu srdcu veľmi blízky, pretože sa nachádza neďaleko Meridenského predelu, miesta, kde žijem.
<P>
Ukazuje to nedostatok rešpektu ku kultúre a tradíciám, ale prečo by vás to malo zaujímať? Odkedy Spojené kráľovstvo vstúpilo do Európskej únie alebo odkedy sa pripojilo k spoločnému trhu, čo bolo ešte predtým, bezohľadne ste nerešpektovali našu kultúru a tradície a nič iné od vás nemožno očakávať.
<SPEAKER ID="178" NAME="Elena Oana Antonescu" AFFILIATION="PPE">
(RO) Stojím tu dnes pred vami a pred svojimi kolegami, aby som vyjadrila svoj názor, že Európa potrebuje novú, oveľa lepšie integrovanú stratégiu na riešenie problému násilia proti ženám.
<P>
Čoraz viac európskych štátov rieši tento problém na dvojstrannom základe, a to prostredníctvom strán, ktoré majú vo všeobecnosti veľmi odlišný pohľad na spoločnosť. Dôvodom tohto návrhu je, že problém domáceho násilia prekračuje hranice ideológie a je priamou a bezprostrednou súčasťou ľudskej a politickej vízie spravodlivejšej a vyváženejšej spoločnosti.
<P>
Chcem zdôrazniť potrebu konať, aby sme zabránili aj psychickému násiliu proti ženám. Nedávne štúdie ukázali, že tento druh násilia vždy predchádza fyzickému násiliu.
<P>
Vítam skutočnosť, že španielske predsedníctvo sa pustilo do boja proti rôznym druhom násilia proti ženám prostredníctvom politických priorít Európskej únie. Prijímanie opatrení však musí pokračovať. Cieľom zriadenia európskeho monitorovacieho centra pre rodovo podmienené násilie a zavedenia príkazov na ochranu a tiesňovej telefónnej linky je obmedzenie výskytu tohto javu v Európskej únii, ako aj poskytnutie podpory v boji proti násiliu mimo EÚ.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Teší ma, že Európska únia a členské štáty sa zaviazali bojovať proti chudobe vyhlásením roka 2010 za Európsky rok boja proti chudobe a sociálnemu vylúčeniu, keďže takmer 80 miliónov obyvateľov Európy žije pod hranicou chudoby. Mnohí Európania, dokonca aj tí, ktorí sú zamestnaní, bojujú s chudobou každý deň a nemajú možnosť viesť dôstojný život. Na zavedenie plánovaných opatrení v roku 2010 bolo vyčlenených 17 miliónov EUR a tento rozpočet sa použije na organizáciu informačných seminárov, pracovných skupín a verejných konzultácií, aby sa prekonali stereotypy chudoby. Je to vynikajúca iniciatíva, ale ako zabezpečíme, aby sa tieto finančné prostriedky použili efektívne a transparentne a dostali sa priamo k tým občanom, ktorí túto pomoc potrebujú najviac? Rada by som zdôraznila, že je nemožné potlačiť narastajúcu chudobu za jeden rok. Preto by som rada vyzvala štruktúry EÚ a členské štáty, aby prijali konkrétne opatrenia a dlhodobé záväzky na všetkých úrovniach moci s cieľom zabezpečiť transparentné a cielené prideľovanie finančných prostriedkov zamerané na priamu pomoc ľuďom, ktorí žijú v chudobe.
<SPEAKER ID="180" NAME="Georgios Toussas" AFFILIATION="GUE/NGL">
(EL) Rozhodnutie izraelskej vlády presadzovať svoj plán výstavby 1 600 nových bytov vo východnom Jeruzaleme, rozšíriť osídlenie na Západnom brehu, zachovať izoláciu pásma Gazy a vo všeobecnosti zintenzívniť útoky izraelskej armády na okupovaných palestínskych územiach odhaľuje aj tomu najzarytejšiemu nevercovi zločinecké plány Izraela a imperialistov vo všeobecnosti proti palestínskemu ľudu a všetkým ľuďom v tejto oblasti.
<P>
Izrael rozpútava nové kolo vražedných útokov proti Palestínčanom a zabezpečil si podporu Európskej únie, Spojených štátov a NATO a upevnil si s nimi vzťahy, a to za podmienok eskalujúceho boja vo vnútri imperialistického Kvarteta. Počas nedávnej návštevy izraelského predsedu vlády v Spojených štátoch Spojené štáty americké s mimoriadnym dôrazom a nadšením zopakovali, že poskytnú podporu, a zdôraznili, že Izrael je viac než len hlavnou prioritou pre geostrategické imperialistické plány v celej tejto oblasti.
<P>
So všetkými pracujúcimi bojujeme, aby sme vytvorili...
<P>
(Predsedajúca prerušila rečníka.)
<SPEAKER ID="181" NAME="Jaroslav Paška" AFFILIATION="EFD">
(SK) Po II. svetovej vojne a vytýčení hraníc ostalo na území Maďarska okolo 400 tisíc Slovákov rovnako ako Maďarov na území Slovenska.
<P>
Maďarská menšina na Slovensku je dodnes stále rovnako početná, v Maďarsku je však situácia iná. Slovenská menšina je zdecimovaná z pôvodných 400 tisíc Slovákov na necelých 33 tisíc, teda ani nie na jednu desatinu pôvodného počtu. Je to tým, že slovenská vláda poskytuje maďarskej menšine vzdelanie v materinskom jazyku na viac ako 700 školách a maďarská vláda to Slovákom v Maďarsku umožňuje len na jednej jedinej základnej škole.
<P>
Aj preto sa nedávna kritika susedov o vzdelávaní maďarskej menšiny z úst prezidenta Sólyoma, človeka, ktorý sa pokojne a nečinne pozerá na to, ako jeho administratíva v jeho krajine národnostné menšiny dusí, nedá hodnotiť inak ako nechutná, pokrytecká a zlomyseľná provokácia Srbov, Rumunov a Slovákov, ktorí sa na rozdiel od Maďarov o národnostné menšiny na svojom území skutočne starajú. Maďarský ombudsman pre národnostné menšiny predsa tiež varuje, že v Maďarsku stále dochádza k totálnej asimilácii národnostných menšín.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Európska únia má mimoriadne prísne nariadenia o bezpečnosti potravín a výrobcovia musia investovať obrovské sumy peňazí, aby tieto nariadenia dodržiavali.
<P>
Podľa nedávnej štúdie, ktorú vypracoval Európsky úrad pre bezpečnosť potravín, je napriek uvedenému viac než 75 % kurčiat zabitých v Európskej únii kontaminovaných baktériami.
<P>
Salmonella a Campylobacter, dve z najtoxickejších baktérií, sa nachádzajú v mŕtvolách troch štvrtín kurčiat chovaných na európskych farmách.
<P>
Keď sa štúdie tohto druhu dostanú do masmédií, prirodzene vzbudia obavy medzi spotrebiteľmi. Vzhľadom na túto situáciu si musíme položiť dve otázky. Po prvé, v čom máme pokračovať, aby sme zabezpečili, že Európania budú mať prístup k bezpečným potravinám dobrej kvality? Po druhé, je možné, že v súčasnosti platné predpisy nie sú najvhodnejšie, hoci sú prísne a mimochodom aj mimoriadne byrokratické?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) Desať nových členských štátov v súčasnosti zavádza organizáciu trhu s vínom Európskej únie z roku 2007. V tomto procese Európska komisia konala protizákonne - škoda, že tu nie je nikto z Komisie -, keď na základe požiadavky Slovenska nezákonne registrovala značku Tokaj ako chránené označenie pôvodu aj chránené zemepisné označenie. Je to proti nariadeniam EÚ, pretože toto víno môže patriť buď do jednej, alebo do druhej kategórie. Slovenská požiadavka v súčasnosti už nie je v databáze Spoločenstva E-Bacchus medzi chránenými označeniami pôvodu. Takže Komisia ukončila túto nezákonnú situáciu a za to jej ďakujem. Je tu však ešte jedna neobvyklá situácia, pretože neexistuje slovenský vnútroštátny predpis, z ktorého registrácia vychádza, keďže Slovensko ho zrušilo. Preto Komisiu žiadam, aby túto neobvyklú situáciu dala do poriadku.
<SPEAKER ID="184" NAME="Zbigniew Ziobro" AFFILIATION="ECR">
(PL) Vážená pani predsedajúca, Európska služba pre vonkajšiu činnosť bude diplomatickým zborom, ktorý reprezentuje Úniu a pomáha vysokej predstaviteľke Únie pre zahraničné veci a bezpečnostnú politiku. V činnosti tejto služby treba brať ohľad na kultúrne a národné rozdiely, ktoré existujú v rámci Únie. Každá krajina musí mať pocit, že služba náležite zastupuje jej vlastné záujmy, kultúru a skúsenosti.
<P>
Aby sme dosiahli tento cieľ, je potrebná účasť alebo zapojenie na rovnocennom základe. Na druhej strane, aké bude mať zbor Európskej služby pre vonkajšiu činnosť zloženie? Bude pozostávať zo zamestnancov z príslušných služieb Generálneho sekretariátu Rady a Komisie a z personálu, ktorý delegujú vnútroštátne diplomatické služby. Diplomati, ktorých navrhnú členské štáty, budú tvoriť len jednu tretinu celého zboru. Avšak bez ohľadu na predpoklady zamestnancov a na spôsob, ako sa do služby dostanú, by mala byť prijatá zásada proporciálneho zastúpenia všetkých občanov členských štátov. Veď touto zásadou sa riadi personálne obsadenie všetkých inštitúcií Únie. Nevidím žiaden dôvod, prečo by sa v tomto prípade mali veci robiť inak.
<SPEAKER ID="185" NAME="Nuno Teixeira" AFFILIATION="PPE">
(PT) Nedávno Európska únia uzavrela dohodu s krajinami Latinskej Ameriky pod záštitou Svetovej obchodnej organizácie, v ktorej sa zaviazala podstatne a postupne znížiť poplatky za dovoz banánov z týchto krajín. Vašu pozornosť by som rád upriamil na skutočnosť, že táto dohoda má priame negatívne následky na európskych pestovateľov banánov, najmä na tých z Madeiry v Portugalsku. Dokonca ešte viac to poškodí pestovateľov banánov zo španielskych Kanárskych ostrovov.
<P>
Rád by som vám pripomenul, že situácia pestovateľov v týchto regiónoch je už teraz vážne sťažená prírodným charakterom a hornatým terénom ostrovov a veľkosťou ich majetku, čo znamená, že čelia neustálym problémom, ktoré bránia ich rozvoju.
<P>
Preto je potrebné urýchlene prijať opatrenia na pomoc pestovateľom z Madeiry a Kanárskych ostrovov, a to vzhľadom na vážny a priamy vplyv, ktorý bude mať ženevská dohoda na európsky dovozný trh a následkom toho aj na produkciu a komercializáciu banánov, ktoré prichádzajú z týchto najvzdialenejších oblastí.
<SPEAKER ID="186" NAME="Nessa Childers" AFFILIATION="S&amp;D">
Vážená pani predsedajúca, je to už rok, čo spoločnosť SR Technics, ktorá sa zaoberá údržbou lietadiel, vyhlásila, že zatvára svoje zariadenie na letisku v Dubline, čo viedlo k strate viac než tisíc pracovných miest. V snahe kompenzovať tieto straty bola Európskemu fondu na prispôsobenie sa globalizácii (EGF) v októbri 2009 predložená žiadosť v mene pracovníkov spoločnosti SR Technics. Komisia však túto žiadosť zamietla z dôvodu neúplnosti a môžem potvrdiť, že hoci prešlo takmer päť mesiacov, írska vláda stále nepredložila úplnú žiadosť.
<P>
Kým počas posledných mesiacov pozornosť írskej vlády odvracal hospodársky kolaps, ktorý si sama spôsobila, a príval rezignácií ministrov, žiadosť s potenciálom zmeniť stovky životov zostala ležať na ministrovom stole.
<P>
Tento Parlament si je vedomý toho, že írska štátna pokladnica je prázdna. Cynikovi by bolo odpustené, keby si myslel, že dôvodom nečinnosti vlády môžu byť jej vlastné problémy pri plnení svojej časti dohody, keď budú platby z EGF nakoniec zabezpečené. Chystá sa írska vláda niečo s tým urobiť?
<SPEAKER ID="187" NAME="Artur Zasada" AFFILIATION="PPE">
(PL) Vážená pani predsedajúca, dámy a páni, rád by som oslovil vás všetkých a najmä pána Potočnika, a to v súvislosti so záležitosťou, ktorá trápi ľudí, ktorí sa angažujú v motocyklovom športe speedway, populárnom športe v mnohých členských štátoch EÚ. Záležitosť sa týka zavedenia smernice 2002/49/ES o hodnotení a riadení vplyvu hluku na životné prostredie.
<P>
Zavedenie tejto smernice znamená, že jazdci sú nútení namontovať si na svoje motocykle nové tlmiče. Na jednej strane tieto tlmiče vedú k zníženiu atraktivity samotnej šou, pretože hluk je základnou črtou tohto športu. Na druhej strane tlmiče predstavujú väčšie nebezpečenstvo, nebezpečenstvo pre samotných jazdcov, že si poškodia zdravie, alebo sa zabijú. V tejto súvislosti by som veľmi rád požiadal pána Potočnika, aby zvážil predloženie návrhu na zmenu a doplnenie, na základe ktorého by speedway bol vyňatý zo smernice 2002/49/ES.
<SPEAKER ID="188" NAME="László Tőkés" AFFILIATION="PPE">
(HU) Vážená pani predsedajúca, v regióne Vojvodina, ktorý sa nachádza v krajine Slobodana Miloševiča Srbsku, sú Maďari aj naďalej obeťami útokov. Páchateľov buď oslobodia spod obžaloby, alebo proti nim ani nie je vznesené obvinenie. Pred niekoľkými desaťročiami žilo vo Vojvodine približne 400 000 Maďarov, ktorí tvorili jednu tretinu obyvateľstva. Povinná emigrácia a rozsiahle osídľovanie príslušníkov väčšiny v priebehu rokov znížili ich počet na 290 000 a ich podiel na počte obyvateľov na 13 %. Spôsob, akým sú hromadne napádané menšiny, zaviedla známa srbská tajná služba UDBA a bol zameraný najmä na etnických Albáncov. Spontánny odkaz týchto praktík v súčasnosti pretrváva proti Maďarom. Pani predsedajúca, Európska únia by mala podniknúť rozhodné kroky na zastavenie protimaďarského terorizmu v Srbsku. Podmienkou vstupu Srbska do Európskej únie by malo byť, aby sa učinilo zadosť spravodlivosti v súvislosti s desaťtisícmi obetí masových vrážd od druhej svetovej vojny, ako aj zákaz násilia proti Maďarom, ktoré pokračuje dodnes.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Vážená pani predsedajúca, zastúpenie žien vo vede a vedeckom výskume je nedostatočné. V Európe tvoria 30 % výskumných pracovníkov a len 18 % profesorov. Medzi tými, ktorí sú v riadiacich funkciách v rámci vedy, predstavujeme 27 %. Poľsko, kde je podiel žien vo vedení inštitúcií vyššieho vzdelávania a vedeckých inštitúcií 7 %, je spomedzi 27 členských štátov únie na predposlednom mieste.
<P>
To je dôvod, prečo je výskumný projekt s názvom Ženy vo vede, ktorý vypracovala Nadácia pre akademické podnikanie sídliaca v Poľsku, taký dôležitý. Tento projekt skúma príčiny diskriminácie a hľadá účinné antidiskriminačné opatrenia. Občianske projekty, ktoré pochádzajú od samotných občanov a sú zamerané na občanov, majú najväčšiu šancu na úspech. Vyzývam Európsku komisiu, aby poskytla špeciálnu podporu a praktickú pomoc sociálnym organizáciám, ktoré sa zaoberajú takýmito záležitosťami. Keď občania Únie píšu Komisii, ich listy nemôžu zostať bez odpovede.
<SPEAKER ID="190" NAME="Jim Higgins" AFFILIATION="PPE">
(GA) Vážená pani predsedajúca, ako som povedal, veľmi ma potešilo, keď som počul bývalú pani komisárku Kunevovú uviesť, že je potrebná revízia smernice 90/314/EHS. A prečo je to tak? Pretože má veľa chýb.
<P>
Neberie do úvahy ľudí, ktorí si dovolenku rezervujú sami na internete bez toho, aby využili cestovnú kanceláriu. Smernica neposkytuje žiadnu ochranu spotrebiteľom, ktorí žijú v jednej krajine a kúpia si výrobok, letenku alebo ubytovanie v krajine mimo Európskej únie.
<P>
Okrem toho smernica nespomína pravidelné lety. Má veľa chýb a s nesmiernou radosťou konštatujem, že bývalá pani komisárka Kunevová mala pravdu, keď povedala, že je naozaj potrebná nová smernica.
<SPEAKER ID="191" NAME="Ioan Mircea Paşcu" AFFILIATION="S&amp;D">
Vážená pani predsedajúca, pred 20 rokmi Rumuni umierali za slobodu vrátane slobody vo vzdelávaní, ktoré dovtedy podliehalo prísnej politickej kontrole. Vďaka ich obete aj univerzity získali svoju slobodu, ktorú si od tých čias užívajú.
<P>
Preto by bolo smutnou iróniou, ak by uspela súčasná snaha rumunského ministra školstva urýchlene schváliť nový právny predpis, ktorý prakticky vylučuje túto slobodu a otvára dvere opätovnému spolitizovaniu systému.
<P>
Podľa návrhu zákona by napríklad zvolených rektorov musel schváliť minister, ktorý je politický nominant, a univerzity by boli nútené zlučovať sa na základe svojvoľných kritérií, alebo by dokonca mohli byť zrušené a ich majetok by zmenil vlastníka.
<P>
Ako profesor a poslanec EP si pokladám za povinnosť voči svojim kolegom profesorom v tomto Parlamente, aby som odhalil takéto zamýšľané nedemokratické praktiky, ktoré sú v jasnom rozpore s lisabonskou stratégiou vzdelávania a členský štát EÚ ich nemôže tolerovať.
<SPEAKER ID="192" NAME="Predsedajúca">
Týmto uzatváram tento bod rokovania.
<P>
Všetkým vám ďakujem za pochopenie a za disciplinované rokovanie. Dúfam, že všetci tí, ktorí nemali možnosť hovoriť tentoraz, dostanú možnosť urobiť tak nabudúce.
