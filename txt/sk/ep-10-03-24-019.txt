<CHAPTER ID="019">
Schôdza ministrov práce a zamestnanosti skupiny G20 (Washington, 20. - 21. apríla) (rozprava) 
<SPEAKER ID="273" NAME="Predsedajúca">
Ďalším bodom programu je vyhlásenie Komisie o schôdzi ministrov práce a zamestnanosti skupiny G20 (Washington, 20. - 21. apríla).
<SPEAKER ID="274" NAME="László Andor">
člen Komisie. - Vážená pani predsedajúca, podľa najnovších odhadov Medzinárodnej organizácie práce (MOP) a Organizácie pre hospodársku spoluprácu a rozvoj (OECD) miera nezamestnanosti v priemyselných krajinách naďalej rastie a nedosiahne vrchol pred rokom 2011.
<P>
Preto viac ako 200 miliónom pracovníkov v rozvojových a rýchlo sa rozvíjajúcich krajinách hrozí riziko, že sa ocitnú v extrémnej chudobe. To by malo za následok takmer 1,5 miliardy chudobných pracujúcich na celom svete. Čísla hovoria samy za seba. Súčasná kríza naozaj bolestivo zdôraznila najslabšie stránky nášho čoraz prepojenejšieho svetového hospodárstva. V súčasnosti sa jasne zhodneme na potrebe celosvetových opatrení na vyriešenie celosvetových problémov.
<P>
Vedúci predstavitelia krajín skupiny G20 minulý rok v Pittsburghu prisľúbili, že po návrate rastu zabezpečia aj návrat pracovných miest. Vedúci predstavitelia krajín skupiny G20 sa preto dohodli na vybudovaní rámca pre budúci hospodársky rast zameraného na zamestnanosť.
<P>
To je veľmi vítané. Komisia plne podporuje každý rámec pre opatrenia, ktoré kladú kvalitné pracovné miesta do centra obnovy a pomáhajú ľuďom na celom svete vrátiť sa späť do práce. Tento prístup odráža nepochybnú realitu, že zamestnanosť je rozhodujúcim faktorom v súčasnej celosvetovej hospodárskej kríze a že obnova bez obnovy pracovných miest nie je možná.
<P>
Vedúci predstavitelia na samite v Pittsburghu vyzvali ministra práce Spojených štátov, aby zvolal schôdzu ministrov práce a zamestnanosti krajín skupiny G20. Ich mandátom bude posúdiť svetovú situáciu v zamestnanosti a diskutovať o vplyve politických reakcií na krízu, ako aj o prípadnej potrebe akýchkoľvek ďalších opatrení. Okrem toho budú ministri zvažovať strednodobé politiky týkajúce sa rozvoja zamestnanosti a zručností, programy sociálnej ochrany a osvedčené postupy s cieľom zabezpečiť, aby pracovníci mohli ťažiť z pokrokov vedy a techniky. Táto bezprecedentná schôdza sa uskutoční vo Washingtone D.C. dňa 20. a 21. apríla. Schôdze sa zúčastní aj Komisia a španielske predsedníctvo.
<P>
Komisia a MOP úzko spolupracujú na prípravách schôdze, ktorá nám predovšetkým ponúkne príležitosť podporiť dôstojnú prácu na celom svete v mene Európskej únie. Rozhodujúcim faktorom je uplatňovanie základných medzinárodne uznávaných pracovných noriem a snáh MOP na dosiahnutie cieľa, ktorým je nárast základného sociálneho zabezpečenia. Okrem toho zahŕňa mandát skupiny G20 rozvoj strednodobej celosvetovej stratégie pre oblasť odbornej prípravy prostredníctvom MOP a ďalších medzinárodných organizácií.
<P>
Komisia výrazne prispieva k týmto snahám prostredníctvom iniciatívy Nové zručnosti pre nové pracovné miesta, ktorá je súčasťou hlavnej iniciatívy v rámci stratégie Európa 2020 týkajúcej sa programu pre nové zručnosti a nové pracovné miesta. Hlavnou úlohou je pokročiť v stratégii na preškolenie a zvýšenie kvalifikácie svetovej pracovnej sily a zjednodušiť mladým ľuďom prechod medzi pracovnými miestami a medzi vzdelávaním a prácou.
<P>
Zapojenie sociálnych partnerov môže priniesť obrovskú pridanú hodnotu. Všetci vieme, aký efektívny môže byť európsky sociálny dialóg, pokiaľ ide o zlepšovanie návrhov rôznych opatrení v oblasti zamestnanosti. Komisia je pripravená podeliť sa o túto skúsenosť s medzinárodnými partnermi Európskej únie. Komisia bude Parlament informovať o pokroku dosiahnutom na schôdzi vo Washingtone D.C.
<P>
Schôdza ministrov práce krajín skupiny G20 bude pre nás príležitosťou na rozvoj nových opatrení, ktoré budú formovať politický rámec v období po kríze. Tieto nové opatrenia a politiky môžu prispieť k vyváženému východisku z krízy tým, že kladú pracovné miesta do centra obnovy, a tak môžu prekonať dedičstvo zanechané krízou. Cieľom je poskytnúť potrebný príspevok a orientovať sa na samity vedúcich predstaviteľov krajín skupiny G20 v Kanade a Kórei, ktoré sa uskutočnia neskôr v tomto roku.
<SPEAKER ID="275" NAME="Elisabeth Morin-Chartier" LANGUAGE="FR">
Vážená pani predsedajúca, pán komisár, dámy a páni, na pozadí súčasnej hospodárskej a finančnej krízy nás tento samit skupiny G20 núti dôjsť k záveru, že prvým cieľom, ktorý musíme dosiahnuť, je zvýšenie možností zamestnať pracovníkov.
<P>
Je to nevyhnutné, pretože sociálna integrácia nemôže existovať bez integrácie na pracovnom trhu. Preto dnes, pri príprave na samit krajín skupiny G20, máme jediné spoločné motto a jediný spoločný cieľ, a tým je boj proti nezamestnanosti.
<P>
Pán komisár, ako ste pred chvíľou povedali, nezamestnanosť v Európskej únii a vo svete sa výrazne zvýšila a je celkom jasné, že nerovnosti sa prehlbujú, a dokonca ešte ostrejšie medzi mladými ľuďmi, dočasne zamestnanými pracovníkmi, migrantmi a ženami.
<P>
Preto keď vidíme, že v súčasnosti je nezamestnaných 21,4 % mladých ľudí v porovnaní so 14,7 %, ktorí boli nezamestnaní pred dvoma rokmi, čo takisto bolo vysoké percento, môžeme povedať, že nárast je veľmi znepokojujúci.
<P>
Preto musíme v rámci Európy a celého sveta, keďže reakcia môže byť len celosvetová, spoločne budovať stratégie konvergencie a integrácie, ktoré jednoznačne berú do úvahy skutočnosť, že dynamické sociálne a kohézne politiky sú základom rozvoja našej spoločnosti.
<P>
Chcela by som vám tiež pripomenúť Globálny pakt pre zachovanie pracovných miest Medzinárodnej organizácie práce, ktorý ponúka primeraný počet strategických možností na zabezpečenie prekonania krízy.
<P>
Aké je naše stanovisko v súvislosti s návrhom Európskej komisie založiť rámec novej stratégie po roku 2010 na sociálnom trhovom hospodárstve, integrácii a transparentnosti?
<P>
Dúfam, že európski ministri práce a zamestnanosti počas samitu nezabudnú na to, že za nárast nezamestnanosti sa musia zodpovedať miliónom ľudí, ktorí, jeden po druhom, stratili zamestnanie.
<P>
Pán komisár Andor, Európska únia preto očakáva, že budete konať tak, aby sme mohli ubezpečiť našich spoluobčanov, že sa vrátia do práce.
<SPEAKER ID="276" NAME="Alejandro Cercas" LANGUAGE="ES">
Vážená pani predsedajúca, pán komisár, dámy a páni, aj ja som veľmi rád, že dnes popoludní máme príležitosť viesť túto rozpravu ako súčasť prípravy na samit, ktorý vás všetkých spojí 20. a 21. apríla vo Washingtone.
<P>
Za toto dnešné zasadnutie vďačíme najmä predsedníčke výboru pre zamestnanosť pani Berèsovej. Vyššia moc jej však zabránila v tom, aby sa ho dnes zúčastnila.
<P>
Budem hovoriť v mene nás oboch. Budem hovoriť v jej rodnom jazyku, vo francúzštine, a použijem poznámky, ktoré pripravila, pretože som presvedčený, že vás budú zaujímať jej vlastné slová.
<P>
(FR) Preto je dôležité, pán komisár, aby sa v čase, keď miera nezamestnanosti prekračuje hranicu 10 %, keď je vo svete viac ako 1,5 miliardy chudobných pracujúcich a keď kríza postihuje ďalších 200 miliónov chudobných pracujúcich, vedúci predstavitelia sústredili na sociálne následky krízy a dali prioritu zamestnanosti.
<P>
Chválime prípravné práce vykonané v úzkej spolupráci a v duchu dialógu so sociálnymi partnermi.
<P>
Schôdza, o ktorú sa usilovali vedúci predstavitelia štátov alebo vlád na stretnutí v Pittsburghu, má potenciál konečne zosúladiť makroekonomické otázky so sociálnym rozmerom. S cieľom zabrániť opakovaniu chýb z minulosti, ktoré viedli ku kríze, musíme v plnej miere zabezpečiť, aby kríza ďalej nezvyšovala sociálne nerovnosti v našich krajinách, medzi členskými štátmi EÚ a na medzinárodnej úrovni.
<P>
Musíme zabezpečiť, aby unáhlená stratégia na ukončenie krízy nemala za následok narušenie nášho sociálneho modelu, pretože táto kríza, ktorou prechádzame už tri roky, má skutočne sociálny pôvod. Regulácia finančných produktov nestačí, musíme sa dostať k podstate pochybenia.
<P>
Nanešťastie, obávame sa, že napriek mnohým správam organizácií, ako napríklad Medzinárodnej organizácie práce (MOP) a Organizácie pre hospodársku spoluprácu a rozvoj (OECD), zdôrazňujúcim zhoršovanie sociálnych nerovností v súvislosti so sociálnym rozmerom ešte stále chýba politická vôľa. Dôkazom je veľmi slabá viditeľnosť sociálnych otázok, ktoré sa na internetovej stránke skupiny G20 vôbec nespomínajú. Podobne aj nedávne rozhodnutie Rady ECOFIN zastaviť výnimočné opatrenia na podporu zamestnanosti navrhnuté na rýchlu obnovu verejných financií je neprijateľné.
<P>
Medzi ministrami financií a ministrami zamestnanosti a sociálnych vecí sa hrá nebezpečná hra.
<P>
Pán komisár, spoliehame sa na vás a na španielske predsedníctvo, že sa postavíte proti takémuto krátkodobému prístupu a že sociálnym otázkam dáte v rámci európskych a medzinárodných opatrení prioritu.
<SPEAKER ID="278" NAME="Marian Harkin">
v mene skupiny ALDE. - Vážená pani predsedajúca, je absolútne nevyhnutné, aby ministri zamestnanosti a práce krajín skupiny G20 kládli kvalitné pracovné miesta do centra plánov hospodárskej obnovy.
<P>
Pán komisár, ako viete, situácia charakterizovaná rastúcou nezamestnanosťou, znižovaním pracovných hodín, podstatným znižovaní miezd, chudobnými pracujúcimi, ktorých ste spomínali, a nedostatočnými alebo neexistujúci príležitosťami na odbornú prípravu je pre mnohých pracovníkov žalostná. Pracovníci zároveň vidia, že banky sa rekapitalizujú, zatiaľ čo malé a stredné podniky, ktoré sú motorom hospodárskeho rastu, úplne vyčerpali finančné prostriedky a dochádza k strate pracovných miest.
<P>
Fiškálna disciplína a obmedzenie výdavkov nesmú byť súčasťou plánu na stimuláciu pracovných miest, avšak presne k tomu dochádza v mnohých krajinách vrátane našej krajiny, Írska. Komisia chváli našu fiškálnu disciplínu, my však strácame pracovné miesta. Vyrovnávame účtovníctvo, no naši pracovníci platia cenu. Ministri krajín skupiny G20 sa musia pevne zaviazať, že budú podporovať dôstojnú prácu a uprednostňovať nárast pracovných miest, ako aj minimálne príjmy, sociálnu ochranu, odbornú prípravu a rekvalifikáciu pre nezamestnaných.
<P>
Na záver súhlasím s vami, že sa musia zaviazať zaviesť politiky, ktoré sú v súlade so základnými zásadami a právami MOP, a nesmú dovoliť, aby sa súčasná hospodárska kríza použila ako zámienka na oslabenie alebo nedodržiavanie medzinárodne uznávaných pracovných noriem.
<SPEAKER ID="279" NAME="Ilda Figueiredo" LANGUAGE="PT">
Je najvyšší čas, aby vedúci predstavitelia Európskej únie uznali, že aj oni majú podiel na závažnej sociálnej kríze, ktorá sa odohráva v celej Európe a vo svete. Je to následok finančnej a hospodárskej krízy, ktorú podporili dereguláciou finančných a obchodných trhov a presadzovaním dohôd o voľnom obchode s tretími krajinami bez toho, aby prihliadali na záujmy pracovníkov alebo verejnosti.
<P>
Rast nezamestnanosti a neistá a slabo platená práca zvyšujú chudobu a sú priamym dôsledkom neoliberálnych politík a krízy kapitalizmu. Medzinárodná organizácia práce (MOP) a Organizácia pre hospodársku spoluprácu a rozvoj sú presvedčené, že nezamestnanosť v priemyselných krajinách ešte nedosiahla svoj vrchol a že čoskoro viac ako 200 miliónov pracovníkov môže upadnúť do extrémnej chudoby. To znamená, že počet chudobných pracujúcich by mohol dosiahnuť 1,5 miliardy, pričom najviac budú zasiahnuté ženy a mladí ľudia.
<P>
Je načase ukončiť regresiu sociálnych a pracovných práv, ktorej sme svedkami. Kvalitné pracovné miesta so zaručenými právami sa musia stať prioritou a musia sa prinajmenšom riadiť dohovormi MOP. Bez vytvorenia nových pracovných miest so zaručenými právami nenájdeme východisko z krízy.
<SPEAKER ID="280" NAME="Kinga Göncz" AFFILIATION="S&amp;D">
(HU) Myslím, že všetci sme veľmi radi, že ministri zamestnanosti a sociálnych vecí sa stretnú na schôdzi skupiny G20 a že sa stali rovnocennými s ministrami financií, čo až doteraz tak nebolo. Zdá sa, že hospodárska kríza bola potrebná na to, aby bolo možné hovoriť o celosvetových hospodárskych opatreniach, a to nielen v súvislosti s hospodárstvom a financiami, ale aj v súvislosti so sociálnymi otázkami a otázkami zamestnanosti. To je dôležité najmä teraz, keď sa zdá, že hospodársky tlak krízy ustupuje, no nezamestnanosť a chudoba aj naďalej rastú. Vieme, že to bude mať dlhodobé sociálne aj politické následky. Vo svete ide nezamestnanosť a chudoba ruka v ruke s extrémizmom, ktorý takisto predstavuje dlhodobú hrozbu.
<P>
Je dôležité, aby ministri zamestnanosti a sociálnych vecí vypracovali odvetvové politiky, ktoré môžu napraviť stav zamestnanosti a znížiť chudobu. Dovoľte mi uviesť konkrétny príklad, ktorý bol spomenutý na samite skupiny G20, a to nástroj mikrofinancovania, ktorý zvyšuje nielen sociálnu súdržnosť, ale aj sebestačnosť, a môže byť aj z tohto dôvodu dôležitým. Je však poľutovaniahodné, že Parlament nedokáže prijať stanovisko a predložiť ho na schôdzi krajín skupiny G20, ale vysiela len naše ústne odkazy. Napriek tomu som presvedčená, že aj to je viac ako čokoľvek, čo sme podnikli v minulosti.
<SPEAKER ID="281" NAME="Elizabeth Lynne" AFFILIATION="ALDE">
Vážená pani predsedajúca, všetci hovoríme, že finančná kríza veľmi silno zasiahla bežných ľudí.
<P>
Preto musíme zabezpečiť, aby schôdza ministrov zamestnanosti krajín skupiny G20, ktorá, ako sa už spomenulo, je zvolaná po prvýkrát, priniesla pozitívne výsledky. Dúfam len, že tieto pozitívne výsledky prinesie. Som rada, že sa nebudú sústreďovať len na finančný sektor, ale budú sa zaoberať aj sociálnym dosahom na ľudí.
<P>
Vieme, že v mnohých krajinách na svete je rekordná nezamestnanosť. Musíme sa zaoberať skutočným spôsobom, ako ľudí zamestnať, a to na reálnych pracovných miestach. Napríklad programy odbornej prípravy by mali byť primerané, aby skutočne pokryli súčasné potreby. Mali by sme sa zaoberať identifikovaním najlepších postupov krajín, ktoré už zaviedli rôzne opatrenia, a pokúsiť sa zaviesť ich v ďalších krajinách s cieľom pomôcť tým, ktorí sa nachádzajú úplne na okraji spoločnosti. V týchto krajinách sa už vykonala práca, tak prečo sa od nich nepodučíme?
<P>
Musíme zabezpečiť, aby sa dohovory MOP skutočne uplatňovali. Musíme zabezpečiť uplatňovanie Dohovoru OSN o právach osôb so zdravotným postihnutím. Musíme zabezpečiť, aby v budúcnosti boli chránení tí, ktorí momentálne chránení nie sú.
<SPEAKER ID="282" NAME="Thomas Händel" AFFILIATION="GUE/NGL">
(DE) Vážená pani predsedajúca, pán komisár, dámy a páni, samit krajín skupiny G20 v Pittsburghu poskytol dobrý model. Požadoval plány hospodárskej obnovy na podporu dôstojnej práce, ktoré prispejú k bezpečnosti a vytváraniu pracovných miest, a dal prioritu rastu zamestnanosti.
<P>
Preto európskych ministrov práce žiadam o vyvíjanie tlaku na členov skupiny G20, aby sa po prvé nevzdávali svojich hospodárskych balíkov, ale aby ešte intenzívnejšie a vo väčšej miere pracovali na vytváraní pracovných miest; po druhé, aby pracovali na zabezpečení finančne bezpečnej krátkodobej práce s cieľom zabrániť strate pracovných miest; po tretie, aby podporovali verejné investície na vytváranie pracovných miest a trvalo udržateľného ekologického rastu, a po štvrté, aby posilnili a rozšírili opatrenia sociálneho zabezpečenia, ktoré umožnia prístup k týmto opatreniam. To tiež zaistí kúpnu silu a zamestnanosť v rámci vnútorného trhu a pomôže v boji proti chudobe. Spolupráca so sociálnymi partnermi je pre európskych ministrov práce očividne veľmi dôležitá na to, aby posilnili sociálny dialóg v ešte väčšom rozsahu, aký si želá pán komisár.
<SPEAKER ID="283" NAME="Sylvana Rapti" AFFILIATION="S&amp;D">
(EL) Vážená pani predsedajúca, Komisia, schôdza vo Washingtone dňa 20. apríla bude premiérou: po prvýkrát sa uskutoční konferencia ministrov zamestnanosti z 20 najbohatších oblastí na zemi. Hlas Európy tam musí znieť dôrazne a presvedčivo. V nasledujúcich troch rokoch v Európe hrozí strata 4,5 milióna pracovných miest, a to ovplyvní rast, poškodí sociálnu súdržnosť a spôsobí sociálny nepokoj.
<P>
Vytváranie pracovných miest musí byť pre Európu prioritou. Naliehavo treba stanoviť realistické, špecifické a merateľné ciele, ktoré budú dlhodobé a okamžité. Naliehavo musíme zabezpečiť dôstojnú prácu pre občanov Európy. Naliehavo musíme zabezpečiť zamestnanosť a práva na dôchodok pre pracovníkov.
<P>
Takmer sme zabudli na to, čo je zjavné, a to, že práca je pákou rastu. Myslím si, že konečne musíme pochopiť, že ak nebudeme mať stále na pamäti parameter zamestnanosti, nemôžeme hovoriť o hospodárskej politike.
<P>
Chcela by som skončiť konštatovaním, že v opačnom prípade nebudeme hovoriť o Rade ministrov pre zamestnanosť, ale o Rade ministrov pre nezamestnanosť.
<SPEAKER ID="284" NAME="Patrick Le Hyaric" AFFILIATION="GUE/NGL">
(FR) Vážená pani predsedajúca, podľa môjho názoru nenájdeme trvalé riešenie nezamestnanosti a nedostatočného využívania pracovnej sily, ak nezmeníme súčasný prístup, ktorý uprednostňuje kapitál nad prácou, a nezavedieme novú formu rozdelenia bohatstva, ktorá zahŕňa nárast miezd, úrovní sociálnej ochrany a minimálnych dávok. Práve to je spôsob na vytvorenie podmienok na trvalo udržateľnú obnovu, ktorá poskytuje dostatok pracovných miest. Sociálny pokrok je základnou podmienkou ukončenia hospodárskej krízy a nie naopak.
<P>
Skupina G20 by mala podnietiť mobilizáciu medzinárodného bankového sektora v prospech selektívneho úveru, ktorý by pomohol v oblasti zamestnanosti, investícií na vytváranie pracovných miest a iniciátorom nového hospodárstva šetrného k životnému prostrediu.
<P>
Zároveň by sa mali zdaňovať špekulatívne kapitálové toky, aby mohli byť presmerované na boj proti chudobe.
<P>
Navrhujem, aby sme preskúmali a otestovali systém sociálneho zabezpečenia pre pracovné miesta budúcnosti zameraný na odbornú prípravu a zároveň rozvíjali verejný prieskum, ktorý je mimoriadne dôležitý pre nové trvalé a udržateľné hospodárstvo.
<SPEAKER ID="286" NAME="Silvia-Adriana Ţicău" AFFILIATION="S&amp;D">
(RO) Vedúci predstavitelia krajín skupiny G20 stanovili v septembri 2009 v Pittsburghu, že hlavnou prioritou plánov hospodárskej obnovy musí byť zachovanie existujúcich pracovných miest a vytváranie nových.
<P>
Napriek tomu, že Medzinárodný menový fond predpovedá 3 % hospodársky rast, prognózy organizácií OECD a MOP naznačujú, že miera nezamestnanosti bude naďalej rýchlo rásť až do prvej polovice roku 2011.
<P>
Hospodárska a finančná kríza výrazne zasiahla európske spoločnosti, nehovoriac o tom, že v konečnom dôsledku zasiahla aj rozpočty členských štátov.
<P>
Ministri práce a sociálnych vecí skupiny G20 by mali požiadať o rozšírenie podpory poskytovanej spoločnostiam v núdzi, až kým miera nezamestnanosti nezačne opäť klesať.
<P>
Okrem toho som presvedčená, že títo ministri musia nájsť opatrenia na podporu štátnych zamestnancov, ako aj zamestnancov platených z verejných finančných zdrojov, ako sú učitelia a lekári, ktorí prichádzajú o prácu z dôvodu zníženia rozpočtov vyčlenených pre verejné inštitúcie.
<SPEAKER ID="287" NAME="Zigmantas Balčytis" AFFILIATION="S&amp;D">
(LT) Musíme privítať skutočnosť, že ministri práce a zamestnanosti sa prvýkrát stretnú na úrovni skupiny G20. Na samite vedúcich predstaviteľov krajín skupiny G20 v roku 2009 v Pittsburghu sa vedúci predstavitelia krajín zhodli na tom, že dôraz v rámci národných plánov hospodárskej obnovy by sa mal klásť na zachovanie a vytváranie pracovných miest. Avšak od konania tohto samitu sa situácia na úrovni Európskej únie a na celosvetovej úrovni zhoršila. V niektorých členských štátoch dosiahol počet nezamestnaných, ktorý sa každým dňom zvyšuje, kritickú úroveň a niektoré plány krízového manažmentu národných vlád výrazne zhoršujú situáciu ľudí, keďže znižujú dôchodky a ďalšie dôležité sociálne záruky. Malé a stredné podniky sa hromadne zatvárajú. Myslím si, že hlavným zameraním samitu G20 by mala byť dohoda o konkrétnych opatreniach na stabilizáciu miery nezamestnanosti, pretože rozčarovanie a strach ľudí neprispejú k rýchlej hospodárskej obnove našich krajín.
<SPEAKER ID="288" NAME="Vilija Blinkevičiūt" AFFILIATION="S&amp;D">
(LT) V prvom rade rozhodne vítam skutočnosť, že sa na samite krajín skupiny G20 po prvýkrát stretnú ministri práce a zamestnanosti najmocnejších krajín sveta, aby prediskutovali najdôležitejšie problémy, inými slovami, ako predchádzať nezamestnanosti a zvýšiť zamestnanosť. V skutočnosti sa toto stretnutie uskutoční vo veľmi zložitej situácii, keďže v samotnej Európskej únii je nezamestnaných okolo 5,5 milióna mladých ľudí. Počet dlhodobo nezamestnaných takisto neustále stúpa. Tento týždeň sa v našej krajine, v Litve, zaregistrovalo 300 000 nezamestnaných ľudí. Naša krajina také niečo počas dvadsiatich rokov nezávislosti ešte nezažila. Preto je veľmi dôležité, aby sa ministri najmocnejších krajín spojili a stanovili konkrétne opatrenia, ktoré treba prijať, aby ľudia v štátoch EÚ nemali len hocijakú prácu, ale vhodnú, dobrú a dôstojne platenú prácu, ktorou sa uživia a nebudú žiť v chudobe. Preto dúfam, že na tejto schôdzi sa prijmú takéto konkrétne rozhodnutia.
<SPEAKER ID="289" NAME="László Andor">
člen Komisie. - Vážený pán predsedajúci, som rád, že sa dnes uskutočnila diskusia o schôdzi ministrov práce a zamestnanosti vo Washingtone D.C., pretože to nebude jediný samit, na ktorom sa vypočujú hlasy členov Parlamentu v súvislosti s takou dôležitou témou. Čoskoro sa uskutoční ďalší samit, na ktorom by ste tiež mali vyjadriť vaše dnešné stanoviská. Mám na mysli zajtrajší samit v Bruseli, ktorý má príležitosť podporiť program pre Európu v roku 2020 prostredníctvom silného spoločného piliera a základných iniciatív na oživenie zamestnanosti a zníženie chudoby a prostredníctvom vážnych cieľov zahrnutých do tejto stratégie.
<P>
Treba si uvedomiť, akej vážnej kríze čelil svet v posledných dvoch rokoch, a tu nejde len o zhoršujúce sa štatistiky. Plne súhlasím s pani Gönczovou, že by sme si takisto mali uvedomiť politické riziko, teda riziko, ktoré táto kríza predstavuje pre európsku civilizáciu.
<P>
Dúfam, že vedúci predstavitelia, ktorí sa zajtra stretnú, to pochopia a vyvodia z tejto situácie veľmi zodpovedné závery. Bez toho by bolo veľmi ťažké zastupovať európske hodnoty vo svete a bolo by veľmi ťažké dôveryhodne zastupovať záväzok riešiť nezamestnanosť a chudobu v kontexte skupiny G20.
<P>
Schôdza ministrov práce v kontexte skupiny G20 je veľkým krokom vpred. To, či môžeme zapojiť ministrov financií, sa ešte uvidí, je však veľmi dôležité, že sa tento krok vykonal a že sa vytvorila príležitosť na výmenu skúseností a názorov.
<P>
Je pravda, že finančnou krízou sa najskôr zaoberali vlády a fiškálna moc štátov sa nasmerovala na stabilizáciu bankových sektorov. Banky sa rekapitalizovali a finančná stabilita bola prioritnou.
<P>
Teraz musíme dať prioritu vytváraniu pracovných miest. Musíme uprednostniť stratégiu ústupu, ktorá nepoškodí existujúce pracovné miesta a nenaruší schopnosť investovať. Najskôr preto musíme prijať rozhodnutie na vytvorenie finančného poriadku, obnovenie stability a odstránenie tlaku na vlády členských štátov, aby nevykonávali nerozumné škrty, ktoré ovplyvňujú sociálny sektor a zamestnanosť.
<P>
Plne súhlasím s tým, že MOP je základom pre vytváranie noriem MOP a odvolávanie sa na tieto normy má v medzinárodných diskusiách kľúčový význam. Je to pre nás rozumným štandardom pri napredovaní v oblasti zamestnanosti a sociálnych vzťahov.
<P>
Kontext skupiny G20 je veľkou príležitosťou na spojenie sa s diskusiami vonkajšieho sveta, a to nielen s diskusiami o pracovných vzťahoch, ale aj o finančných nariadeniach a o otázkach, ako je napríklad daň z finančných transakcií, o ktorých sa odvážnejšie hovorí v ostatných kútoch sveta a ktoré by si niekedy zaslúžili väčšiu pozornosť aj v Európskej únii.
<P>
Preto som vďačný za pripomienky, ktoré som si vypočul, a za odkazy, ktoré môžem sprostredkovať ostatným partnerom skupiny G20.
<SPEAKER ID="290" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="994" NAME="Ádám Kósa  " LANGUAGE="HU">
Podľa môjho názoru je nevyhnutné uvedomiť si, že súčasné orgány s rozhodovacou právomocou nedržia krok s vývojom vo svete, s hospodárstvom a technikou: čoskoro už aj energetická spoločnosť dokáže plánovať ďalej do budúcnosti ako medzinárodní politickí aktéri. Bohužiaľ, neschopnosť rozoznať túto skutočnosť je zjavná v súčasnej stratégii EÚ 2020. Európska únia by sa mala pozerať ďalej a tiež by mala byť ochotná prinášať obete v záujme udržateľnejšej spoločnosti. Potrebujeme sa vo väčšej miere sústrediť na infraštruktúru a vytváranie pracovných miest ako na rastúcu spotrebu, ktorá sa spolieha na dovoz. Voľný obchod bez podmienok nedôstojne ničí pracovné miesta, poškodzuje životné prostredie, ohrozuje zdravie spotrebiteľa a zvyšuje prekážky dostupnosti, a to len preto, aby zaručil cenu výrobku alebo služby. Nesmieme sa vrátiť späť k extrémom z čias nekontrolovateľného kapitalizmu, do sveta Olivera Twista. V opačnom prípade sa stratégia EÚ 2020 skončí neúspechom, presne tak ako lisabonská stratégia.
