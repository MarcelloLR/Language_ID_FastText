<CHAPTER ID="019">
Výber a povolenie systémov zabezpečujúcich mobilné satelitné služby (MSS) (rozprava) 
<SPEAKER ID="452" NAME="Predsedajúci">
Ďalším bodom je správa pani Hallovej v mene Výboru pre priemysel, výskum a energetiku o výbere a povolení systémov zabezpečujúcich mobilné satelitné služby - C6-0257/2007 -.
<SPEAKER ID="453" NAME="Viviane Reding">
členka Komisie. - Vážený pán predsedajúci, chcela by som najprv poďakovať Parlamentu za to, že sa naliehavo zaoberal návrhom Komisie a viem, že to vôbec nie ľahké. Parlament urobil viac ako nemožné, aby sme sa sem dostali až sem a urobil to dobre.
<P>
Mobilné satelitné služby predstavujú sektor s veľkým potenciálom pre Európu, ktorého aplikácie siahajú od vysokorýchlostného prístupu na internet, cez mobilné vysielanie, až k tiesňovým službám.
<P>
Rozvoj konkurenčného vnútorného trhu pre mobilné satelitné služby vytvorí významné úspory zo zvýšenej výroby a efektívnejšie využívanie spektra, a to všetko na prospech podnikov a spotrebiteľov v celej Európe. Rozhodujúce je však časové hľadisko, ak nechceme stratiť súčasnú príležitosť pre mobilné satelitné systémy.
<P>
Táto iniciatíva zavádza celoeurópske záväzné výberové konanie na výber prevádzkovateľov mobilných satelitných systémov a z viacerých hľadísk je skutočne veľmi inovačná. Preto som veľmi vďačná za vynaložené úsilie spravodajkyni pani Hallovej a za úsilie, ktoré vynaložili všetci ostatní kolegovia v Európskom parlamente na podporenie zhody v Parlamente a v Rade vo veľmi krátkom čase.
<P>
V správe je veľký počet pozmeňujúcich a doplňujúcich návrhov zameraných na zahrnutie podrobných informácií do legislatívneho rozhodnutia, ktorých riešenie sa pôvodne plánovalo v priebehu výberového konania. Patrí medzi ne podrobný opis výberových kritérií, príslušné váhy týchto kritérií, dĺžka trvania povolenia vydaného príslušnými vnútroštátnymi orgánmi atď.
<P>
Legislatívne texty spravidla také podrobné nebývajú. Komisia je však pripravená prijať pozmeňujúce a doplňujúce návrhy Parlamentu. Tieto pozmeňujúce a doplňujúce návrhy samozrejme prispejú k zvýšeniu úrovne transparentnosti a okrem toho hlavné prvky návrhu, najmä konkurenčný charakter výberového mechanizmu, základná štruktúra výberového konania a významné etapy a kritériá výberu zostali väčšinou nezmenené.
<P>
Napriek týmto ďalším podrobnostiam Parlament a Rada požiadali pre viacero krokov pri realizácii výberového programu o osobitné komitologické postupy.
<P>
Musím povedať, že tieto postupy, ktoré môžu byť regulačné alebo s kontrolu sú menej pružné a časovo náročnejšie, ako postupy, ktoré navrhla Komisia. I keď je Komisia pripravená reagovať pružne a prijať tieto pozmeňujúce a doplňujúce návrhy, malo by byť tiež jasné, že to môže mať vplyv na celkový časový rozvrh výberového konania. To je rozhodujúce, a preto skutočne vyzývam všetky strany zapojené do realizácie, aby prejavili pružnosť pri praktických opatreniach, ktoré budú potrebné, aby sa výber prevádzkovateľov mobilných satelitných systémov priviedol čo najskôr do úspešného konca.
<P>
V tomto zmysle žiadam tiež Radu, aby vynaložila všetko potrebné úsilie na uzavretie dohody pred júnovou radou TELCO, aby sa mohlo prijať rozhodnutie. Viem, že naši odborníci v oblasti práva v Komisii , Parlamente a najmä v Rade musia teraz urobiť veľa práce.
<P>
Na záver, pozmeňujúce a doplňujúce návrhy, ktoré predložila pani Hallová je Komisia schopná podporiť. Návrhy zodpovedajú kompromisnému textu slovinského predsedníctva a pripravujú cestu prvému čítaniu.
<P>
Som presvedčená, že tento rozumný kompromis si získa širokú podporu Parlamentu.
<SPEAKER ID="454" NAME="Fiona Hall">
spravodajkyňa. - Vážený pán predsedajúci, chcem začať poďakovaním všetkým, ktorí pracovali na rozhodnutí o mobilných satelitných službách. Nehovorím to iba ako obvyklú zdvorilosť, ale pretože vďaka veľkej podpore parlamentných kolegov a pomoci Komisie pri dodaní doplňujúceho textu prišlo rozhodnutie v tomto týždni do pléna ako dohoda v prvom čítaní. Chcela by som sa tiež vrúcne poďakovať slovinskému predsedníctvu, ktoré zdieľa odhodlanie Parlamentu dosiahnuť skorú dohodu v záujme európskej konkurencieschopnosti.
<P>
Vo februári 2007 sa členské štáty dohodli, že uvoľnia rádiové frekvenčné spektrum v pásme 2 GHz, aby sa zaistil harmonizovaný prístup k mobilným satelitným službám, zabránilo rušeniu a fragmentácii na vnútornom trhu a otvorila sa možnosť globálnej konkurencieschopnosti európskej technológie MSS. Účelom dnešného rozhodnutia o MSS je výber a udelenie povolenia prevádzkovateľom týchto celoeurópskych mobilných satelitných služieb.
<P>
Rozdiely, ktoré bolo potrebné v diskusii a v rokovaniach o tomto rozhodnutí prekonať boli skôr inštitucionálne a geografické než politické. Po prvé, poslanci Parlamentu mali obavy, že v predbežnom návrhu Komisie boli niektoré prvky výberu a udeľovania povolení, ktoré mali viac politický než čisto technický charakter, a preto nebolo vhodné použiť pri rozhodovaní o týchto podrobnostiach komitológiu. Poslanci Parlamentu a ministri členských štátov z okrajových oblastí EÚ boli veľmi znepokojení, že výberové kritériá by mohli uprednostňovať iba tých prevádzkovateľov, ktorí by mohli poskytovať služby pokrývajúce stred Európy.
<P>
Poslanci Parlamentu vyjadrili tiež obavy, že výberové kritériá neodzrkadľujú často uvádzaný záväzok Parlamentu v oblasti poskytovania služieb verejného záujmu a začlenenia vidieckych a menej rozvinutých regiónov. Tieto problémy sa vyriešili doplnením textu podrobným a prehľadným znením o dôležitosti, ktorú treba prikladať geografickému pokrytiu, službám verejnej bezpečnosti a ochrany a rozsahu služieb poskytovaných spotrebiteľom vo vidieckych a vzdialených oblastiach.
<P>
Dôležitý bol najmä kompromis, ktorý sa dosiahol pred hlasovaním vo Výbore pre priemysel, výskum a energetiku, ktorým sa ustanovuje, že všetci žiadatelia sa musia zaviazať, že budú poskytovať služby pokrývajúce minimálne 50 % obyvateľstva a najmenej 60 % celkovej rozlohy územia každého členského štátu. Aj keď sa tým nedosahuje 100 % pokrytie, ktoré, ako viem, uprednostňovali niektorí kolegovia, myslím si, že v rámci daných technických a hospodárskych obmedzení priemyslu to ponúka realistický kompromis. Členské štáty si navyše ponechávajú právo využívať frekvenčné spektrum, v prípade keď leží mimo oblasti mobilnej satelitnej služby na iné účely a počas veľkých katastrof môžu členské štáty využívať mobilné satelitné systémy na tiesňové služby.
<P>
Na záver, domnievam sa, že sme dosiahli veľmi dobrú a rýchlu dohodu, z ktorej budú mať prospech občania aj priemysel. Verím, že záverečné podpisy sa môžu podpísať v júni, aby sa umožnilo uverejnenie prvej výzvy na podávanie žiadostí ešte pred letom a dúfam, že nabudúce, keď sa členské štáty a Komisia rozhodnú, že potrebujú celoeurópsku službu v určitom frekvenčnom pásme, budú sa na rozhodnutie o MSS pozerať ako na vzor postupu, ako sa dá dosiahnuť rýchla dohoda zapojením Parlamentu do vypracovania podrobností textu.
<SPEAKER ID="455" NAME="Ruth Hieronymi">
spravodajkyňa Výboru pre kultúru a vzdelávanie požiadaného o stanovisko. - (DE) Vážený pán predsedajúci, chcela by som tiež najprv poďakovať pani Hallovej za jej ambiciózne úsilie o dosiahnutie včasného výsledku pri tejto zložitej správe. Ona to dokázala!
<P>
Správa bola ťažká, pretože pred revíziou balíčka reforiem telekomunikácií musela stanoviť pravidlá pre špeciálny prípad celoeurópskych mobilných satelitných služieb. Je to zásluha Parlamentu a najmä zásluha spravodajkyne, že sme dokázali nájsť spôsoby na vytvorenie týchto predbežných pravidiel, ktoré napriek tomu vytvárajú dostatočný stupeň transparentnosti a skutočne spájajú výnimočné rozhodnutia s výnimočnými okolnosťami.
<P>
Preto som tomu veľmi rada a v mene Výboru pre kultúru a vzdelávania môžem povedať, že dosiahnutý výsledok podporujeme, pretože obsahuje tri body, ktoré sú podľa názoru nášho výboru dôležité: po prvé, rozhodnutie rešpektuje právomoc členských štátov rozhodovať o spôsobe prideľovania frekvencií. Po druhé, rozhodnutie je tiež spojené so smernicou o audiovizuálnych mediálnych službách, a po tretie posilní to tiež pluralitu médií a kultúrnu rozmanitosť v rámci týchto služieb.
<P>
Teraz už môžeme iba dúfať, že sa splní naše želanie, aby táto práca bola tiež užitočná a že naozaj budeme mať celoeurópske mobilné satelitné služby, ako očakávame podľa tohto rozhodnutia.
<SPEAKER ID="456" NAME="Jean-Pierre Audy" LANGUAGE="FR">
Vážený pán predsedajúci, pani komisárka, dámy a páni, mojimi prvými slovami bude blahoželanie kolegyni, pani Hallovej, spravodajkyni v tejto zložitej záležitosti za jej ochotu spolupracovať so spravodajcami z politických skupín. Toto blahoželanie patrí aj mojej vynikajúcej kolegyni, pani Nieblerovej, predsedníčke Výboru pre priemysel, výskum a energetiku, zodpovednému výboru, ktorý urobil vynikajúcu prácu.
<P>
Navrhovaný kompromis je prijateľný. Je ovocím dlhých diskusií, ktoré sme mali so slovinským predsedníctvom, ktorému blahoželám ku kvalitnej práci, ktorá by nám mala umožniť dosiahnuť dohodu v prvom čítaní, aby sa mohli urýchlene poskytovať mobilné satelitné služby.
<P>
Pani komisárka, táto záležitosť je veľkým európskym úspechom a je dobre urobená, pretože v budúcnosti sa systémy poskytujúce mobilné satelitné služby, ako je vysokorýchlostný prenos údajov alebo mobilná televízia budú vyberať na európskej úrovni. Je to dôkaz účinnosti, lepšej hospodárnosti a výhod Spoločenstva.
<P>
Uvedomujeme si kompromis. Prešli sme dlhú cestu a vítame skutočnosť, že Komisia akceptovala nárast služieb poskytovaných občanom, pretože každý systém musí na začiatku pokryť 60 % územia Únie a najneskôr po siedmych rokoch od začiatku celé územie. Teší ma, že hlavné kritérium na požadované pokrytie bolo územie a nie oba obyvateľstvo, čo znamená, že služba sa bude poskytovať aj našim vidieckym a odľahlým oblastiam. Záleží mi na tom, pretože pochádzam z vidieckej oblasti a trvalo dlhý čas, a ešte stále trvá dlho, kým sa začnú využívať výhody technologických infraštruktúr, ktoré majú veľké mestské oblasti a súvisí to s rovnakými príležitosťami pre občanov, nech sa nachádzajú kdekoľvek na území Európskej únie.
<P>
Po prijatí textu Parlamentom a schválení textu Radou, žiadam Komisiu, aby urobila všetko na rýchle vytvorenie mobilných satelitných služieb za rozumné ceny, ktoré sa musia monitorovať. Tieto služby sú veľkými finančnými a technologickými výzvami, znamenajú však, že Európa má príležitosť zabezpečiť si pokročilý sektor v oblasti satelitných služieb.
<P>
A nakoniec, dúfam, že odvaha a brilantnosť našich európskych výrobcov im umožní podriadiť sa tomuto politickému kompromisu a opäť dokázať obrovskú schopnosť technologického prispôsobenia.
<SPEAKER ID="457" NAME="Catherine Trautmann" LANGUAGE="FR">
Vážený pán predsedajúci, pani komisárka, dámy a páni, napokon sme sa dostali k predvečeru hlasovania v Parlamente o pásme S, ktoré prevádzkovatelia a väčšina členských štátov tak veľmi očakávali. Registrujeme záujem o tieto frekvencie, ktoré sa doposiaľ nepoužívali a dnes sa uznáva ich schopnosť prenášať mobilnú televíziu, údaje alebo tiesňové služby a Parlament to vyjadril svojim osobitným záväzkom.
<P>
Je pravda, že táto metóda nemôže byť optimálna. Pri tomto trochu "impresionistickom" prístupe, ktorý spočíval vo vytvorení plánu využívania rádiového spektra krátkymi ťahmi štetca sa prejavilo niekoľko obmedzení. Budeme sa to snažiť napraviť pri preskúmaní balíčka reforiem telekomunikácií. Konečný výsledok, ktorý sa dosiahol vo veci mobilných satelitných služieb v podstate ponúka rovnováhu medzi politickou ambíciou a hospodárskou uskutočniteľnosťou. Parlament trval najmä na miere geografického pokrytia, aby sa zabránilo riziku digitálnej priepasti medzi členskými štátmi a tiež v nich. Zvažovanie kritérií pre "súťaž krásy" je pravdivým odrazom príslušnej váhy záujmu Parlamentu a európskych občanov najmä vo vzťahu k službám vo verejnom záujme.
<P>
Napokon, možnosť zabavenia pridelených frekvencií v prípade katastrofy je v súlade so súčasnými diskusiami v rámci Medzinárodnej telekomunikačnej únie (ITU), kde sa príspevok telekomunikácií pri ochrane ľudského života skúmal minulý rok na svetovej konferencii.
<P>
Ako tieňová spravodajkyňa za skupinu socialistov musím vyzdvihnúť priateľskú spoluprácu s našou spravodajkyňou, pani Hallovou a jej absolútne odhodlanie. Za efektívny prínos chválim tiež slovinské predsedníctvo. Dostalo krst ohňom, keď bolo postavené pred skutočne citlivú otázku.
<P>
Napokon chcem pochváliť ochotu našej pani komisárky, pani Redingovej, technickej spolupráci medzi útvarmi Komisie, sekretariátu Výboru pre priemysel, výskum a energetiku a právnym a jazykovým expertom dvoch spoločných zákonodarcov, ktorí nám umožnili vytvoriť kvalitný text. Som tiež šťastná, že som predsedala dvom trialógom, ktoré pomohli objasniť body, ktoré bolo potrebné prediskutovať a vyriešiť.
<P>
Vzhľadom na krátke časové rozpätie v súvislosti so satelitným programom a hospodárske a priemyselné záujmy bol Parlament pri finalizovaní dohody s Radou zmierlivý. Je potrebné urobiť značné a riskantné finančné investície a všetci chceme, aby to malo úspech. Preto končím tento príhovor výzvou predsedníctvu a Komisii, aby sa zaviazali, že budú rešpektovať časový plán na prijatie textu a uverejnenie výzvy na kandidátov ešte pred letom.
<SPEAKER ID="458" NAME="Jaromír Kohlíček">
v mene skupiny GUE/NGL. - (CS) Vážený pán predsedajúci, dámy a páni, Európska únia je v súčasnosti jedným z kľúčových partnerov pri využívaní kozmického priestoru. Dostatočným dôkazom je ambiciózny plán na vypustenie satelitného systému pre satelitný navigačný systém Galileo. Všetky satelitné systémy by mali na komunikáciu používať rovnaké rádiové frekvenčné spektrum od 1980 MHz do 2010 MHz a od 2170 MHz do 2200 MHz. Preto má zmysel, že toto uznesenie sa pokúša zjednotiť roztrieštené predpisy jednotlivých krajín do jednotného rámca a stanoviť jednotnú pracovnú metodiku prideľovania komunikačných frekvencií. Pre daný satelit by frekvencie mali byť rovnaké pre všetky členské štáty EÚ. Malo by sa tým odstrániť škodlivé rušenie a súčasne umožniť jednotný rozvoj tejto časti sektora, konkrétne satelitnej komunikácie. Ak vezmeme do úvahy, že táto oblasť satelitnej komunikácie Európskej únie v súčasnosti pokrýva 40 % svetového trhu, jasne vidíme, že spoločná nediskriminačná politika môže významne posilniť dôležitú úlohu Únie v tomto sektore.
<P>
Podľa nášho názoru navrhované riešenie povedie k omnoho lepšiemu rozvoju technických a hospodárskych komunikačných prvkov. Súčasné vnútroštátne administratívne prekážky môže prekonať iba spoločné riešenie všetkých 27 štátov. Tento sektor ponúka príležitosti pre kvalifikovanú prácu, a preto je potrebné tento sektor podporiť. Toto uznesenie podporuje celá skupina GUE/NGL.
<SPEAKER ID="459" NAME="Nikolaos Vakalis" AFFILIATION="PPE-DE">
(EL) Vážený pán predsedajúci, dámy a páni, dovoľte mi na začiatku povedať, že som hrdý na prácu, ktorú robíme v Európskom parlamente v rámci rozpravy o tejto správe.
<P>
Nie je to iba záležitosť nových technológií. Hovoríme o dôležitej úlohe, ktorú zohráva celá oblasť nových technologických aplikácií pri posilnení spoločenskej, hospodárskej a územnej súdržnosti EÚ a pri transformácii tradičného hospodárstva na znalostné hospodárstvo.
<P>
Dámy a páni, dnes dávame európskym občanom správu, že do siedmych rokov po zavedení mobilných satelitných systémov (MSS) bude môcť každý posledný obyvateľ najvzdialenejšej dediny v Únii využívať mobilné satelitné a pozemné služby. Znamená to veľmi rýchle internetové pripojenie, mobilnú televíziu, satelitný telefón a predovšetkým štátnu ochranu a pomoc v prípade prírodných katastrof.
<P>
Vo Výbore pre priemysel, výskum a energetiku sme tvrdo bojovali, aby z týchto služieb neboli vyradené žiadne regióny. Ak by sa to stalo, zväčšila by sa digitálna priepasť medzi veľkomestskými centrami a odľahlými regiónmi v každom členskom štáte a všeobecne medzi rôznymi regiónmi EÚ.
<P>
Na záver úprimne blahoželám a ďakujem spravodajkyni pani Hallovej a tieňovým spravodajcom za kampaň, ktorú vybojovali v Parlamente a s Radou, aby zabezpečili zaradenie týchto veľmi dôležitých požiadaviek do konečného legislatívneho textu, o ktorom budeme zajtra hlasovať.
<SPEAKER ID="460" NAME="Atanas Paparizov" AFFILIATION="PSE">
(BG) Vážený pán predsedajúci, chcel by som pochváliť spravodajkyňu, pani Hallovú za jej úsilie zabezpečiť, aby všetci občania EÚ zo všetkých členských štátov mali prístup k mobilným satelitným službám.
<P>
Vďaka úsiliu tohto Parlamentu má kritérium celoeurópskeho pokrytia najvyššiu váhu. Medzi ďalšími kritériami bude tiež, či systémy ponúkané prevádzkovateľmi poskytujú služby v najodľahlejších a riedko osídlených oblastiach, alebo iné služby všeobecného záujmu, ako je civilná ochrana a pomoc pri zmierňovaní následkov katastrof.
<P>
Toto uznesenie je základom na vytvorenie reálnych príležitostí pre používateľov individuálnych alebo podnikových služieb z krajín, ako je moja vlasť, Bulharská republika, ktoré sa nenachádzajú centrálnej časti územia EÚ, aby mali prístup k celoeurópskym mobilným satelitným službám vrátane prístupu k širokopásmovému internetu, mobilným multimediálnym aplikáciám, službám súvisiacim s civilnou ochranou v prípade prírodných alebo priemyselných katastrof, a samozrejme to pomáha zvýšiť konkurencieschopnosť krajín ležiacich v okrajových oblastiach Európskej únie.
<SPEAKER ID="461" NAME="Anni Podimata" AFFILIATION="PSE">
(EL) Vážený pán predsedajúci, pani komisárka, aj keď rádiové frekvenčné spektrum je verejný statok, samotné trhové sily nemôžu zabezpečiť svet komunikácie pre každého. Je potrebný dvojitý prístup politický a prístup hospodárskych záujmov spotrebiteľa. Pri prideľovaní frekvenčného spektra sa musíme zameriavať na jeho spoločenskú, kultúrnu a hospodársku úlohu a nie iba na zvýšenie príjmu poskytovateľov MSS alebo vládnych príjmov.
<P>
Pani komisárka, priznám sa, že najprv som bola sklamaná kritériami na výber poskytovateľov MSS a najmä, vzhľadom na celoeurópske pokrytie a celoeurópske poskytovanie satelitných služieb malým, 60 % geografickým pokrytím Únie. V krajinách, ako je Grécko, ktoré majú veľa horských oblastí a ostrovov je problematické investovať všade do sietí na báze optických vlákien, a to je dôvod, prečo poskytovanie MSS získava na dôležitosti. MSS umožňuje zabezpečiť kompletné pokrytie všetkých členských štátov. To uľahčí životaschopný hospodársky rozvoj v súlade s cieľmi reformovanej lisabonskej stratégie.
<P>
Chcela by som poďakovať spravodajkyni, pani Hallovej a tieňovej spravodajkyni z mojej skupiny, pani Trautmannovej. Vďaka ich prispeniu a účinnej spolupráci s Radou, sme sa dopracovali k výrazne lepšiemu návrhu uznesenia.
<SPEAKER ID="462" NAME="Zdzisław Kazimierz Chmielewski" AFFILIATION="PPE-DE">
(PL) Vážený pán predsedajúci, cieľom rozhodnutia Európskej komisie, ktoré Parlament hodnotí je predložiť harmonizované zásady na prístup k mobilným satelitným službám vo všetkých členských štátoch. Potreba riešení na úrovni Spoločenstva je samozrejme oprávnená cezhraničným charakterom satelitných komunikácií. Nesmieme však zabúdať na osobitný význam tohto riešenia, a preto musíme venovať náležitú pozornosť ďalšiemu postupu. Musíme venovať osobitnú pozornosť tomu, že príslušné frekvenčné pásma tvoria citeľný doplnok pozemných mobilných komunikačných sietí, hlavne v oblastiach ohrozených javom známym ako digitálna priepasť. Nesmieme jednoducho dovoliť nadmerné roztrieštenie využívania tejto časti frekvenčného spektra a čo je horšie, premrhať očakávané hospodárske výhody.
<SPEAKER ID="463" NAME="Viviane Reding" LANGUAGE="FR">
Ďakujem, vážený pán predsedajúci, ďakujem Parlamentu a ďakujem jeho spravodajkyni, pani Hallovej. Myslím si, že sa zaslúžili o satelitný sektor, ako o hospodárske odvetvie, predovšetkým však prospeli európskym občanom, ktorí budú využívať výhody mobilných satelitných služieb: telefón, internet, televíziu a tiež bezpečnostné služby, najmä v prípade katastrofy. Preto tu máme službu, ktorá bude pre našu veľkú Európu veľmi dôležitá.
<P>
Komisia sa medzitým bude usilovať, aby čo najskôr publikovala výzvu kandidátom a čo najskôr znamená pred koncom leta.
<P>
Preto žiadam Radu, aby konala rýchlo, veľmi rýchlo, aby sa ministri mohli rozhodnúť do júna, aby sme potom mohli všetko zaviesť do praxe, aby rozhodnutia, ktoré zajtra prijme Európsky parlament a musím povedať, že dych vyrážajúcim tempom, sa mohli uplatniť v praxi v záujme nášho priemyslu a našich občanov.
<P>
Ďakujem vám za túto príkladnú prácu!
<SPEAKER ID="464" NAME="Fiona Hall">
spravodajkyňa. - Vážený pán predsedajúci, naozaj sa to veľmi dobre počúvalo, keď pani komisárka hovorila, že Komisia je pevne rozhodnutá pohnúť sa v tejto záležitosti dopredu ešte pred letom. To by boli veľmi vítané správy pre občanov aj pre samotný priemysel.
<P>
Ďalej by som chcela jednoducho poďakovať všetkým za pripomienky v tejto rozprave a povedať ešte raz, že by to nebolo možné bez vynikajúcej úrovne spolupráce všetkých, ktorí sa zúčastnili na rokovaniach o tomto rozhodnutí.
<SPEAKER ID="465" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
