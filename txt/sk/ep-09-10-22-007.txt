<CHAPTER ID="007">
Sacharovova cena 2009 (oznámenie laureáta)
<SPEAKER ID="072" NAME="Predseda">
Rád by som na úvod povedal niekoľko dôležitých informácií o Sacharovovej cene za rok 2009. Na dnešnej konferencii predsedov Európskeho parlamentu sa rozhodlo o udelení Sacharovovej ceny za rok 2009 Olegovi Orlovovi, Sergejovi Kovaľovovi a Ľudmile Alexejevovej z organizácie Memorial a všetkým obrancom ľudských práv v Rusku, ktorých zastrešuje. Tohtoročnú cenu sme udelili organizácii Memorial. Úprimne dúfame, že touto činnosťou prispejeme k ukončeniu strachu, neistoty a násilia voči obrancom ľudských práv v Ruskej federácii.
<P>
Taktiež dúfame, že posunieme náš odkaz, že aktivisti občianskej spoločnosti musia byť všade slobodní, aby využívali najzákladnejšie práva slobody myslenia a slobody prejavu. Musíme byť slobodní, aby sme mohli ísť za svojimi myšlienkami, pretože to je základ toho, ako sa dostať k pravde.
<P>
Dovoľte mi podeliť sa s vami o veľké zadosťučinenie, ktoré pre mňa ako predsedu Európskeho parlamentu, ba čo viac, ako bývalého člena Solidarity, znamená oznámenie laureáta tejto ceny. Aj my sme kedysi mali podobné problémy, akým dnes čelia naši kolegovia a partneri v Ruskej federácii. Som veľmi rád, že pravda a sloboda napokon vždy zvíťazia. Podobne to bolo v mnohých štátoch strednej a východnej Európy. Skutočnosť, že Rusi, ktorí dnes hľadajú pravdu, nemôžu vykonávať svoju činnosť slobodne, je veľkým problémom celej Európy a zároveň aj ich vlastnou osobnou tragédiou. Účelom tejto ceny je, aby sme my členovia Európskeho parlamentu vyjadrili podporu ich aktivitám.
<P>
(potlesk)
<P>
Chcel by som uviesť niekoľko všeobecných informácií: Európsky parlament udeľuje Sacharovovu cenu za slobodu myslenia od roku 1988, teda už 20 rokov, jednotlivcom alebo organizáciám, ktoré významným spôsobom prispeli k boju za ľudské práva a základné hodnoty.
<P>
Dnes by sme si tiež mali pripomenúť všetkých mimoriadnych ľudí, ktorí svojím úsilím a oddanosťou odolávali neľútostnému utláčaniu, prenasledovaniu a exilu. Sú to často "jednoduchí" ľudia, ktorí preukázali mimoriadnu odvahu a oddanosť. Často riskujú veľa, dokonca i vlastný život. Cenu sme už udelili spisovateľom, novinárom, politikom, profesorom, právnikom, organizáciám bojujúcim za slobodu práce a dokonca i združeniam žien bojujúcim proti nedobrovoľnému zmiznutiu. Sloboda myslenia je univerzálnou hodnotou.
<P>
Rád by som využil túto príležitosť a povedal, že dve nominácie, ktoré tento rok nezískali Sacharovovu cenu, veľmi podporujeme a že by sme si ich tiež mali pripomenúť, pretože na nás mimoriadne zapôsobili. Skutočnosť, že sme spomenuli ich mená, a skutočnosť, že sa s nami podieľali na mnohých rozpravách, odzrkadľuje našu veľkú podporu za všetko, čo spravili. Náš obrovský rešpekt a veľké uznanie si rovnako ako laureát ceny zaslúžia aj nominovaní.
<P>
(potlesk)
<P>
Slávnostné odovzdávanie ceny sa uskutoční v stredu 16. decembra v Štrasburgu.
