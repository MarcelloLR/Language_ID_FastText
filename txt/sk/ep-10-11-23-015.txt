<CHAPTER ID="015">
Program pre nové zručnosti a nové pracovné miesta (rozprava) 
<SPEAKER ID="502" NAME="Predsedajúci">
Ďalším bodom programu je vyhlásenie Komisie o Programe pre nové zručnosti a nové pracovné miesta.
<SPEAKER ID="503" NAME="László Andor">
člen Komisie. - Vážený pán predsedajúci, v Európskej únii je v súčasnosti 23 miliónov nezamestnaných ľudí, čo zodpovedá približne desaťpercentnej miere nezamestnanosti.
<P>
Táto situácia sa vyvinula v dôsledku finančnej a hospodárskej krízy a my musíme čeliť dramatickým následkom, no tento stav neodradil Európsku komisiu od toho, aby v stratégii Európa 2020 predložila ambiciózne zámery, a Európska únia si stanovila ambiciózne ciele, ktoré sa majú splniť v blízkej budúcnosti.
<P>
Máme hlavný cieľ dosiahnuť 75-percentnú mieru zamestnanosti pre mužov aj ženy do roku 2020 a dnes Komisia prijala ďalšiu reprezentatívnu iniciatívu v rámci stratégie Európa 2020. Ide o Program pre nové zručnosti a nové pracovné miesta, ktorý naznačuje, ako plánujeme postupovať smerom k cieľu plnej miery zamestnanosti.
<P>
Program dopĺňa reprezentatívnu iniciatívu Mládež v pohybe, ktorá bola prijatá v septembri. Obe iniciatívy by mali prispieť k dosiahnutiu našich cieľov v oblasti zamestnanosti a vzdelávania do roku 2020. Áno, je pravda, že kríza mala za následok zrušenie miliónov pracovných miest. Áno, čelíme stále väčšej medzinárodnej hospodárskej súťaži, to však nie je ospravedlnením toho, aby sme sa zdráhali prijímať opatrenia.
<P>
Práve naopak, je to výzva konať a formovať našu budúcnosť. Zvýšenie počtu a kvality pracovných miest máme vo svojich rukách. Politika zamestnanosti je vo veľkej miere zodpovednosťou členských štátov, no ako politickí činitelia EÚ musíme my v Komisii spolu s Európskym parlamentom a sociálnymi partnermi prispieť svojím dielom. Každému, kto môže pracovať, musíme umožniť, aby pracoval. Pracovnej sile musíme umožniť vytvárať nové myšlienky a zakladať nové podniky. Musíme zabezpečiť, aby mladšia generácia mohla ťažiť zo sociálneho modelu, ktorý sme vytvorili. Potrebujeme vyššiu kvalitu pracovných miest a lepšie pracovné podmienky pre všetkých zamestnancov. Program pre nové zručnosti a nové pracovné miesta stanovuje postup v štyroch oblastiach, a to fungovanie trhov práce; zručnosti; kvalita pracovných miest a lepšie pracovné podmienky; a vytváranie pracovných miest.
<P>
Program navrhuje 13 konkrétnych opatrení na úrovni EÚ, ktoré sa majú vykonať v partnerstve s vládami, sociálnymi partnermi a občianskou spoločnosťou.
<P>
Ako prvé musíme zabezpečiť lepšie fungovanie našich trhov práce prostredníctvom uskutočnenia pracovných reforiem, ktoré zaručia potrebnú flexibilitu a bezpečnosť. Jedným z ponaučení za posledné dva roky je to, že politiky flexiistoty prispievajú k prekonávaniu krízy.
<P>
Teraz navrhujeme s členskými štátmi a sociálnymi partnermi prediskutovať všetky zložky flexiistoty a spôsob, ako ich zlepšiť, pričom budeme stavať na spoločných zásadách flexiistoty v EÚ.
<P>
Program poukazuje na pružné, no zároveň spoľahlivé zmluvné dojednania, komplexné celoživotné vzdelávanie, aktívne politiky trhu práce a moderné systémy sociálneho zabezpečenia.
<P>
V EÚ existujú vysoko segmentované trhy práce, kde zamestnanci, ktorí majú zmluvy na trvalý pracovný pomer, spolunažívajú a niekedy pracujú bok po boku na tom istom pracovisku a vykonávajú tú istú prácu ako zamestnanci, ktorí pracujú na zmluvu na dobu určitú a pritom majú len málo sociálnych záruk a slabé vyhliadky na stálu prácu.
<P>
Jedným z možných prístupov, ako zlepšiť situáciu a zmierniť existujúce rozdiely, ktorý na diskusiu ponúka dnes prijatý program, by mohlo byť rozšírenie uplatňovania zmluvných dojednaní na dobu neurčitú s dostatočne dlhou skúšobnou dobou a postupným posilňovaním práv na ochranu zamestnania a nadobúdaním lepšieho prístupu k odbornej príprave, celoživotnému vzdelávaniu a profesijnému poradenstvu pre všetkých zamestnancov.
<P>
Časom by to zamestnancom umožnilo získať plné práva, pričom firmy by počas skúšobnej doby disponovali dostatočnou, ale klesajúcou flexibilitou, a odstránili by sa tak spomaľujúce prvky, ktoré zamestnávateľom často bránia v tom, aby prijímali nových zamestnancov na dlhodobý pracovný pomer.
<P>
Po druhé musíme vybaviť ľudí tými správnymi zručnosťami pre pracovné miesta na trhu práce dnes a v budúcnosti. Vieme, že dokonca aj teraz majú niektorí zamestnávatelia problém obsadiť pracovné miesta, pretože nemôžu nájsť ľudí, ktorí by mali tie správne zručnosti.
<P>
Tento problém poukazuje nielen na to, že potrebujeme viac zručností a tie správne zručnosti, ale aj na to, že na trhu práce EÚ pretrváva nesúlad medzi ponukou zručností a potrebami zručností.
<P>
V dohľadnom čase by mohol vzniknúť ešte vážnejší nedostatok pracovníkov, aký pociťujeme dnes; pracovníkov v oblasti informačných a komunikačných technológií, lekárov, sestier, výskumníkov, ako aj ľudí s ekologickými zručnosťami, ktorí nám pomôžu prejsť k ekologickejšiemu hospodárstvu.
<P>
Nové zručnosti a nové pracovné miesta ponúkajú z tohto pohľadu praktický nástroj. Vnesieme väčšiu transparentnosť do potrieb v oblasti zručností a podporíme v nich lepšie zosúladenie, konkrétne prostredníctvom panorámy zručností EÚ, s cieľom pomôcť ľuďom jednoduchšie zistiť najviac potrebné zručnosti v súčasnosti aj v budúcnosti. Pani komisárka Vassiliouová vám o tom bude vedieť povedať viac. Jasné je to, že musíme úzko spolupracovať so všetkými príslušnými zainteresovanými stranami na preklenutí priepasti medzi vzdelávaním a odbornou prípravou na jednej strane a pracovným svetom na strane druhej.
<P>
Po tretie navrhujeme zvýšiť kvalitu pracovných miest a zabezpečiť lepšie pracovné podmienky. EÚ má v tejto oblasti veľmi ambiciózne právne predpisy, ktoré treba teraz preskúmať. Skúsenosti s vykonávaním nám hovoria, kedy a kde je priestor na zlepšenie. Musíme zabezpečiť, aby právne predpisy fungovali lepšie, aby boli v súlade s novými pracovnými modelmi a novou technológiou a aby boli jednoduchšie na pochopenie a uplatňovanie zo strany ľudí a podnikov.
<P>
V praxi navrhujeme preskúmanie smernice o pracovnom čase a vytvorenie legislatívneho návrhu zameraného na zlepšenie uplatňovania smernice o vysielaní pracovníkov. Takisto pripravíme návrhy v oblasti ochrany zdravia a bezpečnosti pri práci.
<P>
Okrem preskúmania právnych predpisov EÚ Program pre nové zručnosti a nové pracovné miesta navrhuje integrovaný prístup, ktorý zahŕňa takzvané nezáväzné nástroje od kódexov správania a odporúčaní až po vykonávacie usmernenia, referenčné porovnávanie a výmenu osvedčených postupov.
<P>
Teším sa na našu diskusiu o týchto záležitostiach a som presvedčený, že spolu s Európskym parlamentom, členskými štátmi a sociálnymi partnermi dokážeme dosiahnuť ich lepšie fungovanie.
<P>
V neposlednom rade potrebujeme vytvoriť viac pracovných miest. Vytváranie pracovných miest je nevyhnutné pre rast, no vzniká tu príliš veľa prekážok. Navrhujeme zlepšiť rámcové podmienky na vytváranie pracovných miest, predovšetkým v rýchlo sa rozvíjajúcich odvetviach a odvetviach náročných na výskum a vývoj, znížením administratívnej záťaže a zdaňovania práce a podporou podnikateľov.
<P>
Okrem toho navrhujeme opatrenia na podporu podnikania a osôb, ktoré začínajú podnikať alebo podnikať nedávno začali.
<P>
V súvislosti s tým nemožno nikdy dostatočne často opakovať význam nového nástroja mikrofinancovania, ktorý jednotlivcom pomáha pri zakladaní vlastných podnikov. V Európskej únii máme množstvo talentu. Zabezpečme, aby tieto myšlienky a inovácie okolo nás viedli k vytváraniu kvalitných pracovných miest.
<P>
Komisia dnes predstavila svoje priority v súvislosti s tým, ako pokročiť v otázke plnej miery zamestnanosti. Programom pre nové zručnosti a nové pracovné miesta môžeme dosiahnuť skutočný rozdiel, ak budeme pracovať všetci spoločne. Vyzývam vás všetkých, aby ste sa zapojili do nášho úsilia dosiahnuť v Európe plnú mieru zamestnanosti.
<SPEAKER ID="504" NAME="Androulla Vassiliou">
členka Komisie. - Vážený pán predsedajúci, veľmi ma teší, že môžem spolu s pánom komisárom Andorom predstaviť túto novú reprezentatívnu iniciatívu Program pre nové zručnosti a nové pracovné miesta. Lepšie vzdelávanie a odborná príprava sú rozhodujúce, ak chceme ľudí vybaviť zručnosťami, ktoré potrebujú, aby si našli prácu, udržali si ju a pripravili sa na pracovné miesta budúcnosti.
<P>
To je dôvod, prečo potrebujeme investovať do ľudí a do ich schopnosti inovovať, zakladať nové podniky a vytvárať nové pracovné miesta. Bez značných a trvalých investícií do vysokej úrovne zručností a vzdelávania budú mať naše hospodárstva problém rýchlo prekonať krízu. Zručnosti sú podstatou stratégie Európa 2020 pre inteligentný, udržateľný a inkluzívny rast. Preto dve reprezentatívne iniciatívy Mládež v pohybe a Program pre nové zručnosti a nové pracovné miesta v sebe zahŕňajú dôležité aspekty vzdelávania a odbornej prípravy, ako aj zamestnanosti.
<P>
Touto iniciatívou chceme dnes vyjadriť to, ako vzdelávanie a odborná príprava môžu prispieť k dosiahnutiu 75 % miery zamestnanosti do roku 2020. Očakáva sa, že do roku 2020 sa počet pracovných miest vyžadujúcich si vysokokvalifikovaných ľudí zvýši o 16 miliónov, kým počet pracovných miest pre nízkokvalifikovaných pracovníkov v tom istom čase klesne približne o 12 miliónov. V Európe je viac ako 80 miliónov dospelých ľudí, ktorých brzdia vážne nedostatky v základných zručnostiach. Naliehavo preto potrebujeme opatrenia najmä v oblasti vzdelávania.
<P>
Po prvé musíme celoživotné vzdelávanie uznať za jeden z kľúčových pilierov stratégií flexiistoty s cieľom zabezpečiť lepšie fungovanie nášho trhu práce, ako spomenul pán komisár Andor. Všetci sa zhodneme v diagnóze. Zručnosti môžu zabezpečiť a zlepšiť prechody na trhu práce, no celoživotné vzdelávanie stále v Európe nie je skutočnosťou. Zvyšovanie úrovne zručností by nemalo byť prepychom vysokokvalifikovaných ľudí. Je nevyhnutnosťou pre všetkých. Nízkokvalifikovaní ľudia majú vo všetkých členských štátoch len veľmi málo možností zapájať sa do nepretržitej odbornej prípravy. To by sa malo zmeniť prostredníctvom spoločného úsilia všetkých partnerov, vlád, zamestnávateľov a občanov.
<P>
Po druhé musíme ľudí vybaviť tými správnymi zručnosťami pre zamestnanie. Európa nepotrebuje len zvýšiť úroveň zručností ľudí začlenených na trhu práce, ale aj zabezpečiť, aby ľudia už od začiatku dostávali správnu kombináciu zručností a aby sa mohli prispôsobiť rýchlo sa meniacej spoločnosti a vyvíjať sa v nej. Po prvé potrebujeme lepšie predvídať zručnosti, ktoré si bude vyžadovať trh práce. V súvislosti s týmto cieľom predstavíme panorámu zručností EÚ, ktorá nám neprezradí len to, aké zručnosti zamestnávatelia vyhľadávajú v súčasnosti, ale aj to, aké zručnosti budú potrebné v budúcnosti. Musíme sa sústrediť na to, aby systémy vzdelávania poskytovali správnu kombináciu zručností, aby sme našich mladých ľudí pripravili na vstup na trh práce a na prispôsobenie sa a prácu v zamestnaniach, ktoré dokonca ešte ani nemusia existovať. Zvláštny dôraz by sme mali klásť na základné zručnosti v čítaní, matematike a prírodných vedách.
<P>
Mimoriadne dôležité je bojovať najmä proti nízkej úrovni dosiahnutého vzdelania a predčasnému ukončeniu školskej dochádzky. To je dôvod, prečo som sa rozhodla v januári zriadiť skupinu odborníkov na vysokej úrovni na zlepšenie gramotnosti. Okrem toho, ak chceme budovať znalostnú spoločnosť, potrebujeme, aby naše deti boli lepšie v oblastiach prírodných vied, matematiky a technológií. Chceme však sústrediť naše úsilie aj na osvojovanie si prierezových zručností, ktoré sú kľúčové pre zamestnateľnosť, napríklad na jazykové schopnosti, digitálnu gramotnosť alebo podnikanie a schopnosť iniciatívy. Domnievam sa, že je rovnako dôležité, aby sme konali s cieľom zabezpečiť rozvoj schopností, ktoré si budú vyžadovať pracovné miesta budúcnosti, napríklad v oblasti obnoviteľnej energie, ekologického stavebníctva, inteligentnej dopravy a elektronickej zdravotnej starostlivosti, aby som vymenovala aspoň niektoré.
<P>
A napokon, dokonca aj v čase krízy a vysokej miery nezamestnanosti niektorí zamestnávatelia hlásia problémy s prijímaním nových zamestnancov. Program preto vyzýva na lepšie prispôsobovanie zručností ľudí pracovným príležitostiam a využívanie potenciálnych pracovných miest v Európe. S týmto cieľom navrhnem európsky pas zručností, ktorý občanom umožní zaznamenávať zručnosti jasným a porovnateľným spôsobom. Bude stavať na obľúbenom preukaze Europass-CV. Moja posledná poznámka je, že ani samotné vzdelanie, ani samotné zamestnanie nemôžu poskytnúť správnu kombináciu zručností.
<P>
Musíme hľadať nové formy spolupráce a partnerstva s poskytovateľmi vzdelávania a odbornej prípravy, podnikmi a ďalšími zúčastnenými stranami vrátane odborových zväzov a verejných služieb zamestnanosti.
<P>
Vážený pán predsedajúci, vážené poslankyne, vážení poslanci, prostredníctvom stratégie Európa 2020 sme si stanovili ciele a ambície. Teraz je čas na pokrok v našich ambíciách a čas stanoviť si stratégiu reformy. Program pre nové zručnosti a nové pracovné miesta objasňuje, akým spôsobom môže Európa prispieť k dosiahnutiu našich cieľov. Cestou z krízy je rozvoj konkurencieschopného znalostného hospodárstva v Európe, ktoré poskytne vyšší počet a vyššiu kvalitu pracovných miest.
<SPEAKER ID="505" NAME="Csaba Őry" LANGUAGE="HU">
Vážený pán predsedajúci, vážení komisári, hoci v súlade s tradíciami Parlamentu máme sklony pristupovať k návrhom s úmyslom pomôcť, ale nie nekriticky, musím sa teraz priznať, že jednoznačne vítam a podporujem práve načrtnuté predstavy. Zvlášť ma teší definícia, ktorú použil pán komisár Andor v spojitosti s plnou mierou zamestnanosti ako cieľom, že každý, kto je schopný a chce pracovať, by mal dostať možnosť a príležitosť pracovať.
<P>
Takisto podporujem štyri hlavné priority: lepšie fungovanie trhov práce, vyššiu kvalitu pracovných miest, účinnejšie politiky na vytváranie pracovných miest a lepšie pracovné podmienky, hoci vidíme, že dosiahnuť ich nebude jednoduché. Súhlasíme s tým, čo sa povedalo o flexiistote, hoci musím povedať, že skutočne je najvyšší čas, aby sme hovorili o podrobnostiach. Tento termín často používame a jeho skutočný význam si vykladáme rôznymi spôsobmi.
<P>
V súlade so základnými zásadami lepších právnych predpisov sa domnievame, že je nevyhnutné reagovať na meniace sa pracovné podmienky. Z tohto dôvodu je oprávnené preskúmať smernicu o pracovnom čase, hoci by som chcel zdôrazniť, že necítime potrebu novej smernice, pokiaľ ide o smernicu o vysielaní pracovníkov, ale sme pripravení diskutovať o jej vykonávaní a o skúsenostiach nadobudnutých v procese jej vykonávania, a ak to bude potrebné, prijať pozmeňujúce a doplňujúce návrhy. Chcel by som však upozorniť na nariadenie o atypických formách práce, ktoré znamená úplne nový vzťah medzi zamestnávateľom a zamestnancom, pokiaľ ide o sociálne zabezpečenie aj ďalšie podmienky. V tejto oblasti zjavne stále existujú mnohé nedostatky.
<P>
Musí sa zvýšiť mobilita a viac pozornosti musíme venovať spolupráci štátnych služieb zamestnanosti. A napokon chcem povedať, pán predsedajúci - vidím, že čas uteká -, že úplne súhlasím s tým, že svojím spôsobom nízka kvalifikácia stojí viac ako kríza. Preto musíme v prospech všetkých zaistiť, aby sme naďalej uvažovali v súvislosti s primeranou a pružnou odbornou prípravou a uznávali možnosť formálnej a neformálnej odbornej prípravy.
<SPEAKER ID="506" NAME="Sylvana Rapti" LANGUAGE="EL">
Vážený pán predsedajúci, vyhlásenia pani komisárky a pána komisára som si vypočula s obrovským potešením. V čase krízy, predovšetkým vážnej krízy, potrebujeme predstavu. Tieto dve vyhlásenia nám ju vytvárajú. Sú ambiciózne. Stanovujú štyri ciele, ktoré podľa môjho názoru bude chcieť podporiť každý európsky občan.
<P>
No akokoľvek pekné sa veci zdajú, stále existuje nejaké "ale". V prvom rade by som chcela spomenúť otázku bezpečnosti. Flexibilita a bezpečnosť musia ísť ruka v ruke a podľa nášho názoru prioritu musí dostať bezpečnosť. Otázka vzdelávania a odbornej prípravy je veľmi základnou otázkou, pretože ako celkom správne povedal pán komisár Andor, nepotrebujeme len nové zručnosti, ale potrebujeme aj staré zručnosti nasmerovať tam, kam chceme. Máme problémy týkajúce sa podnikania. Mladým ľuďom musíme uľahčiť zakladanie vlastných podnikov. Podnikom musíme uľahčiť prijímanie viacej pracovníkov.
<P>
Na záver by som sa chcela zmieniť o veľmi peknej myšlienke pani komisárky Vassiliouovej: o európskom pase zručností. Pri tejto myšlienke sa okamžite vžívam do situácie vyslaných pracovníkov a premýšľam a pýtam sa samej seba: ak mám pas s mimoriadnymi zručnosťami a pochádzam z krajiny A a prídem pracovať do krajiny B, bude tým vyriešená otázka mojej pracovnej zmluvy? Sme na vašej strane, budeme situáciu sledovať a budeme bojovať s vami.
<SPEAKER ID="507" NAME="Marian Harkin">
v mene skupiny ALDE. - Vážený pán predsedajúci, vážení komisári, budem sa venovať len jednej z vašich kľúčových priorít, konkrétne silnejším politikám na podporu vytvárania pracovných miest a dopytu po pracovných silách.
<P>
Podľa tohto dokumentu sa oživenie musí zakladať na raste vytvárania pracovných miest, no od hospodárskej krízy je hospodársky rast v Európe nevyrovnaný a nedostatočný. Ako írska poslankyňa EP si veľmi dobre uvedomujem, ako nám stále hovoria, aby sme zavádzali úsporné opatrenia, a je skutočná obava, že to potlačí akúkoľvek príležitosť na rast.
<P>
Moja otázka teda znie: nebude sa tento Program pre nové zručnosti a nové pracovné miesta vzťahovať na Írsko alebo Grécko či akúkoľvek krajinu, ktorá zavádza tieto prísne úsporné opatrenia? Z čoho bude vychádzať rast a následne, z čoho budú vznikať pracovné miesta?
<P>
Tento dokument obsahuje výborné myšlienky, nepokúšam sa ich znevažovať. Jednou takou kľúčovou myšlienkou je spôsob prepojenia našich investícií, výskumu a vývoja a inovácie so samotným systémom produkcie. Ich prepojenie je absolútnou nevyhnutnosťou.
<P>
Návrhy na zapojenie sociálneho hospodárstva, družstiev, vzájomných spoločností a mikropodnikov do trvalého úsilia poskytnúť pracovné príležitosti na miestnej úrovni sú dobre načasované a skutočne sa domnievam, že mobilizácia na miestnej úrovni a na neziskovom základe môže byť prostredníctvom vzájomných spoločností hnacou silou trvalo udržateľného rozvoja.
<P>
Podpora podnikania umožní samotným občanom stať sa skutočnou súčasťou našej hospodárskej obnovy. Prispôsobovanie zručností ľudí pracovným príležitostiam je rozhodujúce, no mám veľké obavy v mnohých oblastiach, vážení komisári.
<P>
Minulý týždeň som hostila stretnutie v Parlamente o sociálnom začleňovaní a duševných chorobách a istá uhladená dáma z Rakúska sa vyjadrila, že politici musia prestať rozprávať o pracovných miestach a o raste, pretože im nikto neverí. Neviem, ako vami, vážení komisári, ale mnou to otriaslo. Nehovorím, že ide o všeobecne rozšírenú mienku, ale šíri sa, a preto si myslím, že musíme svoje slová premeniť na činy.
<P>
V tejto záležitosti naozaj vznikla naliehavá potreba a musíme začať rozmýšľať nekonvenčne. Povedzte áno ekologickým pracovným miestam aj digitálnym pracovným miestam, ale nezabúdajte na miestne pracovné miesta, a ako som povedala, na podporu neziskového charakteru, no nie ako náhrady, ale ako protiváhy modelu zameraného na zisk, ktorý práve teraz ohrozuje euro a stabilitu Únie.
<SPEAKER ID="508" NAME="Elisabeth Schroedter" LANGUAGE="DE">
Vážený pán predsedajúci, pani Vassiliouová, pán Andor, od Programu pre nové zručnosti a nové pracovné miesta sme mali veľké očakávania. Mal byť podnetom, ktorý by zamestnancom v Európe pomohol pripraviť sa na environmentálnu zmenu. Predovšetkým sme po tom, čo Parlament vo svojom uznesení ponúkol niekoľko predstáv o ekologických pracovných miestach, očakávali, že sa Komisia začne nimi zaoberať, bude ich ďalej rozvíjať a potom navrhne konkrétne opatrenia, ktorými sa zadefinuje, ako možno vytvárať nové pracovné miesta pomocou environmentálnej zmeny alebo prispôsobovať existujúce pracovné miesta, aby sa mohli zachovať, s cieľom vytvoriť ekologickejšiu európsku priemyselnú spoločnosť v prospech pracovníkov. Čo ste však urobili miesto toho? Oživili ste starú tému flexiistoty. Skutočne veríte tomu, že nové pracovné miesta možno vytvoriť prostredníctvom deregulácie? Práve sme potvrdili, že počas krízy zaniknú práve neisté pracovné miesta a že zaniknú ako prvé.
<P>
Jediné, čo môžem povedať, je, že sa mýlite, ak si myslíte, že znalostné a trvalo udržateľné hospodárstvo možno rozvíjať na neistote a zlých pracovných podmienkach. Sústreďujete sa na chudobu prostredníctvom práce namiesto na zvyšovanie prosperity. Chudoba však nie je dobrou spoločníčkou pokroku. Ak chceme dosiahnuť environmentálny pokrok, potrebujeme rozsiahly program vzdelávania a odbornej prípravy pre všetkých zamestnancov a predovšetkým pre tých na nižších úrovniach. Pracujte, prosím, naďalej na tomto programe a zaveďte potrebné zlepšenia.
<SPEAKER ID="509" NAME="Mara Bizzotto" LANGUAGE="IT">
Vážený pán predsedajúci, dámy a páni, nemám v úmysle predniesť svoj prejav ako bežné euroskeptické cvičenie v rétorike, ale vyzývam EÚ, aby sa začala zaoberať viac obsahom ako obalom a upustila od propagandy v prospech nespochybniteľných faktov.
<P>
Po neúspechu lisabonskej stratégie predstavila EÚ nový slogan EÚ 2020, no v skutočnosti nepredložila žiadne inovačné riešenie problémov so zamestnanosťou. Štatistiky potvrdzujú, že miera nezamestnanosti v Európe je na úrovni 9,6 % a nezamestnanosť mladých ľudí dosahuje 20,2 %. V Taliansku, ktoré je tretím čistým prispievateľom do rozpočtu EÚ, je situácia mladých ľudí ešte dramatickejšia; nezamestnaných je 25,9 % mladých ľudí.
<P>
Bola by som radšej, keby sa v Európe neplytvalo finančnými prostriedkami na propagačné kampane, ale účinne sa investovalo, aby dostupná odborná príprava pripravovala profesionálov pre odvetvie vnútorného trhu, ktorý by ponúkal vhodné pracovné príležitosti.
<P>
Svoj prejav by som rada ukončila zdôraznením dôležitosti odbornej prípravy, symbolom dokonalosti v našich štátoch. Remeselné odvetvie ponúka potenciál v oblasti zamestnanosti a jedinečné bohatstvo poznania, ktoré treba využiť na zachovanie konkurencieschopnosti európskeho systému.
<SPEAKER ID="510" NAME="Licia Ronzulli" AFFILIATION="PPE">
(IT) Vážený pán predsedajúci, pani Vassiliouová, pán Andor, dámy a páni, stanovili sme si cieľ zistiť potreby trhu práce v nadchádzajúcich rokoch. To znamená, že hovoríme o budúcnosti mladých Európanov, o profesiách a hospodárstvach, ktoré sa v našich hospodárstvach udržia aj zajtra.
<P>
Príliš dlho sme sa zamýšľali nad druhmi zamestnaní, ktoré budú k dispozícii o desať rokov, nad tým, ako sa zmenia kvalifikácie, a nad zručnosťami požadovanými v Únii. Ustavične sa sami seba pýtame, či európskym občanom vzdelávanie a odborná príprava, ktorú v súčasnosti ponúkame, pomôže ľahko si nájsť zamestnanie.
<P>
Zaujímalo by ma, ako vlastne Komisia plánuje postupovať vo veci prijímania nových opatrení na dosiahnutie cieľov, ktoré si stanovila. Sme si istí, že poznáme všetky potreby mladých ľudí? Sme si istí, že riešením je elektronické vzdelávanie, alebo ešte môžeme uvažovať o nových a účinnejších formách vzdelávania a odbornej prípravy? Do ukončenia pilotného projektu, ktorý sa začal v máji 2010, ostáva už iba šesť mesiacov. To znamená, že je čas vypracovať rozpočty. Budú dosiahnuté výsledky pozitívne? Budú povzbudzujúce? Musíme sa zamerať na odbornú prípravu mladých ľudí prostredníctvom európskych politík v oblasti vzdelávania, ktoré dokážu predvídať budúce potreby.
<P>
Len prednedávnom som si vypočula dlhý zoznam vecí, ktoré "musíme urobiť". Ak použijem lekársku terminológiu, vypočula som si veľa o diagnóze, ale málo o liečbe. Nesmieme sa uspokojiť s množstvom prázdnych rečí. Musíme pracovať s reálnymi nápadmi, ako sa to vyžaduje v stratégii EÚ do roku 2020. Toto je výzva, ktorou sa musia zaoberať všetky členské štáty a podniky, a to najlepšie posolstvo, aké môžeme zanechať našim deťom.
<SPEAKER ID="511" NAME="Evelyn Regner" AFFILIATION="S&amp;D">
(DE) Vážený pán predsedajúci, pani Vassiliouová, pán Andor, nové zručnosti pre nové pracovné miesta sú veľmi dôležitou témou. Prečo je to tak? Pretože ide o budúcnosť. Nejde len o to, aby sme sa prebili problémami, ktorých sme si už vedomí, ako sú napríklad demografické zmeny a hospodárska kríza. Ide aj o skutočnosť, že dodatočné kvalifikácie ľuďom umožnia vytvoriť pracovné miesta budúcnosti, a tým aktívne prispieť k inovačnému hospodárstvu.
<P>
Pán Andor, veľký význam prikladáte sociálnemu partnerstvu a to je dobré. Chcela by som však Komisiu podporiť, aby sa sústredila na pracovné podmienky a na fyzickú a predovšetkým psychickú záťaž rušného pracovného života. Čo z toho spoločnosť bude mať, keď budú ľudia krátkodobo podávať vysoké výkony, no po čase sa z nich stanú ľudské trosky? Vôbec nič. Z tohto dôvodu by sa systematické hodnotenie acquis communautaire malo zakladať na tomto prístupe a nie na lepšej právnej regulácii.
<P>
Čo sa týka témy flexiistoty, neschvaľujem návrh Komisie na akýsi druh predbežnej pracovnej zmluvy, ktorá poskytne plné zamestnanecké práva až po určitom čase. Zaobchádzať s mladými ľuďmi, ktorí sú takí dôležití pre našu budúcnosť, takýmto spôsobom hneď na začiatku ich profesionálnej kariéry sa mi zdá úbohé. Znamená to, že Komisia sa viac-menej vzdáva neistých pracovnoprávnych vzťahov? Bola by som veľmi rada, keby Komisia v tejto oblasti dosiahla zlepšenia.
<SPEAKER ID="512" NAME="Jutta Steinruck" AFFILIATION="S&amp;D">
(DE) Vážený pán predsedajúci, pani Vassiliouová, pán Andor, je pravda, že boj proti nezamestnanosti a cieľ plnej miery zamestnanosti spolu predstavujú jednu z našich najnaliehavejších úloh. Ako povedala pani Harkinová, Európania si neželajú koncepcie; chcú konkrétne riešenia. Chcela by som sa vám poďakovať za vašu iniciatívu. Existuje tu množstvo pozitívnych prístupov, o ktorých sa zmienili dve kolegyne z našej skupiny. Domnievam sa však, že sú potrebné isté zlepšenia, pretože vyššia flexibilita a vyššia mobilita nevytvoria ani jediné nové pracovné miesto. Chcela by som podporiť to, čo v tejto súvislosti povedala pani Schroedterová. V Európe potrebujeme dobré a bezpečné pracovné miesta a členské štáty a podniky musia zabezpečiť, aby to boli trvalé pracovné miesta a umožnili ľuďom dobre si zarábať na živobytie. Opäť sa to musí stať všeobecným pravidlom. Musíme sa o to snažiť na európskej úrovni a zvoliť si správnu cestu.
<P>
V programe sa zmieňujete o nových formách pracovných zmlúv s menšími právami zamestnancov, ktorí sú ešte len na začiatku svojej kariéry. Nazývate ich zmluvnými dojednaniami na dobu neurčitú. Podľa môjho názoru tým nevytvoríme žiadne nové pracovné miesta. Skúsenosti dokazujú - a sociálno-demokratická vláda v Nemecku to zistila pred niekoľkými rokmi -, že oslabenie práv zamestnancov nevedie k žiadnemu vytváraniu pracovných miest. Opatrenia tohto druhu spôsobujú len to, že z bezpečných pracovných miest sa stávajú neisté pracovné miesta. Nesmieme dopustiť, aby sa to stalo v budúcnosti.
<SPEAKER ID="513" NAME="Elena Băsescu" AFFILIATION="PPE">
(RO) Vážený pán predsedajúci, načasovanie tejto diskusie je zvlášť vhodné, keďže priebeh ozdravenia hospodárstva EÚ je naďalej nestabilný a členské štáty stále čelia krízovej situácii na trhu práce.
<P>
Preto sa európska spoločnosť musí vyvinúť na znalostnú spoločnosť. EÚ musí zabezpečiť lepšiu vzájomnú súvislosť medzi dopytom po pracovných miestach a ich ponukou a potrebné zručnosti pracovných síl na vykonávanie novovytvorených pracovných miest.
<P>
Čo sa týka Rumunska, najnovšia monitorovacia správa Komisie poukazuje na to, že od začiatku roka 2010 bol trh práce stabilný. Ozdravenie však nemôže okamžite sprevádzať zníženie miery nezamestnanosti. Bohužiaľ, mladí ľudia v Rumunsku stále patria medzi najviac postihnuté skupiny. Viac ako 20 % z nich nemá prácu.
<P>
V súvislosti s tým si myslím, že nástroj Európskej komisie je užitočný, keďže jeho hlavným cieľom je podporiť účasť mladých ľudí na trhu práce.
<SPEAKER ID="514" NAME="Katarína Neveďalová" AFFILIATION="S&amp;D">
(SK) Ak hovoríme o nezamestnanosti, určite treba spomenúť veľmi nahlas nezamestnanosť mládeže, ktorá tvorí dvojnásobok, a v niektorých krajinách štvornásobok európskeho priemeru. Vítam prezentovanú agendu, oveľa viac ako stratégiu.
<P>
Je potrebné prijať konkrétne opatrenia na podporu zamestnanosti a účinnú kontrolu. Určite treba zvýšiť spoluprácu medzi národnými ministerstvami práce a vzdelávania a vytvorenie dlhodobej stratégie, čo bude trh práce od potenciálnych uchádzačov požadovať, a nielen to, čo požaduje teraz.
<P>
Vzdelávanie a príprava na povolanie je dlhodobý proces, a preto potrebujeme vedieť, čo budeme potrebovať aj o desať rokov, a nielen teraz, aby sme posilnili budúcu generáciu. Pani komisárka spomenula lepšie vzdelávanie, investície do ľudí. Plne s ňou v tomto súhlasím. Len väčšími investíciami do vzdelávania mládeže dokážeme vytvoriť konkurencieschopnú generáciu, a tak aj lepšiu Európsku úniu.
<P>
Apelujem preto na členské štáty Európskej únie: neškrtajme rozpočty na vzdelávanie a mládež, ale dnes v ťažkých časoch ich ešte posilnime! Každý cent navyše do vzdelávania sa nám stonásobne vráti v spokojnej a silnej budúcej generácii.
<SPEAKER ID="515" NAME="Franz Obermayr" AFFILIATION="NI">
(DE) Vážený pán predsedajúci, stredobodom záujmu týchto opatrení by malo byť čo najlepšie možné využitie ľudských zdrojov, ktoré sú v Európskej únii k dispozícii, namiesto toho, aby sme si zvolili hromadné prisťahovalectvo. Konkrétne to znamená vytvorenie nových zručností s dlhodobou perspektívou, ktoré budú zodpovedať novým požiadavkám trhu práce. Potrebujeme program ďalšej odbornej prípravy pre tých občanov EÚ, ktorí prerušili svoje vzdelávanie v škole, svoju stáž alebo vzdelávanie na vysokej škole.
<P>
Okrem toho potrebujeme podnety na ďalšie vzdelávanie, rekvalifikáciu a celoživotné vzdelávanie. Keď sa v roku 2011 trh práce otvorí krajinám východnej Európy, EÚ bude donútená prijať opatrenia na ochranu občanov v tých členských štátoch, ktoré budú zvlášť zasiahnuté otvorením trhu práce. Menej kvalifikovaní pracovníci a samostatne zárobkovo činné osoby v týchto členských štátoch sa stanú prvými obeťami tejto zmeny. Od Komisie očakávam, že týmto ľuďom zabezpečí primeranú ochranu proti nezamestnanosti, lacnej práci a sociálnemu dampingu.
<SPEAKER ID="517" NAME="Salvatore Iacolino" AFFILIATION="PPE">
(IT) Vážený pán predsedajúci, pani Vassiliouová, pán Andor, dámy a páni, nesmie byť pochýb o tom, že v čase, ktorý je pre Európsku úniu taký zložitý, možno na skutočnosť, že máme odvahu a odhodlanie úspešne pokračovať v iniciatívach, akou je aj iniciatíva, ktorú predložili komisári, pozerať len s obrovským uznaním.
<P>
Cielenejšia odborná príprava, skutočné vzdelávanie zamerané na osvojovanie si poznatkov a schopností, ktoré sa uplatnia na trhu práce, rozvoj osobnosti mladých ľudí prostredníctvom ich odbornej prípravy a poskytovania poznatkov - ktoré sa musia obohacovať dennodenne - a trh práce, ktorý potrebuje nové zručnosti, no zároveň musí migračné toky využiť tým najlepším možným spôsobom.
<P>
Štyri ciele sú povzbudivé, no niet pochýb o tom, že mnohé nástroje, ktoré má Komisia k dispozícii, musíme využívať účinnejšie. Musíme byť prezieraví a obozretní, ale zároveň musia naše rozhodnutia viesť nové hranice technológií, aby sme zabezpečili, že stratégia do roku 2020 bude konzistentná s účinnou odbornou prípravou a skutočnou vôľou pripraviť pôdu trhu práce, ktorý bude slúžiť európskej spoločnosti a predovšetkým mladým ľuďom.
<SPEAKER ID="518" NAME="Silvia-Adriana Ţicău" AFFILIATION="S&amp;D">
(RO) Vážený pán predsedajúci, hlavné obavy európskych občanov sa týkajú udržania si svojho zamestnania.
<P>
V dôsledku hospodárskej a finančnej krízy dosiahla miera nezamestnanosti 10 %, pričom miera nezamestnanosti mladých ľudí je na hranici 20 %. Mladí ľudia a osoby vo veku nad 50 rokov majú ťažkosti, keď si hľadajú prácu, a často sú nútení prijať pracovné miesta na zmluvy na dobu určitú alebo pracovné miesta, ktoré si vyžadujú nižšiu úroveň kvalifikácie, než akú majú.
<P>
Program na vytváranie nových pracovných miest a nových zručností musí byť prepojený s priemyselnou politikou Únie a inovačnou politikou. Keď chceme zachovať konkurencieschopnosť Únie, musíme nielen rozvinúť inovačné kapacity, ale aj obnoviť výrobné kapacity, čo znamená vytvorenie pracovných miest v Európskej únii.
<P>
Ekologicky účinné hospodárstvo si zjavne vyžaduje nové zručnosti.
<P>
Rada by som upozornila na mieru predčasného ukončenia školskej dochádzky. Stále viac mladých ľudí nie je schopných navštevovať strednú alebo vysokú školu. Vzdelanie je pre mladých ľudí zárukou budúcnosti. Preto je našou povinnosťou zabezpečiť mladým ľuďom prístup k vzdelávaniu.
<SPEAKER ID="519" NAME="László Andor">
člen Komisie. - Som veľmi rád, že základné zásady tejto reprezentatívnej iniciatívy oživiť a skvalitniť zamestnanosť v Európe a do roku 2020 konečne dosiahnuť ambiciózny cieľ sú vítané. Samozrejme, teraz aj v neskoršej fáze sme otvorení diskusii o rôznych podrobnostiach.
<P>
Chcel by som hovoriť o niekoľkých bodoch, ktoré sa v diskusii rozoberali alebo dokonca spochybňovali, pretože niektoré z nich si vyžadujú ďalšie vysvetlenie.
<P>
V prvom rade musím povedať, že zachovávame koncepciu flexiistoty, ale to neznamená, že chceme klásť dôraz len na flexibilitu. V tom prípade by sme využívali túto koncepciu rovnakým spôsobom ako predtým.
<P>
Rád by som uviedol niekoľko príkladov, ktoré jasne odrážajú súčasnú situáciu a nové výzvy.
<P>
Rozhodne túto iniciatívu vytvárame tak, aby viac zohľadňovala vek, a keď hovoríme o celoživotnom vzdelávaní, chceme dať väčší dôraz na možnosti celoživotného vzdelávania starších pracovníkov, pretože musíme predpokladať, že aktívny pracovný život sa predlžuje a ľuďom bude treba viac pomáhať so zmenami v kariére a s kariérnym rastom.
<P>
Musíme sa viac sústrediť na mladých ľudí, čo je zjavne kľúčové kritérium stratégie Európa 2020. Osobitná reprezentatívna iniciatíva - Mládež v pohybe - však už existuje a je v nej veľmi konkrétne načrtnutá väčšina iniciatív a stratégií, ktoré súvisia s mladou generáciou.
<P>
Mládež je vekovou skupinou, pri ktorej nechceme tlačiť na vyššiu úroveň flexibility, pretože už je dostatočná. Mladí pracovníci v Európe sú flexibilnejší ako v Spojených štátoch. Chceme podporovať vyššiu mobilitu, lebo sa domnievame, že mladá generácia môže lepšie využiť integrovaný európsky trh práce a rozvíjať si zručnosti a zvyšovať svoju konkurencieschopnosť tým, že nevyužije len trh samotný, ale aj inštitúcie, ktoré Európska únia poskytuje.
<P>
Hovoril som o lepších pracovných podmienkach a vyššej kvalite pracovných miest. Je mi ľúto, že pani Schroedterová to celkom nepochopila. Chceme riešiť segmentáciu ako hlavný problém súčasného európskeho trhu práce a predkladáme veľmi konkrétny príklad: zmluvné dojednanie na dobu neurčitú, ktoré môže pomôcť. Nejde o to, aby sme ľudí pripravili o pracovné zmluvy na dobu neurčitú; ide o pomoc tým, ktorí doposiaľ mali príležitosť získať len krátkodobú pracovnú zmluvu alebo pracovnú zmluvu na dobu určitú, aby mali zmluvu na dobu neurčitú a upevnili si svoje práva. Do určitej miery to pomôže zaistiť viac pracovných miest a určite to pomôže zaistiť viac práv. Aj to je veľmi dôležité, ak chceme hovoriť o kvalitných pracovných miestach.
<P>
Ak hovoríme o investíciách do ľudského kapitálu, nemali by sme zabúdať na to, že Európsky sociálny fond je tu na to, aby podporoval všetky tieto iniciatívy vo všetkých členských štátoch, a dúfame, že naďalej bude silným nástrojom EÚ na podporu všetkých týchto iniciatív v oblasti zamestnanosti a sociálneho začleňovania.
<P>
Toto sú iniciatívy na obdobie desiatich rokov a sú určené pre všetky členské štáty. Nejde o riešenie krátkodobých núdzových finančných situácií v určitých členských štátoch. Nemôžeme predpokladať, že celých desať rokov strávime vo víre finančných núdzových stavov. Očividne nejde o politiku, ktorá môže byť taká konkrétna, aby sa ňou mohla riešiť táto situácia, ale vzťahuje sa na Grécko a Írsko.
<P>
Je jasné, že Grécko je jednou z krajín, v ktorých by vyššia flexibilita mohla pomôcť oživiť obchodné investície, a rovnako je to v prípade Španielska. Írsko je krajinou, ktorá by mohla vyvážiť faktory konkurencieschopnosti a viac sa sústrediť na investície do zručností a vzdelávania oproti iným zdrojom konkurencieschopnosti, ktoré sa v poslednom čase výrazne využívali.
<P>
Samozrejme, musíme venovať pozornosť veľmi kritickej situácii, v ktorej sa v súčasnosti nachádzame, a na budúci rok možno budeme mať malú nádej na zvýšenie miery zamestnanosti. No musíme sa pozerať aj na celkovú situáciu, ktorá sa začne zlepšovať od prvej polovice budúceho roka, pretože veľké hospodárstva, ktoré poháňajú ozdravovanie, už zaznamenávajú nárast počtu pracovných miest. Domnievame sa, že napriek narušeniam vo finančnom sektore bude tento proces pokračovať a európske politiky, ktoré sme navrhli, napriek tomu, že nedokážu prostredníctvom mikroriadenia vytvárať pracovné miesta v členských štátoch, vytvoria správny rámec a poskytnú členským štátom usmernenia, aby pokračovali v práci na dosiahnutí plnej miery zamestnanosti.
<SPEAKER ID="520" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="793" NAME="Elena Oana Antonescu" LANGUAGE="RO">
Súčasná hospodárska kríza a štrukturálne faktory ako globalizácia, technologický pokrok, starnutie obyvateľstva a prechod k hospodárstvu s nízkou produkciou uhlíka zdôraznili potrebu upraviť európske politiky zamestnanosti a prinútili inštitúcie EÚ navrhnúť dôležité riešenia nárastu nezamestnanosti a boja s chudobou. Iniciatíva Komisie ako súčasť stratégie EÚ 2020 skutočne ponúka odpoveď Európskej únie na problémy spôsobené súčasnou hospodárskou situáciou a hospodárskymi a sociálnymi zmenami, ktoré sa dejú na trhu práce. Chcela by som zdôrazniť, aké dôležité je dosiahnuť tieto dva ciele, ktoré vo svojej iniciatíve spomenula Komisia. Prvým je ukončenie hospodárskej krízy prostredníctvom zlepšenia zručností ako nástroja na dosiahnutie tohto cieľa a druhým je zabezpečenie dlhodobej konkurencieschopnosti európskeho hospodárstva predvídaním budúcich potrieb a zabezpečením harmonickej rovnováhy medzi ponukou zručností a potrebami na trhu práce. Európa potrebuje zvýšiť svoju konkurencieschopnosť v stále konkurenčnejšom prostredí celosvetovej hospodárskej súťaže. Zručnosti sú kľúčom k ukončeniu krízy a umožneniu európskym občanom zlepšiť svoju životnú úroveň. Vítam túto iniciatívu, ktorá podporuje výmenu informácií a zapojenie členských štátov do diskusií zameraných na hľadanie riešení alebo postupov, ktoré povedú k vytvoreniu nových pracovných miest.
<SPEAKER ID="792" NAME="Vilija Blinkevičiūt" LANGUAGE="LT">
Európska únia sa veľmi ambicióznym spôsobom zaviazala v nadchádzajúcom desaťročí zvýšiť zamestnanosť až na 75 %. Aby sa tento cieľ mohol stať skutočnosťou, musíme prijať konkrétne opatrenia na úrovni EÚ aj na úrovni jednotlivých štátov. Cítim, že zvlášť dôležité je posilniť sociálne partnerstvo a sociálny dialóg konkrétnymi opatreniami na všetkých úrovniach - na úrovni EÚ, na vnútroštátnej, regionálnej, odvetvovej a podnikovej úrovni. Po druhé sa musia nepretržite zvyšovať zručnosti a kvalifikácie zamestnancov a musia spĺňať potreby trhu práce. Z tohto dôvodu je nevyhnutné priblížiť systémy všeobecného vzdelávania, odborného vzdelávania a vyššieho vzdelávania potrebám trhu práce. Neustále počúvame, že potrebujeme viac pracovných miest, no ako ich možno vytvoriť? Na to je potrebný konkrétny mechanizmus, ktorý bude poskytovať stimuly a určité daňové stimuly na vytváranie pracovných miest pre mladých ľudí a starších ľudí. Okrem toho je nevyhnutné analyzovať vplyv nástrojov mikrofinancovania na trh práce a umožniť viac flexibility vo využívaní prostriedkov z Európskeho sociálneho fondu. Skutočne dúfam, že Program pre nové zručnosti a nové pracovné miesta prinesie konkrétne výsledky ľuďom v našich krajinách.
<SPEAKER ID="521" NAME="Niki Tzavela" AFFILIATION="EFD">
písomne. - Podľa spoločného vyhlásenia z novembrového samitu EÚ - USA je vytváranie pracovných miest prioritou v euroatlantickom kontexte. Komisia by si však mala byť vedomá stúpajúcej tendencie javu vonkajšej migrácie, ktorý sme zaznamenali v Grécku: mladí kvalifikovaní a vysoko kvalifikovaní pracovníci odchádzajú do Kanady, Austrálie a Spojených arabských emirátov. Zdá sa, že rovnaký proces sa začal už aj v Írsku. Na druhej strane Nemecko oznámilo, že má nedostatok kvalifikovanej pracovnej sily. Niet dôvodu na to, aby Nemecko dovážalo takúto pracovnú silu z tretích krajín. Mohlo by spolupracovať s južnými členskými štátmi a zamestnávať kvalifikovanú pracovnú silu z Európy. Je Komisia ochotná iniciovať medzi členskými štátmi rozumnú politiku zamestnanosti a podporovať európsky trh práce európskou pracovnou silou?
