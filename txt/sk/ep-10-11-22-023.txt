<CHAPTER ID="023">
Civilno-vojenská spolupráca a rozvoj civilno-vojenských spôsobilostí (stručná prezentácia) 
<SPEAKER ID="242" NAME="Predsedajúca">
Ďalším bodom programu je správa pána Christiana Ehlera v mene Výboru pre zahraničné veci o civilno-vojenskej spolupráci a rozvoji civilno-vojenských spôsobilostí (2010/2071 (INI)).
<SPEAKER ID="243" NAME="Christian Ehler">
spravodajca. - (DE) Vážená pani predsedajúca, pani komisárka, dámy a páni, členské štáty Európskej únie sa na medzinárodnej úrovni zaviazali prispieť podstatným spôsobom k spôsobilostiam civilného a vojenského krízového riadenia na celom svete. V mnohých prípadoch však dávame len prázdne sľuby v súvislosti s týmto záväzkom, ktorý je niekoľkokrát sformulovaný v hlavnom cieli prijatom v Helsinkách, ako aj inde. Dovoľte mi vyjadriť sa na rovinu: 25 % pozícií, ktoré boli schválené členskými štátmi pre momentálne aktívne civilné misie Európskej únie, akými sú EULEX alebo EUPOL, je neobsadených. Ciele a štruktúry určené pre civilné a vojenské spôsobilosti Európskej únie, ktoré opakovane formulujú členské štáty, majú veľmi ďaleko od skutočnosti. Preto sa Európsky parlament rozhodol vypracovať iniciatívnu správu o rozvoji civilných a vojenských štruktúr a koordinácii v Európskej únii.
<P>
Konkrétne: Parlament v tejto správe opäť uvádza, že osobitné civilné a vojenské spôsobilosti Európskej únie sú jedným z najdôležitejších nástrojov jej zahraničnej politiky, ako aj spoločnej bezpečnostnej a obrannej politiky. Pokiaľ ide o riešenie zodpovedností Parlamentu v kontexte lisabonského procesu, vydali sme sa neobvyklou cestou. Nezačali sme so správou, ale namiesto toho sme vytvorili empirický základ pre túto správu. Sformulovali sme veľmi špecifické návrhy vychádzajúce z týchto údajov, a preto máme podporu významnej väčšiny vo Výbore pre zahraničné veci. Na strategickej úrovni sme vypracovali konkrétne návrhy na vytvorenie štruktúry rovnocenného partnerstva medzi vojenskými a civilnými zložkami novej Európskej služby pre vonkajšiu činnosť, zatiaľ čo na operačnej úrovni sme sa rozhodli zriadiť stály európsky operačný štáb, ktorého personál dosadia členské štáty a ktorý sa bude zaoberať otázkou vytvorenia príťažlivého systému stimulov pre odborníkov z jednotlivých krajín, aby sa zúčastnili na takýchto operáciách, a vytvorenia rezervných ľudských zdrojov pre budúcnosť.
<P>
Vypracovali sme špecifické návrhy na výcvik civilného a vojenského personálu. Existujú konkrétne návrhy na počiatočné financovanie misií, napríklad prostredníctvom zriadenia počiatočného fondu podľa článku 41 zmluvy. Sú predložené návrhy na nástroje krízového riadenia, najmä otázka lepšej budúcej spolupráce medzi políciou a vojenskými silami. Príkladom toho je európsky policajný oddiel. Vynára sa však otázka, ako je možné spojiť tieto dva nástroje v osobitných operačných prípadoch a ako vyriešiť otázku oddelenia čisto vojenských a civilných operácií.
<P>
Vypracovali sme návrhy pre budúcnosť bojových skupín. Žiadame v tejto otázke nový prístup. Chceme, aby boli bojové skupiny financované v súlade s mechanizmom Athena. Žiadame o ďalší rozvoj spôsobilostí bojových skupín v súlade so smernicami z Osla, posilnenie schopnosti bojových skupín zabezpečiť civilné misie a rozšírenie definície misií bojových skupín. Zvažujeme otázku výskumu a technológií, otázku dvojakého použitia a začlenenia civilných a vojenských misií do bezpečnostného výskumného programu ako súčasti výskumného programu Európskej únie. Zaoberáme sa konkrétnymi otázkami v súvislosti s vybavením a zásobami, ako aj s medzinárodnou spoluprácou s Organizáciou Spojených národov a NATO. Našou hlavnou oblasťou záujmu je predchádzanie zdvojovaniu, zlepšené využívanie existujúcich štruktúr, otázka konsolidácie spoločných kapacít leteckej dopravy a otázka implementácie dohôd Berlín plus pre zlepšenie spolupráce medzi týmito dvoma organizáciami v prípade krízy.
<P>
Inými slovami, Parlament splnil svoje nové úlohy a povinnosti. Správu podporila významná väčšina všetkých skupín vo Výbore pre zahraničné veci a považujeme ju za dôležitý príspevok k budúcemu zriadeniu civilných a vojenských štruktúr v Európskej únii.
<SPEAKER ID="244" NAME="Csanád Szegedi" AFFILIATION="NI">
(HU) Vážená pani predsedajúca, dámy a páni, prvý a najdôležitejší bod, ktorý si musíme objasniť, je, či považujeme za dôležité, aby civilné a vojenské sily spolupracovali primeraným spôsobom. Pre mňa osobne, ako aj pre našu stranu Jobbik - Hnutie za lepšie Maďarsko - je odpoveď jasná: áno, považujeme spoluprácu medzi civilnými a vojenskými orgánmi za dôležitú. V Maďarsku je veľmi dobrým príkladom tejto koncepcie Magyar Gárda (Maďarská garda), ktorá bola založená v roku 2007 a bola schopná dobre spolupracovať - ak to tak môžem povedať - s vojenskými orgánmi, či už išlo o protipovodňovú ochranu, pomáhanie obetiam záplav červeného bahna, darovanie krvi alebo distribúciu chleba, inými slovami, o sociálne záležitosti. Právom môžete položiť otázku, akú odmenu dostala - štátne vyznamenanie alebo uznanie napríklad? Nedostali nič a namiesto toho, aby sa im títo ľudia poďakovali za ich obetavosť, sa maďarská vláda zo záhadného dôvodu rozhodla rozpustiť Maďarskú gardu. Z tohto dôvodu, aby sme mohli začať so spoluprácou medzi civilnými a vojenskými silami, musíme si uctiť jednotlivcov, ktorí sa zapájajú do organizácií, akou je Maďarská garda. Ľuďom, ktorí sa chcú zapojiť do takýchto organizácií z lásky k svojej krajine a národu, pričom chránia svoje životné prostredie, musí byť povolené pracovať a musia byť váženými členmi spoločnosti.
<SPEAKER ID="245" NAME="Martin Ehrenhauser" AFFILIATION="NI">
(DE) Vážená pani predsedajúca, kombinácia civilných a vojenských síl nie je žiadna novinka. Zoberte si napríklad riadiace stredisko, ktoré už nejaký čas existuje v Rade. Sú tam už zhromaždené vojenské a civilné informácie. Situačné centrum sa teraz presunie do Európskej služby pre vonkajšiu činnosť. Považujem za dôležité zdôrazniť predovšetkým to, že Európska únia získala pozornosť na medzinárodnom fronte vďaka svojím civilným mechanizmom, ktoré priniesli Európskej únii veľa pozitívneho uznania. Som však presvedčený, že potrebujeme jednoznačné oddelenie civilných a vojenských síl.
<P>
Chcel by som teraz nadviazať na niečo, čo pred chvíľou spomenul pán Szegedi. Chcel by som vyjadriť vážne obavy v súvislosti s pochodom, ktorý nedávno organizovala maďarská strana Jobbik v rakúskej provincii Burgenland, na ktorom sa objavili pušky s pripevnenými bodákmi. Myslím si, že to je absolútne neprijateľné. Chcel by som vyjadriť jednoznačný odpor voči takýmto akciám. Nie je ani najmenšia pochybnosť o tom, že sú v rozpore s európskym duchom.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="246" NAME="Csanád Szegedi" AFFILIATION="NI">
(HU) Vážená pani predsedajúca, chcel by som veľmi, veľmi krátku odpoveď. To, čo povedal môj kolega poslanec, je obyčajné klamstvo. Ani strana Jobbik - Hnutie za lepšie Maďarsko -, ani Maďarská garda nespáchali žiadny zločin - hocikto si to môže jednoducho overiť - a ani nepohŕdali zákonom, a preto ide jednoducho o súčasť neoliberálnej politickej propagandy, ktorá sa ich snaží ukázať v zlom svetle, pretože ani Maďarská garda, ani členovia strany Jobbik sa nikdy nedostali do rozporu so zákonom a máme v úmysle pokračovať v konaní, ktoré je v súlade so zákonom.
<SPEAKER ID="247" NAME="Martin Ehrenhauser" AFFILIATION="NI">
(DE) Vážená pani predsedajúca, nikdy som nenaznačil, že strana Jobbik je vinná z trestnej činnosti. Tvrdil som však, že cielená mobilizácia v Burgenlande sa odohrala za prítomnosti pušiek a pripevnených bodákov. Nepopreli ste, že to tak v skutočnosti bolo.
<SPEAKER ID="248" NAME="Maria Damanaki">
členka Komisie. - Vážená pani predsedajúca, zameriam sa na správu, pretože je nesmierne užitočná a dôležitá. Chcela by som poďakovať pánovi Ehrenhauserovi za jeho príspevok.
<P>
Správa je dôležitá, pretože sa správnym spôsobom sústreďuje na kľúčové prvky civilno-vojenskej spolupráce, čo je presne prioritou Komisie. Zaoberá sa hlavnými bodmi týkajúcimi sa komplexného prístupu EÚ v krízovom riadení. Zriadenie Európskej služby pre vonkajšiu činnosť je presným vyjadrením tejto priority. Samotná koncepcia tejto služby spočíva v tom, že vysoká predstaviteľka zavádza body v rovnakom smere, aký je naznačený v správe, predovšetkým prostredníctvom začlenenia štruktúr spoločnej bezpečnostnej a obrannej politiky do Európskej služby pre vonkajšiu činnosť.
<P>
V plnej miere podporujeme rozvoj civilných spôsobilostí s cieľom dosiahnuť náležitú rovnováhu medzi zdrojmi. Primerané postupy pre nábor sú už odsúhlasené a do Európskej služby pre vonkajšiu činnosť sa môžu vniesť vhodné odborné znalosti. Ako všetci vieme, toto predtým nebolo možné.
<P>
Zohľadnili sa viaceré body, ktoré sú v správe, a spustili sa osobitné činnosti. Týka sa to predovšetkým podpory civilno-vojenských synergií, lepšej využiteľnosti bojových skupín EÚ, výcviku, financovania a spolupráce s kľúčovými partnermi, najmä s NATO a Organizáciou Spojených národov. Tiež podporujeme posilnenie vzťahov medzi EÚ a Organizáciou Spojených národov.
<P>
Už sme toho spolu vykonali dosť. Vysoká predstaviteľka sa minulú sobotu v Lisabone opäť stretla s generálnym tajomníkom OSN. Vzťah medzi EÚ a NATO je dôležitou otázkou, dôkazom čoho bol včerajší samit NATO v Lisabone. Sme tiež za zavedenie všetkých praktických opatrení, ktoré môžu posilniť konkrétnu spoluprácu medzi EÚ a NATO a zabezpečiť spoluprácu najmä vtedy, keď sú oba subjekty nasadené na rovnakom bojisku.
<P>
Komisia aj samotná vysoká predstaviteľka sa tešia na spoluprácu s Európskym parlamentom v súvislosti s touto dôležitou otázkou civilno-vojenskej spolupráce.
<SPEAKER ID="249" NAME="Predsedajúca">
Rozprava sa skončila.
<P>
Hlasovanie sa uskutoční v utorok 23. novembra 2010.
<P>
Písomné vyhlásenia (článok 149)
<SPEAKER ID="992" NAME="Krzysztof Lisek" LANGUAGE="PL">
Civilno-vojenská spolupráca a rozvoj civilno-vojenského potenciálu je jednou z najdôležitejších zložiek spoločnej bezpečnostnej a obrannej politiky. Nanešťastie, mnoho aspektov týkajúcich sa tejto otázky je v štádiu plánovania. V diskusiách na túto tému sa členské štáty zhodli na tom, že by na tento účel mali byť poskytnuté značné prostriedky. V skutočnosti ešte plány neboli zrealizované a stále nemáme úplne vytvorené štruktúry. Vzhľadom na rastúcu hrozbu, ktorú predstavujú prírodné katastrofy, teroristické činy a konflikty za hranicami EÚ, dúfam, že táto správa prispeje k využitiu civilno-vojenského potenciálu a civilno-vojenskej spolupráce. Správa obsahuje praktické odporúčania v tejto oblasti, inter alia, s odkazom na vytvorenie civilno-vojenských štruktúr v rámci Európskej služby pre vonkajšiu činnosť, využitie bojových skupín a Európskej žandárskej jednotky, optimalizáciu krízového riadenia a využitie prostriedkov z ďalšieho rámcového programu. Cieľom toho všetkého je lepšie využiť prostriedky, aby v plnej miere vznikla civilno-vojenská spolupráca. Ďalším významným cieľom je zabrániť zdvojovaniu úsilia počas misií, na ktorých sa zúčastňuje NATO spoločne s európskymi silami. Dúfam, že správa bude významným podnetom na začiatok práce s cieľom vytvoriť účinné civilno-vojenské štruktúry. Barónka Ashtonová by mala zabezpečiť čo najrýchlejšie uplatnenie návrhov obsiahnutých v tejto správe.
<SPEAKER ID="250" NAME="Petru Constantin Luhan" LANGUAGE="RO">
Európska únia musí v krízových situáciách rýchlo reagovať a vyžiadať tak od svojich civilných a vojenských štruktúr efektívnejšiu spoluprácu. Zriadenie stáleho operačného štábu EÚ spolu s útvarom pre plánovanie a vedenie civilných operácií by maximalizovalo výhody civilno-vojenskej spolupráce. Vzhľadom na žiadosť uvedenú v správe, aby členské štáty sprístupnili civilné spôsobilosti s cieľom čo najrýchlejšie dosiahnuť skutočný pokrok, by som chcel zdôrazniť, že Rumunsko na civilnom fronte aktívne prispieva k plneniu hlavného civilného cieľa 2010. V dôsledku svojej významnej angažovanosti v rámci civilných misií EÚ sa Rumunsko ocitlo na treťom mieste v európskych hodnoteniach týkajúcich sa účasti na takýchto misiách a prispievania serióznymi a rozmanitými odbornými znalosťami prostredníctvom svojich policajtov, vojakov, diplomatov, sudcov a odborníkov z oblasti ľudských práv. Rumunsko tiež pokročilo v procese prijímania národnej stratégie pre civilné spôsobilosti.
