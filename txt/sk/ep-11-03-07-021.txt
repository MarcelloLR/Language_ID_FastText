<CHAPTER ID="021">
Jednominútové vystúpenia (článok 150) 
<SPEAKER ID="146" NAME="Predsedajúci">
Ďalším bodom programu sú jednominútové vystúpenia k otázkam politického významu.
<SPEAKER ID="147" NAME="Maria do Céu Patrão Neves" AFFILIATION="PPE">
(PT) V regióne Póvoa do Varzim zasiahlo 17. februára tornádo skleníky 50 poľnohospodárov, ktorí odhadujú vzniknuté škody na sumu 1,5 milióna EUR. Za niekoľko sekúnd tornádo zničilo mesiace práce a roky investícií. Poľnohospodári budú musieť zasiať nové plodiny a potrvá to celé mesiace, kým sa ich produkcia dostane na trh. Týchto poľnohospodárov pritom už 27. februára 2010 postihla iná búrka. V tom čase boli náklady na škody vyčíslené na viac než 4 milióny EUR, pričom orgány do dnešného dňa na to nijako nereagovali.
<P>
Tieto čísla vyjadrujú význam produkcie zeleniny pre miestne hospodárstvo, s ktorou sa spája 2 000 rodín, celkovo priamo alebo nepriamo približne 5 000 ľudí a 10 000 pracovných miest, a ktorá je v tomto regióne ohrozená. Tieto extrémne poveternostné javy sú čoraz častejšie a predstavujú riziko pre vykonávanie takejto činnosti. Ak tento sektor nedostane dotácie, poistenie je také nákladné, že by znemožnilo túto činnosť.
<P>
V tejto súvislosti sa domnievam, že je dôležité, aby Európska únia pouvažovala o vytvorení spoločnej minimálnej úrovne poistenia pre všetkých poľnohospodárov a hraníc oprávnenosti na podporu z Fondu solidarity. Rozhodujúce je zohľadniť aj regionálny rozmer. Ak by sa tak nestalo, regióny postihnuté vážnymi pohromami by mohli byť vylúčené, pretože sa nedosiahne hranica stanovená pre členský štát ako celok.
<SPEAKER ID="148" NAME="Predsedajúci">
Pani Patrãová Nevesová, chcel by som len povedať, že keď dostanete slovo, zdá sa, že hovoríte dlhšie, než je vymedzený čas, a že hovoríte veľmi rýchlo, čo je trochu náročné pre tlmočníkov. Možno by ste mohli zostručniť svoje poznámky.
<SPEAKER ID="149" NAME="Monika Smolková" AFFILIATION="S&amp;D">
(SK) Minulý týždeň podpredseda vlády Slovenskej republiky Ján Figeľ, bývalý eurokomisár, rokoval v Bruseli, aby sa finančné prostriedky z operačných programov Informatizácia spoločnosti, Veda a výskum, Vzdelávanie a inklúzia - celkovo 350 miliónov EUR - presunuli do operačného programu Doprava.
<P>
Aj výstavba diaľnic je potrebná. Ale tak ako sme prijali Stratégiu 2020 a zvlášť v čase krízy si všetci musíme uvedomiť, že odstraňovanie bariér rastu zamestnanosti, riešenie nových sociálnych rizík či dôraz na vzdelanie, vedu a výskum je prvým predpokladom rastu ekonomík.
<P>
Na presun finančných prostriedkov je potrebný súhlas všetkých komisárov. Vyslovujem presvedčenie, spolu so slovenskými pedagógmi, vedcami a ďalšími občanmi Slovenska, ktorí neschvaľujú tento presun finančných prostriedkov, že jednotliví eurokomisári budú obhajovať zamestnanosť, vzdelanie, vedu a výskum, kde 350 miliónov EUR prinesie obrovský prospech, pričom v doprave by to predstavovalo aj keď potrebných, ale iba 11 kilometrov diaľnic.
<SPEAKER ID="150" NAME="Ramon Tremosa i Balcells" AFFILIATION="ALDE">
Minulý mesiac regionálna vláda vo Valencii vypla program katalánskej verejnej televízie (TV3) vo Valencii. Toto opatrenie je nielenže v rozpore s európskymi smernicami týkajúcimi sa jazykovej rozmanitosti, s Chartou regionálnych a menšinových jazykov a španielskou ústavou, ale vypnutie katalánskej televízie je tiež priamym útokom na kultúrne bratstvo, ktoré spája Kataláncov a Valencijčanov prostredníctvom spoločného jazyka.
<P>
Regionálna vláda vo Valencii teraz ukladá prohibičné sankcie súkromnému združeniu Acció Cultural del País Valencià, ktoré pred 20 rokmi nainštalovalo televízne zosilňovače, a núti ho vypnúť ich.
<P>
Chcel by som tiež oznámiť, že španielskemu parlamentu bola odovzdaná občianska legislatívna iniciatíva v prospech prijímania signálu katalánskej televízie, ktorú podpísalo 615 000 občanov. Socialistická španielska vláda by ju mala vziať do úvahy, ale doteraz neurobila nič.
<SPEAKER ID="151" NAME="Michail Tremopoulos" AFFILIATION="Verts/ALE">
(EL) Európska komisia a zvyšok podporného mechanizmu v Grécku nedávno oznámili záväzok vlády získať sumu 50 miliárd EUR do roku 2015 prostredníctvom predaja verejného majetku.
<P>
Zástupca Komisie pán Deruz vydal vyhlásenie, v ktorom hovorí, že skutočné riziko pre grécke hospodárstvo je paušálna privatizácia verejného majetku. Verejný majetok v Grécku však nie je celý rovnaký. Komerčný majetok, ako napríklad budovy, ktoré neslúžia na verejné účely, je jedna vec a radikálna zmena používania pozemkov na úkor životného prostredia je niečo celkom iné, pretože ohrozuje voľné priestory, ako napríklad staré letisko v Aténach, ktorých účelom je kompenzovať chýbajúci zelený priestor v mestách. Tie majú menej než 3 štvorcové metre zelene na obyvateľa, zatiaľ čo európsky priemer je 10 štvorcových metrov zelene na obyvateľa.
<P>
Ohrozené sú aj oblasti s mimoriadnym významom pre životné prostredie, ako napríklad delta rieky Nestos, kde už boli ohlásené zariadenia cestovného ruchu s rozlohou tisícov akrov. Takáto zmena používania, pri ktorej sa obetujú základné funkcie životného prostredia, je protikladom každej definície udržateľného rozvoja. Kríza a dlh nevymažú právo budúcich generácií na živé prírodné prostredie a možnosti udržateľných miest.
<SPEAKER ID="153" NAME="Marek Henryk Migalski" AFFILIATION="ECR">
(PL) Je mi naozaj ľúto, že už nepredsedá pán McMillan-Scott, pretože mám naňho požiadavku súvisiacu s ľudskými právami, o ktoré sa tak zaujíma. Ako všetci viete, po voľbách v Bielorusku 19. decembra nasledovala vlna zatýkania. To, že boli zatknutí všetci prezidentskí protikandidáti pána Lukašenka, len zvyšuje bizarnosť tejto situácie. Dňa 19. februára bol z väzenia prepustený Ales Michalevič. Bol jedným z protikandidátov. Potvrdil, že bol mučený. Odpustím si opis tohto mučenia. Stačí povedať, že bolo veľmi vážne. Keďže tento týždeň budeme prijímať uznesenie práve o tejto téme, vyzývam týmto celú rokovaciu sálu a najmä pána McMillana-Scotta, ktorému sú ľudské práva veľmi blízke, aby sa k tejto veci vyjadrili úplne jednoznačne a empaticky a aby žiadali zastavenie týchto nehanebných praktík. Ďakujem.
<SPEAKER ID="154" NAME="Predsedajúci">
Ďakujem, pán Migalski. Pán McMillan-Scott si vás vypočul z pódia, ale všetci sa veľmi zaujímame o ľudské práva.
<P>
Hovoríte o mučení a môžem vás ubezpečiť, že osoba, ktorá momentálne predsedá a ktorej tiež vytrhli nechty z prstov na rukách, sa tiež veľmi zaujíma o témy ľudských práv. Mali sme totiž možnosť zažiť situácie podobné tej, ktorú ste práve opísali, a preto mi dovoľte povedať, že sa o to mimoriadne zaujímame.
<SPEAKER ID="155" NAME="Miguel Portas" AFFILIATION="GUE/NGL">
(PT) Na začiatku tohto roka bola najprv pieseň, ktorá odsúdila smiešny svet, v ktorom je potrebné študovať, aby sa človek mohol stať otrokom: náš svet. Za niekoľko hodín sa táto pieseň stala v našej krajine hymnou. Potom prišli štyria mladí ľudia. Použili službu Facebook na vytvorenie protestnej akcie, ktorej cieľom je spojiť, a citujem, nezamestnaných, [...] tých, ktorí otročia pod iným menom, ktorých najímajú subdodávatelia, a tých, ktorí majú krátkodobé pracovné zmluvy, ktorí majú nepravidelnú prácu, ktorí stážujú a ktorí praxujú: inými slovami generácie, ktoré sa v našej krajine zadlžujú, aby mohli študovať, ktorí si takmer platia za to, aby mohli pracovať, a ktorí dostávajú mesačne 500 EUR.
<P>
Pod túto demonštráciu sa podpísalo už viac než 40 000 ľudí na internete a bude sa konať v sobotu. Bolo by dobré, keby táto Európa - táto Európa zhora - nadol - počúvala tých, ktorí odmietajú obavy a ticho a ktorí sú unavení z neistoty, z neistoty, ktorú sme im spôsobili my. Ako sa spieva v tejto piesni, je to generácia "už to viac nevydržím" a má úplnú pravdu.
<SPEAKER ID="156" NAME="Nikolaos Salavrakos" AFFILIATION="EFD">
(EL) Budem hovoriť o téme Líbye. Povstanie v tejto krajine, ktoré nasleduje po povstaní v Tunisku a Egypte, je krvavejšie a nabralo tragické smerovanie. Na prvý pohľad sa zdá, že reakcia ľudu proti režimu je spontánna a neideologická. Je namierená proti režimu, ktorý ukázal svoju neschopnosť riešiť chronické problémy v oblasti rastu a základnej sociálnej spravodlivosti. Európa sa o túto oblasť značne zaujíma. V Líbyi, ktorá je tretím najväčším producentom ropy v Afrike, fungujú desiatky európskych spoločností - britské, talianske, francúzske a veľké grécke spoločnosti. Nestabilita ohrozuje trhy a ceny ropy už závratne vyleteli nahor.
<P>
Myslím si, že za daných okolností musí Európa venovať mimoriadnu pozornosť v prvom rade zvýšeniu prílivu utečencov z Líbye aj celej severnej Afriky a po druhé aj následkom strát vo všetkých európskych rozpočtoch a zhoršeniu hospodárskej krízy.
<P>
Okrem toho treba vyhodnotiť príčiny a pokiaľ ide o to, čo sa deje v Európe, musíme podniknúť nejaké kroky. Predovšetkým musíme dať mladým ľuďom prácu a vyhliadky, pretože mladí ľudia v krajinách islamského sveta nemali žiadnu nádej, a práve preto urobili to, čo urobili, a vidíme, čo sa tam deje.
<SPEAKER ID="157" NAME="Corneliu Vadim Tudor" AFFILIATION="NI">
(RO) V uplynulých dňoch prijala rumunská vládnuca strana nenormálne rozhodnutie. Odhlasovali eutanáziu, konkrétne zabíjanie túlavých psov. Vyzývam Európsku ľudovú stranu, ktorá je postavená na kresťansko-demokratickej doktríne: prosím, naliehajte na svojich kolegov z Demokraticko-liberálnej strany v Rumunsku, aby si nezašpinili svoje ruky krvou nevinných. Ježiš Kristus miloval zvieratá. "Milosrdenstvo chcem a nie obeť," hovoril Spasiteľ. Vyzývam aj ostatných kolegov poslancov: takmer všetci z vás máte doma aspoň jedného psa, ktorého milujete ako anjela.
<P>
Rumunsko sa, bohužiaľ, vracia do temnoty stredoveku - k barbarstvu. Režim prezidenta Băsesca dnes vykonáva eutanáziu psov a zajtra bude takto usmrcovať ľudí. Zabíjanie psov je tiež lukratívnym obchodom pre mafiu. Pomôžte zabrániť tomu, aby sa Rumunsko zmenilo na Ugandu za vlády Idiho Amina. Bez ohľadu na príčiny existujú riešenia, ktoré sú nenásilné a civilizované, pričom zločinom sa v histórii nikdy nič nevyriešilo.
<SPEAKER ID="158" NAME="Eleni Theocharous" AFFILIATION="PPE">
(EL) V poslednej dobe venujeme celú našu pozornosť povstaniam ľudu v severnej Afrike. Nemali by sme však prehliadať povstanie tureckých Cyperčanov na okupovanom Cypre. Ide o veľmi dôležité povstanie, pretože tí, ktorí doposiaľ tvrdili, že tureckých Cyperčanov nepočujú, teraz ich hlas skutočne počuť budú.
<P>
Tureckí Cyperčania protestujú proti hospodárskej nepriazni, ktorú im spôsobuje turecká okupácia, proti prítomnosti kolonizátorov, ktorí menia demografiu obyvateľstva a spôsobujú ich vytrácanie, a proti náporu islamu, keď sa budujú stovky mešít a keď premiér Erdoğan posiela náboženských učiteľov na územie okupovaného Cypru, a bojujú za prežitie pod vlajkou Cyperskej republiky.
<P>
Tureckí Cyperčania hovoria "nie" Annanovmu plánu. Oni nepodporili tento plán, ktorý raz a navždy rozdelil Cyprus na kúsky. Práve preto si myslím, že by sme mali načúvať protestom našich krajanov tureckých Cyperčanov.
<SPEAKER ID="159" NAME="Mario Pirillo" AFFILIATION="S&amp;D">
(IT) Situácia, v ktorej sa ocitá tuniak modroplutvý v Stredozemnom mori, naďalej spôsobuje nevypočítateľné hospodárske škody spoločenstvám rybárov. Talianska vláda dodržala rozhodnutia komisie ICCAT a obmedzila rybolovné kvóty pre tuniaka modroplutvého len na komerčné rybárske plavidlá, čím de facto zvýšila množstvá určené pre rekreačný rybolov. Je to absurdné opatrenie trestajúce len rybárov, ktorí už aj tak zažívajú veľmi ťažké časy.
<P>
V tejto súvislosti vám pripomínam negatívne účinky neprijatia rozhodnutia o udelení výnimky pre rybolov sleďa obyčajného na priemysel. Dúfam, že nadchádzajúce stretnutie, na ktorom sa má zúčastniť aj pani komisárka Damanakiová, ktorá je tu dnes prítomná, povedie k záveru, že rybolov sleďa obyčajného bude môcť v roku 2011 pokračovať v určitých oblastiach, ako napríklad v oblastiach Schiavonea a Corigliano Calabro v Kalábrii, s možnosťou revízie v roku 2012.
<SPEAKER ID="160" NAME="Sonia Alfano" AFFILIATION="ALDE">
(IT) Som presvedčená, že udalosti na Blízkom východe jasne ukázali európskym inštitúciám, že už ďalej nemôžu ignorovať porušovanie základných práv a štátnych ústav. Odpusťte mi, ale znovu musím informovať o nehanebnom konaní vládnucej väčšiny v Taliansku, ktorá by chcela ochrániť pána Berlusconiho pred súdnymi procesmi týkajúcimi sa závažných zločinov, ako sú napríklad vydieranie a zneužívanie na detskú prostitúciu, ktoré sa práve začali.
<P>
Talianska väčšina v skutočnosti vyzvala ústavný súd, aby rozhodol, ktorý súd má viesť proces s pánom Berlusconim. Ústavný súd určite zamietne požiadavku sudcu na základe osobných dôvodov. My však nesmieme ďalej ignorovať entý útok pána Berlusconiho na taliansku demokraciu a nezávislosť talianskeho súdnictva.
<P>
Mnohí kolegovia už podpísali petíciu o vyslaní silného signálu, ktorý sa dostane k talianskym ľuďom od ich vlastných poslancov EP. Je to zvláštna zhoda, pán predsedajúci, že zatiaľ čo pán Berlusconi už roky útočí na súdnictvo, minister spravodlivosti pán Alfano prišiel otvorene do Štrasburgu opísať plán zabezpečenia účinnosti súdnictva, pričom si nenašiel ani chvíľku, aby sa stretol s Európskym parlamentom. Žeby sa bál nepohodlných otázok od zástupcov ľudu, ktoré by sa týkali talianskeho súdneho systému a spôsobu, akým sa ľudia pokúšajú zničiť jeho nezávislosť?
<SPEAKER ID="161" NAME="Oldřich Vlasák" AFFILIATION="ECR">
(CS) Dovoľte mi, aby som na pôde Európskeho parlamentu upozornil na rozsudok Európskeho súdneho dvora C-236/09 z minulého týždňa, na základe ktorého nebude od 21. decembra možné rozlišovať poistencov podľa pohlavia. Smernica Únie, resp. jej výklad, v tomto prípade jednoznačne prekročila únosnú hranicu, odporuje prírodným zákonom a bude mať zásadne negatívny vplyv na sektor poisťovníctva. Je rovnako nelogická, ako keby sme poisťovniam zakázali zohľadňovať pri výpočte poistného v rámci neživotného poistenia to, či je dom na kopci, alebo na záplavovom území alebo či vodič motorového vozidla má časté havárie, alebo ich nemá vôbec. Nielen demografi totiž vedia, že vo vyspelých spoločnostiach je v takmer celom vekovom rozsahu úmrtnosť mužskej populácie vyššia než úmrtnosť ženskej populácie, a to väčšinou veľmi výrazne. Ženy sa tak dožívajú zvyčajne o 10 % vyššieho veku. V Českej republike je to momentálne 73 rokov u mužov a 80 rokov u žien. Popierať túto pravdu a direktívne z Bruselu poisťovniam nariaďovať, že nesmú rozlišovať, či je poistenec muž alebo žena, je v rozpore so všetkými učebnicami poistnej matematiky, ale hlavne to zásadne diskriminuje skupiny poistencov. Výsledkom je, že ženy budú musieť platiť vyššie poistné a muži budú dostávať nižšie dôchodky.
<SPEAKER ID="162" NAME="João Ferreira" AFFILIATION="GUE/NGL">
(PT) Sociálne následky uplatňovania takzvaných úsporných opatrení sa každý deň zhoršujú. Finančný sektor a veľké podniky naďalej zhromažďujú obrovské zisky a neudržateľné predražovanie národných zdrojov vo forme úrokov platených zo štátneho dlhu krajín ako Portugalsko pokračuje. V tejto súvislosti treba položiť jednu otázku. Ako dlho budú vládcovia Európskej únie uťahovať túto slučku? Teraz navrhujú takzvaný pakt konkurencieschopnosti, teda viac útokov na mzdy a sociálne práva, zvýšený vek odchodu do dôchodku a čoraz neistejšie pracovné miesta. A navyše to všetko chcú presadiť prostredníctvom hospodárskeho riadenia proti vôli ľudu.
<P>
Boj pracujúcich, ktorý v celej Európe pokračuje a zintenzívňuje sa, však ukazuje, že toto presýtenie civilizácie nie je nevyhnutné a že je možná aj potrebná iná cesta. Z tohto miesta im chceme znovu zablahoželať k ich odvahe a odhodlaniu. Nespočetné boje, štrajky, protesty a demonštrácie sú dôvodmi na nádej a vieru v lepšiu budúcnosť, najmä pokiaľ ide o demonštráciu organizovanú Generálnou konfederáciou portugalských zamestnancov (CGTP) v Lisabone dňa 19. marca.
<SPEAKER ID="163" NAME="Angelika Werthmann" AFFILIATION="NI">
Životné podmienky Cyperčanov v severnej časti Cypru, teda v časti okupovanej armádou Turecka, kandidátskou krajinou, sú neznesiteľné. Stále napríklad čelíme porušovaniu ľudských práv. Turecko presúva svoje obyvateľstvo do tejto časti Cypru, a preto zodpovedá za vážnu demografickú zmenu. Tureckí Cyperčania už teraz tvoria vo svojej domovine menšinu a zmenili sa aj mnohé pôvodné názvy obcí.
<P>
V posledných týždňoch sa uskutočnili dve manifestácie. Na základe manifestácie v januári Turecko slovne ponižovalo tureckých Cyperčanov a vymenilo svojho veľvyslanca v severnej časti Cypru, aby tam vymenovalo svojho guvernéra. Žiadam vás preto, pán predsedajúci, aby sme podnikli primerané kroky pred tým, než Turecko pripraví Európu o časť jej územia, a aby sme zaistili, že pán Elcil, generálny tajomník Odborového zväzu tureckých učiteľov na Cypre (KTOS), bude vo svojej domovine v bezpečí.
<SPEAKER ID="164" NAME="Georgios Koumoutsakos" AFFILIATION="PPE">
(EL) Pred niekoľkými hodinami ratingová agentúra Moody's znovu znížila úverový rating gréckeho hospodárstva. Patrím k opozičnej strane v Grécku a musím povedať, že voči hospodárskej politike vlády sme veľmi kritickí. Toto rozhodnutie agentúry Moody's je však absolútne neopodstatnené. Prichádza len jeden deň pred aukciou šesťmesačných pokladničných poukážok, ktorá je pre Grécko rozhodujúca, a len pár dní pred rozhodujúcim zasadnutím Európskej rady 11. a 25. marca, na ktorom sa budú prijímať závažné rozhodnutia.
<P>
Tieto svojvoľné rozhodnutia ratingových agentúr nepoškodzujú len Grécko. Preto treba tieto agentúry regulovať. Kým mám slovo, rád by som sa v krátkosti vyjadril o marcových zasadnutiach Rady. Marec je podstatný pre eurozónu a pre Európsku úniu ako celok. Zlyhanie spôsobí Únii vážny problém. Trhy by toto zlyhanie neuniesli a my tomu musíme zabrániť. Túto záležitosť treba riešiť bezodkladne.
<SPEAKER ID="165" NAME="Ioan Enciu" AFFILIATION="S&amp;D">
(RO) Na základe oznámenia koalície mimovládnych organizácií pre štrukturálne fondy by som chcel európske inštitúcie upozorniť na mimoriadne zlé riadenie štrukturálnych fondov v Rumunsku najmä v rámci sektorového operačného programu Ľudské zdroje. Rumunská vláda a premiér osobne sa zaviazali zlepšiť podmienky prijímania týchto fondov. Žiaľ, výsledky sú takmer nulové. Rumunský úrad pre riadenie štrukturálnych fondov nielenže nepomáha príjemcom týchto fondov, ale vytvára ťažkosti pri prístupe k nim.
<P>
Nečestné praktiky sú nekonečné, počnúc nespravodlivými zmenami v dohodách o grantoch až po neprimerané oneskorenie platieb a prideľovanie netransparentných finančných prostriedkov na základe politickej príslušnosti. Chcel by som využiť túto príležitosť a vyzvať Európsku komisiu, aby okamžite zasiahla a kontrolovala činnosť agentúr zodpovedných za riadenie finančných prostriedkov EÚ v Rumunsku. Len kontrola zvonku môže zastaviť sústavné zneužívanie, ktorého sa na všetkých úrovniach dopúšťajú zástupcovia tých, ktorí sú práve pri moci, a ktoré neustále nahlasujú tí, ktorí by mali čerpať pomoc z týchto fondov, a mimovládne organizácie.
<SPEAKER ID="166" NAME="Pat the Cope Gallagher" AFFILIATION="ALDE">
Medzinárodný fond pre Írsko zohráva významnú úlohu pri zabezpečovaní mieru a zmiernenia v našej krajine.
<P>
Od svojho zriadenia v roku 1986 tento fond poskytol viac než 838 miliónov EUR na široké spektrum projektov v Severnom Írsku aj v pohraničných krajoch. Naďalej podporuje projekty v hospodársky znevýhodnených regiónoch. Minulý týždeň vyčlenil sumu 9,8 milióna EUR na podporu vzdelávacích iniciatív a iniciatív spoločenstva v Severnom Írsku v krajoch Donegal, Monaghan a Sligo.
<P>
Momentálne však panuje s ohľadom na budúcnosť veľká neistota. Snemovňa reprezentantov USA nedávno zahrnula tento fond do procesu celkového znižovania zahraničného rozpočtu USA. Očakával by som, že náš ďalší premiér otvorí túto tému počas návštevy Washingtonu pri príležitosti osláv Dňa svätého Patrika.
<P>
(GA) Európska únia, ako aj vlády Írska a Veľkej Británie sa vyslovili, že podporujú predĺženie programu tohto fondu. A aj keď je podpora, ktorú do fondu poskytujú Spojené štáty, rozhodujúca, nie je dôvod, aby Európska únia a vlády Írska a Británie nepokračovali v poskytovaní finančných prostriedkov do fondu v obmedzenej miere a s presným zameraním.
<SPEAKER ID="168" NAME="Ryszard Czarnecki" AFFILIATION="ECR">
(PL) Minulú nedeľu sa v Litve konali miestne voľby. Formácia zastupujúca poľskú národnú menšinu dosiahla veľký úspech aj napriek tomu, že Poliaci sú v Litve už celé roky terčom stálej diskriminácie. Bohužiaľ však nedostali naspäť zem, ktorú im zobrali orgány Sovietskeho zväzu pred 50 rokmi. Možnosti národného vzdelávania, ktoré majú k dispozícii tam žijúci Poliaci, sa do veľkej miery obmedzili. Ich mená sú násilne prekrúcané, nemajú povolenie písať ich v súlade s poľským pravopisom. A navyše v rozpore s európskymi normami a nariadeniami Rady Európy nemôžu používať označenia s názvami miest a ulíc v poľštine. Vyzývam Európsky parlament, aby sa zaoberal problematikou Poliakov v Litve, pretože ide o zrejmú diskrimináciu našich spoluobčanov, ktorí v Litve žijú, čo je, opakujem, v rozpore s európskymi normami.
<SPEAKER ID="169" NAME="Willy Meyer" AFFILIATION="GUE/NGL">
(ES) Chcel by som naliehavo vyjadriť zamietavý postoj našej skupiny voči rozhodnutiu, ktoré prijala Rada a ktoré sa týka predĺženia aktuálnej dohody o partnerstve v sektore rybolovu medzi EÚ a Marokom o ďalší rok, ako to navrhla Komisia.
<P>
Namietame proti tomuto rozhodnutiu, pretože v tejto dohode sú stále začlenené aj vody neautonómneho územia Západnej Sahary. Ako všetci vieme, toto územie patrí k niekoľkým africkým územiam stále čakajúcim na dekolonizáciu, ktorú podporuje aj Organizácia Spojených národov. Nie sú to marocké vody. Nepatria Maroku, a Európska únia by preto nemala zahŕňať vody Západnej Sahary do tejto dohody.
<P>
Uvádza sa to aj v rozsudkoch medzinárodných súdov, pričom predovšetkým medzinárodné právo stanovuje, že tieto vody nepatria Maroku. Právne služby tohto Parlamentu vyjadrili svoje výhrady, pretože prínosy z predošlej dohody o rybolove neplynuli Západosaharčanom. Preto sme z právneho hľadiska jasne proti tomuto rozhodnutiu.
<P>
Som presvedčený, dámy a páni, že musíme byť veľmi opatrní a pritom čerpať skúsenosti z príkladu Tuniska, Egyptu a Líbye a že by Európska únia mala byť oveľa dôslednejšia pri vyžadovaní súladu s medzinárodným právom.
<SPEAKER ID="170" NAME="Nuno Teixeira" AFFILIATION="PPE">
(PT) Európsky parlament bude čoskoro vyzvaný, aby prijal rozhodnutie o revízii programu osobitných alternatív pre odľahlosť a ostrovný charakter (POSEI), ktorý bol vytvorený s cieľom reagovať na vzdialenosť a izolovanosť najvzdialenejších regiónov Únie. Táto reforma je výsledkom a nielen potrebou prispôsobiť tento program novej právnej realite Lisabonskej zmluvy, ale najmä tiež zabezpečiť flexibilnejšie uplatňovanie jeho pravidiel.
<P>
Lisabonská zmluva uznáva nevýhody a obmedzenia najvzdialenejších regiónov, a práve preto musíme teraz prispôsobiť a aktualizovať súčasný systém a zohľadniť tak problémy, s ktorými sa najvzdialenejšie regióny stretávajú, z pohľadu jeho charakteru aj obsahu. V prípade Madeiry hovorím konkrétne o potrebe odstrániť prekážky vývozu a lodnej dopravy spracovaných produktov, ktoré vážne obmedzujú rozvoj a rast agropriemyselného odvetvia. Postupné otváranie trhov tretím krajinám ohrozuje najmä pestovanie banánov, ale aj produkciu vína a mlieka. Zámerom územnej súdržnosti je harmonický rozvoj regiónov Európskej únie, k čomu by mala prispieť aj revízia programu POSEI.
<SPEAKER ID="171" NAME="Gerard Batten" AFFILIATION="EFD">
Chcel by som vám povedať o najnovšom vývoji v oblasti európskeho zatykača.
<P>
Mnohí ľudia boli vydaní, aj keď proti nim neexistoval žiaden skutočný dôkaz. Súdy sú skutočne bezmocné pri zvažovaní dôkazov a nedokážu zabrániť nespravodlivému vydaniu. Teraz došlo k novému vylepšeniu. Môj volič doktor Miguel-Ángel Meizoso čelí vydaniu do Španielska nie pre zločin, z ktorého spáchania je obvinený, ale preto, aby mohol byť vyšetrovaný za zločin, ktorý by sa v budúcnosti údajne mohol rozhodnúť spáchať. Doktorovi Meizosovi, ktorý žije 20 rokov v Londýne, sa teraz jeho život rozpoltí pre rozmar policajného úradníka vyšetrujúceho zločin, ktorý sa nestal. Ak by mal niekto pochybnosti, rád mu poskytnem stručné informácie o tomto prípade.
<P>
Kedy sa bude tento Parlament zaoberať nespravodlivosťami v mene európskeho zatykača a viesť o nich rozpravu?
<SPEAKER ID="172" NAME="Eduard Kukan" AFFILIATION="PPE">
(SK) Európska únia musí čo najskôr zaujať zásadné stanovisko voči Bielorusku. Nemožno komunikovať s režimom, kde sú politickí väzni a v ktorom sa nemôže slobodne prejavovať občianska spoločnosť a slobodné médiá.
<P>
Situácia po voľbách ukázala, že sila Lukašenka nie je bezhraničná. EÚ by to mala využiť a pomôcť krajine dostať sa spod autoritatívneho režimu. Špecifikom je tu aj zodpovednosť postkomunistických krajín na základe skúseností s režimami podobnými tomu bieloruskému.
<P>
Naše postoje preto musia byť principiálne a založené na hodnotách. EÚ musí tiež pristúpiť k izolácii ľudí zodpovedných za falšovanie volieb, k zastaveniu kontaktov s vysoko postavenými funkcionármi režimu a k zmrazeniu ich aktív.
<P>
Na druhej strane treba rozšíriť okruh priateľov, ktorí uprednostňujú rovnaké hodnoty a zásady, aké sú bežné v EÚ. Je potrebné, aby sme čo najskôr ponúkli alternatívu k súčasnému vývoju, vychádzajúc z toho, že krajina s autoritatívnym režimom nemá v Európe budúcnosť.
<SPEAKER ID="173" NAME="Constance Le Grip" AFFILIATION="PPE">
(FR) Chcela by som venovať svoju jednu minútu paktu súdržnosti a konkurencieschopnosti. Blíži sa samit eurozóny, ktorý sa bude konať o niekoľko dní 11. marca, a preto považujem za dôležité zdôrazniť, že samotná myšlienka paktu súdržnosti a konkurencieschopnosti je dobrá a veľmi žiaduca.
<P>
Vyjasnime si to. Je zrejmé - aspoň pre mňa -, že pakt konkurencieschopnosti vo verzii, o ktorej sa momentálne diskutuje, rokuje a uvažuje, nie je a nebude len ďalším dokumentom ani jednoduchým zoznamom zbožných želaní, ktoré sa nikdy nepremenia na konkrétne kroky. Je to vážne vyhlásenie, že budeme ďalej pracovať na hospodárskych aspektoch našej menovej únie.
<P>
Bude predstavovať skok vpred smerom k väčšiemu zblíženiu hospodárstiev eurozóny a smerom k väčšej miere politickej koordinácie najmä v oblastiach vnútroštátnej kompetencie, ak pôjde o zásadné faktory pri zvýšení našej konkurencieschopnosti. Intenzita globálneho hospodárskeho boja skutočne znamená, že je absolútne potrebné zvýšiť konkurencieschopnosť nášho regiónu sveta. Súčasťou toho bude zintenzívnenie boja proti verejnému dlhu, stabilizovanie našej meny a väčšie zladenie našich hospodárskych a sociálnych systémov a systémov zdaňovania.
<P>
V poslednej dobe bola medzivládna metóda značne očierňovaná a dávaná do rozporu s metódou Spoločenstva. Považujem tieto debaty za trochu neplodné a nezmyselné a určite nemajú nič spoločné s problémami našich spoluobčanov. Podobne ako pán predseda Van Rompuy sa domnievam, že k veciam môžeme pristupovať európsky alebo nijako.
<SPEAKER ID="174" NAME="Czesław Adam Siekierski" AFFILIATION="PPE">
(PL) Je to jedinečná zhoda okolností, pretože ja budem hovoriť presne o tej istej téme. Zámerom paktu konkurencieschopnosti je spojiť hospodárstva eurozóny prostredníctvom rozsiahlych štrukturálnych reforiem a jeho hlavným cieľom je zvýšiť konkurencieschopnosť eurozóny a posilniť medzinárodnú dôveru v eurozónu. Aj keď pakt obsahuje mnoho užitočných cieľov, okrem iného napríklad boj proti deficitom alebo reformu dôchodkových systémov, musíme si byť vedomí rizík, ktoré so sebou prináša. Po prvé, spôsob oznámenia samotnej iniciatívy, ktorá bola zrealizovaná bez konzultácie s vládami zostávajúcich krajín, vytvára nebezpečný precedens. V skutočnosti ochraňuje stereotyp tichého francúzsko-nemeckého tandemu, ktorý rozhoduje o kľúčových otázkach EÚ bez požiadania partnerov o ich názor. Po druhé, mnohé krajiny tento projekt prijali ako ďalší pokus o vytvorenie dvojrýchlostnej Európy, ktorej jadro formujú hospodársky najkonkurencieschopnejšie štáty. Treba priznať, že iniciátori paktu pozvali štáty mimo eurozóny, aby sa zúčastnili, niet však pochýb, že ide o výlučne taktický ťah. Vzhľadom na vzostup protekcionistických nálad v mnohých krajinách eurozóny možno predpokladať, že uloženie prísnych požiadaviek paktu povedie k tomu, že eurozóna sa stane hrozbou alebo obmedzením spoločného trhu EÚ. Ďakujem veľmi pekne.
<SPEAKER ID="175" NAME="Predsedajúci">
Týmto uzatváram tento bod rokovania.
