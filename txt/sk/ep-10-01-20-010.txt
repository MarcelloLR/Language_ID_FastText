<CHAPTER ID="010">
SWIFT (rozprava) 
<SPEAKER ID="163" NAME="Predsedajúci">
Ďalším bodom programu je rozprava o vyhlásení Rady o dohode SWIFT.
<SPEAKER ID="164" NAME="Diego López Garrido" LANGUAGE="ES">
Vážený pán predsedajúci, toto je vyhlásenie Rady o programe, ktorý, ako viete, predstavuje dohodu medzi Európskou úniou a Spojenými štátmi o sledovaní financovania terorizmu s cieľom výmeny a odovzdávania finančných údajov, s ktorým asi každý súhlasí. Táto dohoda sa uplatňuje už niekoľko mesiacov. Funguje dobre a poskytuje kontinuitu toku informácií určených pre Program na sledovanie financovania terorizmu.
<P>
Platnosť tejto dohody končí 31. januára. Preto počas predchádzajúceho obdobia švédskeho predsedníctva rozmýšľala Rada o potrebe podpísať dohodu, ktorá by umožnila pokračovanie Programu na sledovanie financovania terorizmu. Z tohto dôvodu Rada 30. novembra 2009 prijala rozhodnutie o podpísaní tejto dohody o TFTP (Program na sledovanie financovania terorizmu).
<P>
Je to dočasná dohoda. Preto má krátku platnosť, ktorá v zásade končí 31. októbra 2010. Preto platnosť dočasnej dohody, ktorú, ako som uviedol, schválila Rada minulý rok, v každom prípade skončí, ak Európsky parlament neprijme v roku 2010 rozhodnutie.
<P>
Taká je súčasná situácia. Doteraz neprebehla zo strany Komisie žiadna komunikácia o obsahu tejto dohody, ktorú Európsky parlament zatiaľ nepozná, ale už teraz vám môžem povedať, že bude vypracovaná budúci týždeň, a to 25. januára. Európsky parlament sa s ňou oboznámi 25. januára. Táto dohoda príde do Parlamentu náležite preložená a bude postúpená s cieľom získať súhlas Európskeho parlamentu.
<P>
Nevykonalo sa to skôr z nasledovného dôvodu, ktorý nám poskytla Komisia: Komisia neukončila príslušné preklady, a preto ich Rada od Komisie nedostala. Ako som práve povedal, tieto jednotlivé jazykové verzie sa stále dokončujú a ako viete, Rada môže tento dokument, túto dohodu, postúpiť Parlamentu, až keď budú k dispozícii jednotlivé jazykové verzie, ktorých preklad má na starosti Komisia. Tie budú k dispozícii 25. januára.
<P>
Okrem toho, pokiaľ ide o budúcnosť a s cieľom dosiahnuť nie predbežnú, ale konečnú dohodu, Komisia chce v tomto ohľade predložiť odporúčania na vypracovanie dlhodobej dohody, nie dohody, ktorá skončí v októbri budúceho roka ako tá, o ktorej hovoríme, ale dlhodobej dohody. O tejto dlhodobej dohode sa musí rokovať a musí sa uzatvoriť na novom právnom základe, ako je uvedené v Lisabonskej zmluve, do ktorej je Európsky parlament plne zapojený. Európsky parlament už je do týchto dohôd plne zapojený a tak to bude aj v prípade budúcej dohody, v súvislosti s ktorou Komisia zatiaľ nepredložila žiadne odporúčania.
<P>
Na záver by som chcel povedať, že táto záležitosť je mimoriadne dôležitá. Je to postup alebo program na boj proti terorizmu. Udalosť v Detroite dokázala, že nebezpečenstvo existuje, že hrozba naďalej trvá, a preto členské štáty nesmú pripustiť, aby sa prerušil tok finančných informácií, ktorý prúdi do TFTP. Pán sudca Bruguière to vysvetlil vo svojom vystúpení za zatvorenými dverami, ktoré bolo v novembri nafilmované v tomto Parlamente. Povedal, že podľa neho niekoľko členských štátov mohlo mať prospech z informácií, a mohlo využiť informácie, ktoré boli poskytnuté Spojeným štátom na odhaľovanie teroristických činov a predchádzanie im.
<P>
To viedlo Radu k tomu, aby počas predchádzajúceho švédskeho predsedníctva predložila predbežnú žiadosť o novú dohodu s cieľom vyhnúť sa ukončeniu platnosti súčasnej dohody 31. januára a zastaveniu akéhokoľvek možného toku informácií. Bola to jediná možnosť, ktorú Rada mala a postoj Parlamentu k získaniu informácií je, samozrejme, pochopiteľný. Ako som povedal, tie neboli vypracované z dôvodu omeškania Európskej komisie s vypracovaním príslušných prekladov.
<SPEAKER ID="165" NAME="Manfred Weber" LANGUAGE="DE">
Vážený pán predsedajúci, pán López Garrido, dámy a páni, celá táto rozprava, samozrejme, bola na začiatku poznačená frustráciou a rozhorčením, ktoré pociťovali mnohí v Európskom parlamente, lebo sme mali pocit, že Rada sa znovu snaží niečo narýchlo pretlačiť pred nadobudnutím platnosti Lisabonskej zmluvy. Preto som teraz vďačný, že si Rada uvedomila, že je dobré konzultovať s Parlamentom, uplatňovať teraz v ratifikačnom procese novú Lisabonskú zmluvu a poskytnúť nám možnosť zhodnotiť, či sa má táto dohoda uplatňovať alebo nie.
<P>
V tomto legislatívnom procese, ak ho teraz začneme, bude Poslanecký klub Európskej ľudovej strany (kresťanských demokratov) uplatňovať jasné rozhodovacie kritériá. Každá minca má dve strany. Na jednej strane sa my ako skupina PPE držíme jasnej zásady, že vo vzťahu k európskym údajom - bez ohľadu na to, kde sú uložené - by sa mali uplatňovať európske normy na ochranu údajov. Držíme sa zásady, že chceme právo na odvolanie pre tých, ktorí majú pocit, že sa s nimi zaobchádzalo nespravodlivo, keď sa museli podrobiť kontrole údajov. Držíme sa základnej zásady, že údaje by sa mali poskytovať len v jednotlivých prípadoch a len vtedy, ak je osoba z niečoho podozrivá, a nie na základe všeobecného pravidla. Toto sú veci, ktoré pokladáme za dôležité.
<P>
Na druhej strane mince je skutočnosť, že, samozrejme, chceme spoluprácu so Spojenými štátmi. Chceme spolupracovať s našimi partnermi v boji proti terorizmu. Nechceme, aby nastala situácia, v ktorej budú jednotlivé štáty - ak skončí platnosť dohôd - čeliť osobitým tlakom, ako napríklad Belgicko, lebo potom by štáty mohli začať rokovať na bilaterálnom základe. Aj to je potrebné dôkladne zvážiť. Ako skupina PPE to zvážime, keď bude predložený legislatívny návrh.
<P>
Rád by som Radu a Komisiu znovu požiadal, aby nenaťahovali čas a poslali text teraz, aby sme sa ním mohli zaoberať. Ako Parlament sme schopní pracovať rýchlo a budeme schopní zaoberať sa tým rýchlo. Potom už bude na ministroch - a aby som bol úplne presný: ministroch vnútra - aby presvedčili Parlament, že tieto metódy, ktoré sa navrhujú v tejto dohode, sú v boji proti terorizmu skutočne nevyhnutné.
<P>
Sme otvorení tomuto procesu, ale presvedčiť nás je aj naďalej úlohou výkonnej moci, čiže ministrov.
<SPEAKER ID="166" NAME="Martin Schulz" LANGUAGE="DE">
Vážený pán predsedajúci, toto je seriózny legislatívny proces, ktorý tu teraz začíname s Lisabonskou zmluvou.
<P>
Pán López Garrido, ak nám hovoríte, že preklady alebo neprítomnosť prekladov v tejto citlivej oblasti spôsobuje omeškanie, ktoré jednoducho musíme tolerovať, potom musím pri všetkej úcte povedať, že je to len výhovorka, ktorou sa chcete chrániť a trochu nás tu upokojiť. Nemôžeme to však brať vážne. Jednoducho to zoberiem na vedomie a už sa tým nebudem zaoberať.
<P>
Podstatou veci je niečo úplne iné: nezapojenie Európskeho parlamentu. V prípade medzinárodných dohôd takého ďalekosiahleho významu je to jednoducho neprípustné. Chceme, aby bol Parlament od prvého dňa skutočne zapojený do zavádzania tejto dohody. Prečo je to tak? Pán Buzek, predseda tohto Parlamentu, to vo svojom liste pomenoval veľmi presne, keď povedal, že dohoda SWIFT umožňuje ďalekosiahle porušovanie základných občianskych slobôd, ktoré zaručuje Charta základných práv a vo väčšine členských štátov aj ústava.
<P>
Ak sa však na základe takejto dohody musia prijať výkonné opatrenia, ktoré umožňujú porušovanie základných občianskych slobôd, je potrebné stopercentne zaručiť právnu ochranu občanov proti takému porušovaniu. To znamená, že ochrana údajov sa musí zaručiť v každom ohľade, že sa musí zaručiť vymazanie údajov po určitom primeranom čase a že sa musia presne stanoviť orgány na podávanie odvolaní občanov v prípade porušenia ich základných práv. Jedným z podstatných znakov zásady právneho štátu je, že občania musia byť schopní chrániť sa pred svojvoľným zaobchádzaním zo strany štátu.
<P>
Európska únia nemôže zrušiť platnosť tejto právnej tradície, ktorá je zakotvená v systémoch 27 štátov, odvolaním sa na preklady, ktoré nie sú k dispozícii. Ak naozaj chceme rozvíjať právny štát na európskej úrovni, musíme na európsku úroveň preniesť model potreby zasahovania z dôvodu bezpečnosti, ale aj legitímnu ochranu občanov.
<P>
Preto nám musí Rada vysvetliť, v čom je pridaná hodnota dohody SWIFT, ak má teraz nadobudnúť platnosť len dočasne, ako si to želá Rada. Nebudem hovoriť o narušení údajov, ktoré spôsobili mnohé bezpečnostné služby v Spojených štátoch. Niekto si do spodnej bielizne strčí nejaké výbušniny a preletí ponad Atlantik. To je to, čo sa doteraz preukázalo intenzívnou bezpečnostnou prácou amerických bezpečnostných služieb. Ale od toho to nemôže závisieť.
<P>
Zaujímalo by ma, prečo musíme použiť tento zrýchlený postup, keď od 1. februára je medzi EÚ a Spojenými štátmi zavedená dohoda o dočasnej právnej pomoci. Jej článok 4 presne opisuje, ako sa majú poskytovať bankové údaje, ak existujú oprávnené dôvody na podozrenie. To znamená, že vstúpenie dohody SWIFT do platnosti by z hľadiska ochrany neprinieslo žiadnu pridanú hodnotu.
<P>
Takže tento prehnaný zhon - alebo "prasací cval", ako by sme to nazvali v Nemecku - tento tlak na to, aby sme veci urýchlili, je nepochopiteľný, a preto musí byť naša jednohlasná požiadavka adresovaná Rade sformulovaná veľmi presne: pošlite nám príslušné dokumenty! Budeme o tejto záležitosti diskutovať a parlamentný postup uzatvoríme dostatočne rýchlo, pretože chceme bezpečnosť, a to nielen pre bezpečnostné orgány, ale aj pre občanov, ktorých by tieto bezpečnostné orgány mali tiež chrániť. Myslím si, že to je účelom tejto dohody, ale v tom prípade chceme, aby bola schválená ako príslušný zákon.
<SPEAKER ID="167" NAME="Guy Verhofstadt">
v mene skupiny ALDE. - (FR) Vážený pán predsedajúci, dámy a páni, dovoľte nám začať s dobrou správou: španielske predsedníctvo oznámilo, že dokument by mal byť predložený v pondelok 25. januára, čiže budúci pondelok, ako som si poznamenal. To teda znamená, že teraz máme týždeň na to, aby sme o ňom v Parlamente diskutovali, taká je skutočnosť.
<P>
Pán predsedajúci, moja požiadavka je - už som to oznámil a dúfam, že získam podporu ostatných skupín -, aby bolo na Konferencii predsedov prijaté rozhodnutie v tom zmysle, že sa uskutoční zasadnutie výboru aj schôdza Parlamentu, aby sa preskúmala táto dočasná dohoda, lebo by nemalo význam, keby 1. februára nadobudla platnosť bez toho, aby ju Parlament najskôr prediskutoval.
<P>
Preto máme dve možnosti, pán Zapatero: súhlas alebo nesúhlas. Môžem vám povedať, že získanie súhlasu bude závisieť od niekoľkých podmienok. Je dôležité uvedomiť si to a odpoveď musíme získať do 25. januára. Zatiaľ sme nedostali žiadnu odpoveď na podmienky stanovené Parlamentom.
<P>
Tieto podmienky sú nasledovné: po prvé, aby bol Parlament plne informovaný a dostával všetky potrebné informácie, po druhé, aby bol Parlament zapojený do rokovaní o konečnej dohode a po tretie, sú to konkrétne podmienky, spolu je ich deväť, ktoré vo svojom uznesení - schválenom Parlamentom - stanovil Výbor pre občianske slobody, spravodlivosť a vnútorné veci, a týkajú sa terajšieho obsahu dohody.
<P>
Naša požiadavka na vás je veľmi jednoduchá: 25. januára nám nemôžete poslať len dočasnú dohodu, musíte nám poskytnúť aj odpoveď na tri požiadavky Parlamentu. Ak bude vaša odpoveď na naše tri požiadavky kladná, schválenie dohody bude jednou z možností. Ak nebude kladná, myslím si, že pravdepodobne budeme hlasovať proti - v každom prípade je to názor mojej skupiny.
<P>
Musím zdôrazniť, že zamietavé hlasovanie bude znamenať, že dočasná dohoda nenadobudne platnosť 1. februára. Taká je súčasná situácia, a preto zajtra v každom prípade požiadam Konferenciu predsedov, aby zvolala príslušný výbor a uskutočnila zasadnutie s cieľom prerokovať túto dočasnú dohodu.
<SPEAKER ID="168" NAME="Rebecca Harms" LANGUAGE="DE">
Vážený pán predsedajúci, frustrácia celého Parlamentu sa teraz sype na španielske predsedníctvo, ktoré práve prevzalo úrad. Prijmite to v mene Rady ako celku, ale ja si napriek tomu myslím, že ste do toho zapojení vy. Hnevá ma, že na miestach číslo 21 a 22 nie je ani jeden predstaviteľ Komisie, lebo pokiaľ to dobre chápem, ak by bol Parlament vyzvaný k tomu, aby začal schvaľovacie konanie, Komisia by mala povinnosť urýchliť celú túto záležitosť. Komisia sa však vyhýba svojim povinnostiam a nezúčastnila sa tejto rozpravy.
<P>
Nechcem opakovať, čo povedali kolegovia poslanci, ale rada by som povedala, že si myslím, že pre Radu by bolo mimoriadne nebezpečné, keby táto dočasná dohoda SWIFT nadobudla platnosť bez toho, aby o tom, čo nám chcete predložiť, najskôr hlasoval Parlament. Ak to aj naďalej budete pretláčať do 1. februára krkolomnou rýchlosťou alebo prasacím cvalom, ako celý postup naozaj výstižne opísal pán Schulz, považujem tento postup nielen za provokáciu Parlamentu, ale aj za porušenie zmlúv, za porušenie Lisabonskej zmluvy, a to hneď po tom, ako nadobudla platnosť, čo je nezodpovedné.
<P>
V naliehavých prípadoch máte možnosť vymieňať si kľúčové informácie prostredníctvom dvojstranných právnych dohôd s USA a inými krajinami na svete, s ktorými takéto dohody existujú. Takže nie je potrebné ponáhľať sa.
<P>
Rada by som znovu zdôraznila, že občania EÚ so záujmom sledujú, ako budeme reagovať na vychvaľovanú Lisabonskú zmluvu. Ak teraz nezabezpečíme parlamentnú kontrolu, ak pripustíme toto porušenie vnútroštátnych zákonov o ochrane údajov a budeme konať v rozpore s Chartou základných práv, ktorá bola tak často citovaná v rozprave o Lisabonskej zmluve, myslím si, že to bude niečo ako akcia kamikadze a bude to absolútne neospravedlniteľné. Avšak vy, pán López Garrido, ste za to spoločne s Komisiou zodpovedný.
<P>
Rada by som sa vás opýtala ešte na jednu vec. Práve som bola informovaná prostredníctvom textovej správy, že niektoré jazykové verzie dohody SWIFT už boli uverejnené. Mohli by ste nám, prosím, povedať, ktoré jazykové verzie boli uverejnené v Úradnom vestníku, kedy to bolo a prečo tieto verzie doteraz neboli poskytnuté Parlamentu?
<SPEAKER ID="169" NAME="Timothy Kirkhope">
v mene skupiny ECR. - Vážený pán predsedajúci, nedávne udalosti nám všetkým znovu pripomenuli, aká dôležitá je vzájomná výmena informácií na zaistenie bezpečnosti občanov EÚ. Dohoda SWIFT je cenným nástrojom na dosiahnutie uvedeného. Na stretnutí s predstaviteľmi vlády USA, najmä na nedávnom stretnutí vo Washingtone s pánom Davidom Cohenom, námestníkom amerického ministerstva financií pre otázky financovania terorizmu, ma upokojili kontrolné systémy a záruky na viacerých úrovniach, ako aj nezávislý dohľad, ktoré, dúfam, budú viesť k zavedeniu tejto novej dohody bez výčitiek.
<P>
Dôvod, prečo musím vyjadriť vážne obavy, ako to urobili aj ostatní, je neštandardná konzultácia Rady s Parlamentom a údajné omeškanie Komisie. Je veľmi dôležité, aby Parlament a zvolení predstavitelia tohto Parlamentu boli často a náležite informovaní, a súhlas Parlamentu nesmie byť retrospektívnym nástrojom. Takéto konanie Rady podkopáva hodnoty a demokratické zásady, ktoré tvoria podstatu tohto Parlamentu. Dúfam, že Rada a hlavne predsedníctvo budú týmto pripomienkam venovať dostatočnú pozornosť.
<SPEAKER ID="170" NAME="Rui Tavares" LANGUAGE="PT">
Vážený pán predsedajúci, s týmto Parlamentom sa počas celého tohto procesu zaobchádza urážlivo a takmer ponižujúco. Je neprípustné povedať nám, že musíme čakať na jazykové verzie, keď na základe úniku informácií vieme, že v tlači koluje niekoľko verzií.
<P>
Napriek tomu nám v piatok, keď poslanci odišli do Štrasburgu, predložili v Bruseli hlavné tézy dohody. V Bruseli bol prítomný len jeden poslanec. Tým poslancom som náhodou bol ja.
<P>
Opakované odvolávanie sa na správu pána Bruguièra, tajnú správu, je tiež neprijateľné. Je to málo presvedčivé, lebo každý, kto čítal správu pána Bruguièra, vie, že neobsahuje takmer žiadne empirické údaje.
<P>
Je neprijateľné povedať, že je to dočasná správa, keď údaje, ktoré budú zhromažďované počas nasledujúcich deviatich mesiacov, budú v rukách americkej vlády po dobu piatich rokov a môže to byť vláda Sarah Palinovej a nie Obamova vláda. Ako sa má európsky občan cítiť bezpečne? Jednoducho nám nedávate inú možnosť, ako zamietnuť túto dohodu, a vôbec nám neuľahčujete život.
<P>
Ale tým, že ju zamietneme, urobíme Komisii láskavosť, keďže sú tu dve nové komisárky, pani Malmströmová a pani Redingová, o ktorých vieme, že určite budú schopné vyjednať najlepšiu možnú dohodu úplne od začiatku, a sme si istí, že sú ochotné urobiť to.
<SPEAKER ID="171" NAME="Martin Ehrenhauser" AFFILIATION="NI">
(DE) Vážený pán predsedajúci, v posledných rokoch sa veľmi veľa opatrení prijalo pod zámienkou boja proti terorizmu a prijala ich aj Rada. Veľmi veľa z týchto opatrení však nie je primeraných skutočnému nebezpečenstvu, ktoré terorizmus predstavuje. Práve naopak, vyústili do neprijateľného obmedzovania práv občanov. Sústavná výmena údajov, ktorá nemá nič spoločné s dôvodmi na podozrenie, ustanovená v dohode SWIFT, jednoznačne nie je žiadnou výnimkou. Dokonca aj nemecký spolkový úrad kriminálnej polície, ktorý nie je práve známy ako skupina ochrancov údajov, musel uznať neprimeraný charakter tohto opatrenia. Toto ustavičné obmedzovanie práv občanov musíme zastaviť a dočasnú dohodu nesmieme schváliť.
<P>
Pokiaľ ide o postupy Rady, rád by som znovu celkom jasne povedal, že USA skúmali a ukladali údaje o používateľoch systému SWIFT bez akýchkoľvek obmedzení. Rada však tento postup nesankcionovala, ona ho legalizovala! Tiež by som chcel, samozrejme, vyzvať Radu, aby Európskemu parlamentu postúpila všetky informácie, ktoré sa týkajú tejto záležitosti.
<SPEAKER ID="172" NAME="Diego López Garrido" LANGUAGE="ES">
Bolo tu konkrétne vystúpenie, myslím si, že to bola pani Harmsová, v ktorom sa spomínalo možné uverejnenie jednej z jazykových verzií. Ja, samozrejme, takúto informáciu nemám. Overím to a písomne vám dám vedieť, aká je situácia. Povedal som vám však, že 25. januára bude mať Európsky parlament v rukách dohodu, ktorá nadobudne dočasnú platnosť 1. februára. V súlade s európskymi právnymi predpismi, v súlade s článkom 218 Lisabonskej zmluvy a v súlade s Viedenským dohovorom môžu podpísané dohody dočasne nadobudnúť platnosť. Takže dohoda je platná.
<P>
Pre Európsku úniu a, samozrejme, aj pre Radu je dôležité, aby táto dohoda zostala v platnosti. Je dôležité, aby tieto dohody o Programe na sledovanie financovania terorizmu zostali v platnosti. Máme pocit, že je to pozitívny krok, že to slúži boju proti terorizmu a že to zahŕňa spoluprácu so Spojenými štátmi, ktoré sú dôveryhodnou krajinou, partnerskou krajinou, susedom, ktorý má rovnaký cieľ ako my: boj proti terorizmu. Nemá to nič spoločné s omeškaním pri získavaní jazykových verzií, rozhodne to nie je výhovorka, pán Schulz. Nie je to otázka získavania času, pán Weber.
<P>
Ako viete, pred niekoľkými týždňami alebo dokonca mesiacmi navrhlo švédske predsedníctvo Rady zaslanie tejto verzie v jednom jazyku z Rady do Parlamentu a Komisia si uvedomila, že to nie je možné, že vypracovať jazykové verzie a všetky ich poslať ďalej musí samotná Komisia. Švédske predsedníctvo Rady malo dobrý úmysel, ale nebolo to možné, a to ani právne, ani technicky. Preto to prišlo teraz. Chápem, že Európsky parlament by bol rád, keby mal túto verziu skôr. Úplne súhlasím. Keby som bol poslancom, rozmýšľal by som úplne rovnako a chcel by som mať tieto verzie skôr. Nestalo sa tak z dôvodu, ktorý som vám povedal. Nemá to nič spoločné so získavaním času, so skrývaním niečoho a nie je to ani výhovorka. V žiadnom prípade nie.
<P>
Myslím si, že toto je dohoda, na ktorej sa Európsky parlament bude môcť plne podieľať, lebo Lisabonská zmluva nadobudla platnosť a túto zmluvu sme prijali - myslím si, že väčšina z nás - a preto bude Parlament oprávnený podieľať sa na tom suverénnym spôsobom. Ak si to Parlament bude želať, bude môcť skrátiť platnosť tejto dočasnej dohody. Parlament sa zúčastní rokovaní o následnej dlhodobej dohode. EP, samozrejme spoločne s Radou, budú mať plnú právomoc ovplyvniť dohodu SWIFT, o ktorej si myslíme, že je veľmi dôležitá, ktorá si zaslúži, aby sa o nej rokovalo v tomto Parlamente, a to dôkladne, vážne a bez zhonu alebo nátlaku, aby som použil výraz, ktorý ste už použili vy.
<P>
Navyše s vami plne súhlasím, pán Verhofstadt a ostatní rečníci, že je tu potrebné rešpektovať základné ľudské práva, právo na súkromie a európske právne predpisy o ochrane údajov. Okrem toho máme teraz ďalší nástroj na zabezpečenie týchto práv, Chartu základných práv Európskej únie, ktorá nadobudla platnosť len nedávno, lebo je spojená s Lisabonskou zmluvou, a ktorá má plnú platnosť. Jedným z práv, ktoré zaručuje, je právo na súkromie a ochranu údajov. Takže máme všetky podmienky na to, aby sme vypracovali dobrú dohodu.
<P>
Pokiaľ ide o návrh pána Verhofstadta poslať list alebo okamžite odsúhlasiť pozíciu Rady k podmienkam, ktoré stanovil Parlament, myslím si, že najlepšie bude, ak vám budeme vo všetkých ohľadoch k dispozícii, aby sme tento dokument prediskutovali aj so všetkými tými podmienkami, keď ho Parlament bude mať, a tak dosiahli serióznu, dôslednú a neunáhlenú dohodu v tomto ohľade.
<P>
Áno, samozrejme, že si myslíme, že zatiaľ je nevyhnutné, aby nadobudla platnosť táto dočasná dohoda a Parlament bude mať v každom prípade plnú právomoc, ktorá mu bola priznaná Lisabonskou zmluvou, aby s konečnou platnosťou rozhodol, či dohoda má ísť ďalej alebo nie. To bude záležať na vás. Bude to záležať na Parlamente ako celku.
<SPEAKER ID="173" NAME="Predsedajúci">
Rozprava sa skončila. Už som povedal, že nie je možné dať slovo ostatným. Ak má niekto žiadosť o vznesenie procedurálnej námietky, môžem mu dať slovo. Pokračujte, prosím.
<SPEAKER ID="174" NAME="Sophia in 't Veld" AFFILIATION="ALDE">
Vážený pán predsedajúci, rada by som pochopila jednu vec: ak je k dispozícii len jedna jazyková verzia alebo len niekoľko jazykových verzií, potom by som chcela vedieť, aké sú jazykové znalosti členov Komisie a Rady, ktorí podpísali dohodu a rozhodli o nej 30. novembra - takže musia byť k dispozícii.
<SPEAKER ID="175" NAME="Predsedajúci">
To nebola procedurálna námietka, ale pripustili sme to, keďže pani in 't Veldová bola vo svojej žiadosti o slovo taká zdvorilá. Pokračujte, prosím, pán minister.
<SPEAKER ID="176" NAME="Diego López Garrido" LANGUAGE="ES">
Opakujem, čo som povedal. Overím informáciu týkajúcu sa dokumentu, ktorú mi poskytla pani Harmsová, myslím si, že to bola ona. Nie som si istý, lebo ho, samozrejme, nemám so sebou a dám jej vedieť, čo sa v tejto veci stalo.
<P>
V každom prípade opakujem, že 25. januára budete dohodu mať a budeme môcť o nej diskutovať, koľko len chcete. Španielske predsedníctvo, vláda a Rada sú vám k dispozícii, aby sme sa o tejto dohode, ktorej budúce nadobudnutie platnosti bude záležať na Európskom parlamente, rozprávali tak dlho, ako si želáte, a to podrobne.
<SPEAKER ID="177" NAME="Predsedajúci">
Z jednej výnimky sa zrazu stáva viac a ja nemôžem nedať slovo pánovi Schulzovi. Pokračujte, prosím, pán Schulz.
<SPEAKER ID="178" NAME="Martin Schulz" AFFILIATION="S&amp;D">
(DE) Vážený pán predsedajúci, ospravedlňujem sa, že som si znovu vzal slovo. V mojom živote je to neobvyklá udalosť, ale nie sme tu v lunaparku. Pán López Garrido, dohoda bola uverejnená v Úradnom vestníku Európskej únie 13. januára. Nie ste za to zodpovedný, ale ak nám teraz hovoríte, že najprv musíte zistiť, ktoré jazykové verzie sú k dispozícii, potom musím znovu povedať, že toto nie je zábavné podujatie pre vzájomné pobavenie poslancov a ministrov. Toto je zákonodarný zbor, v ktorom sa vyžaduje seriózna práca!
<P>
Teraz by som rád niečo povedal vám - nie španielskemu predsedníctvu, ale Rade - a to je, že spôsob, ako Rada pristupuje k týmto záležitostiam, dokazuje, že na Parlament neberie vôbec žiaden ohľad. Nadišiel čas, aby sme Rade povedali, že tieto hry sa skončili. V Európe existuje seriózny legislatívny postup a to, samozrejme, znamená, že všetky dokumenty a spisy majú byť k dispozícii vo všetkých jazykoch na začiatku postupu a nie to, že si tie dokumenty máme vyhľadávať s čarovným prútikom po tom, ako postup údajne skončil. Toto nie je seriózny postup. Teraz vás žiadam, aby ste nám povedali, ktoré jazykové verzie boli k dispozícii, keď bola dohoda zverejnená v Úradnom vestníku 13. januára. Je to niečo, čo by som chcel vedieť a v mene našej skupiny o to formálne žiadam.
<SPEAKER ID="179" NAME="Predsedajúci">
Dámy a páni, po vystúpení pána Schulza dáme pánovi ministrovi priestor na poslednú odpoveď a potom, prosím, ukončíme rozpravu.
<SPEAKER ID="180" NAME="Diego López Garrido" LANGUAGE="ES">
Parlament budeme informovať o všetkom, o čo požiadal: o jazykových verziách, z ktorých sú niektoré k dispozícii, a tak ďalej. Predovšetkým to urobíme dôkladne a seriózne.
<P>
Nemyslím si, že Rada zaobchádza s Parlamentom ponižujúcim spôsobom a žiadnym spôsobom Parlamentu neodoprela informácie. Narážam na švédske predsedníctvo, ktoré v tom čase robilo, čo mohlo, aby mohlo dohodu predložiť, ale nebolo to právne možné, lebo niektoré jazykové verzie stále neboli preložené. Teraz, keď Lisabonská zmluva nadobudla platnosť, bude mať Európsky parlament možnosť podrobne o tejto záležitosti diskutovať a Rada je pripravená poskytnúť Parlamentu všetky informácie, ktoré potrebuje, a nadviazať dialóg o tejto záležitosti.
<P>
Nemyslím si, že toto predstavuje zlé zaobchádzanie s Európskym parlamentom, a preto v súvislosti s touto otázkou nemám rovnaké pocity, ako vyjadril pán Schulz. Fakty to dokážu. Európsky parlament bude mať k dispozícii plné znenie a Parlament bude mať možnosť diskutovať o ňom s Radou tak dlho a tak podrobne, ako bude chcieť, a Európsky parlament bude mať v tejto záležitosti posledné slovo.
<P>
Nič viac na tom nie je. Preto si myslím, že nie je potrebné obávať sa, že Rada zadržiava informácie v akejkoľvek oblasti. Rada plne verí v potrebu rešpektovať základné práva Únie a plne verí v potrebu rešpektovať Parlament, ktorý zastupuje európskych občanov.
<SPEAKER ID="181" NAME="Predsedajúci">
Rozprava sa skončila. V tejto veci už nedám slovo nikomu.
<P>
Písomné vyhlásenia (článok 149)
<SPEAKER ID="977" NAME="Franz Obermayr  " LANGUAGE="DE">
To, čo sa tu označuje ako dohoda SWIFT (Spoločnosť pre celosvetovú medzibankovú finančnú telekomunikáciu), riadi poskytovanie údajov z celosvetovej bankovej siete. Prostredníctvom kanálov tejto spoločnosti, ktorá sídli v Belgicku a má výpočtové strediská v Holandsku a USA, každý deň medzi sebou komunikuje 8 000 finančných inštitúcií z 200 krajín. Podľa Komisie sa požiadavky na poskytnutie údajov môžu vzťahovať len na medzinárodné transakcie a využívanie tejto služby je striktne obmedzené na vyšetrovanie terorizmu tajnými službami. Vysokopostavení politici aj odborníci na trestné právo však pochybujú, že v USA budú údaje využívané len na boj proti terorizmu. Zneužívanie údajov, porušovanie občianskych práv a poskytovanie údajov tretím stranám sú veľmi reálnym nebezpečenstvom, ktoré môže vyplývať z dohody SWIFT. Ako členovia Európskeho parlamentu v žiadnom prípade nesmieme pripustiť nadobudnutie platnosti tejto dohody, ani súvisiaci prenos údajov do USA, a určite nie bez súhlasu Európskeho parlamentu. Dočasné nadobudnutie platnosti dohody pred uskutočnením rozpravy Európskeho parlamentu vo februári by predstavovalo hrubé porušenie základnej zásady demokracie.
