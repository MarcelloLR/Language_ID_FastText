<CHAPTER ID="016">
Bezpečnosť hračiek (rozprava) 
<SPEAKER ID="145" NAME="Predsedajúci">
Ďalším bodom programu je správa pani Thyssenovej v mene Výboru pre vnútorný trh a ochranu spotrebiteľa o návrhu smernice Európskeho parlamentu a Rady o bezpečnosti hračiek - C6-0039/2008 -.
<SPEAKER ID="146" NAME="Marianne Thyssen">
spravodajkyňa. - (NL) Vážený pán predsedajúci, pán komisár, pani úradujúca predsedníčka Rady, dámy a páni, už niekoľkokrát sme dokázali, že si výslovne želáme vyššiu úroveň ochrany spotrebiteľa na vnútornom trhu. Vo viacročnom programe na ochranu spotrebiteľa aj v uznesení a ďalšej rozprave o stiahnutí nebezpečných, najmä čínskych hračiek z trhu sme vyjadrili naliehavú žiadosť, aby sa ochrana najmenších a najzraniteľnejších spotrebiteľov - detí dostala na prvé miesta programu.
<P>
Ako spravodajkyňu právneho predpisu o bezpečnosti hračiek ma preto teší, že môžem oznámiť, že v priebehu niekoľkých najbližších dní sa nám pravdepodobne podarí presadiť novú a prísnu smernicu o bezpečnosti hračiek, ak teda všetko pôjde podľa plánu.
<P>
Chcela by som sa poďakovať Komisii, pretože reagovala na našu výzvu navrhnúť novú smernicu. Chcela by som poďakovať aj spravodajcom výborov požiadaných o stanovisko, tieňovým spravodajcom, predsedovi a členom Výboru pre vnútorný trh a ochranu spotrebiteľa za skvelú spoluprácu, ktorá umožnila schváliť jednohlasne moju správu 6. novembra. Okrem toho som zaviazaná Rade, Komisii a všetkým našim spolupracovníkom za ich vytrvalé nasadenie a konštruktívny prístup, ktorý nám umožnil dokončiť tento dôležitý právny predpis týkajúci sa spotrebiteľov v priebehu desiatich mesiacov.
<P>
Dámy a páni, na túto prácu môžeme byť hrdí z niekoľkých dôvodov. Požiadavky na bezpečnosť hračiek sa nepochybne zlepšujú a sprísňujú a práve to od nás očakáva verejnosť. V zásade bude platiť zákaz používania karcinogénnych, mutagénnych látok a látok toxických pre reprodukciu v povolených súčastiach hračiek. Okrem toho sa zavedú prísnejšie pravidlá pre nevyhnutné stopové množstvá ťažkých kovov. Dosiahne sa to nielen zavedením maximálnych hodnôt pre viacero typov látok, ale aj stanovením oveľa prísnejších limitných hodnôt pre nevyhnutné stopové množstvá olova, kadmia, ortuti, chrómu VI a organického cínu.
<P>
Ďalším úplne novým aspektom sú ustanovenia týkajúce sa alergénnych vonných látok, ktorým určite nechceme vystavovať naše deti. Tento aspekt bude napokon určite prísnejší ako v návrhu Komisie a zákaz sa bude vzťahovať na minimálne 55 alergénnych vonných látok a 11 ďalších sa bude môcť používať len v prípade, že výrobok bude mať varovné označenie. Pod podmienkou označovania a súladu s inými príslušnými právnymi predpismi sme trochu zhovievavejší v prípade vzdelávacích hier určených na spoznávanie vôní a chutí.
<P>
Ďalším dôležitým bodom je zlepšenie pravidiel na predchádzanie uduseniu, vyjasnenie základných bezpečnostných požiadaviek a celkom nové pravidlá pre hračky v sladkostiach. Rozšíri a posilní sa aj systém upozornení, pričom tieto by sa nemali jasne uvádzať len v jazyku, ktorému spotrebiteľ rozumie, ale mali by byť viditeľné aj na mieste predaja. Zásade obozretnosti konečne dávame v právnom predpise jej pravé miesto.
<P>
Pravidlá však, samozrejme, nemajú žiadnu hodnotu, pokiaľ sa neuplatňujú. To sa zaručí začlenením tejto novej politiky do nového balíka návrhov o výrobkoch, zavedením prísnejších požiadaviek na dokumenty a požiadaviek v oblasti vysledovateľnosti. Aj tým sa však treba podrobne zaoberať. Preto vás, pán komisár, chcem v mene Parlamentu požiadať, aby ste pri monitorovaní smernice venovali mimoriadnu pozornosť spôsobu, akým členské štáty plnia svoju úlohu dozoru, a to v rámci hraníc štátu aj mimo nich. Pre úplný pokoj duše by sme radi počuli aj vaše potvrdenie, že sa vypracujú aj nové, prísnejšie, harmonizované normy vo vzťahu k normám hluku pre hračky, impulzného aj trvalého hluku, a o to isté žiadame aj pre knihy vyrobené len z papiera a kartónu, pre ktoré v tejto chvíli neexistuje žiadna právna istota.
<P>
Napokon sme sa výslovne rozhodli nepodporiť systém certifikácie tretími stranami, pokiaľ ide o hračky dodržiavajúce normy. Na túto tému sme viedli dlhé diskusie, ale väčšina bola proti tomu. Aj v tomto bode by som chcela počuť potvrdenie pána komisára, že počas monitorovania sa bude venovať osobitná pozornosť tomuto aspektu. Môžeme preto očakávať, že v určitej fáze nájdeme na svojich stoloch postup posudzovania zhody.
<SPEAKER ID="147" NAME="Valérie Létard">
úradujúca predsedníčka Rady. - (FR) Vážený pán predsedajúci, pán komisár, pani Thyssenová, dámy a páni, predsedníctvo víta význam, ktorý Európsky parlament prikladá téme bezpečnosti hračiek, najmä počas obdobia sviatkov. Musíme byť schopní dôverovať bezpečnosti hračiek, keďže sú to produkty navrhnuté pre deti.
<P>
Práve preto Rada špeciálne uprednostnila návrh Komisie, ktorý bol predložený koncom januára 2008. Zámerom návrhu je zvýšiť bezpečnosť hračiek pri súčasnom zachovaní ich voľného pohybu v rámci vnútorného trhu. Trh hračiek je vďaka svojej živosti, inovačnej kapacite a štruktúre mimoriadne citlivý a komplexný a spoloční zákonodarcovia musia nájsť vyvážený prístup, ktorý zaručí bezpečnosť hračiek bez zvyšovania ich cien, a zároveň neuloží príliš náročné povinnosti pre výrobcov a dovozcov hračiek s dobrou povesťou.
<P>
Okrem cien a inovácie sa pre spotrebiteľov nedávno stali rozhodujúcimi nové prvky. Centrom verejnej rozpravy sa stali rešpektovanie životného prostredia a neprítomnosť látok, ktoré sú nejakým spôsobom toxické alebo predstavujú riziko alergie. Jasne sa to ukázalo, keď sa niektoré spoločnosti rozhodli odísť z trhu alebo stiahnuť produkty, ktoré možno neboli úplne bezpečné.
<P>
Od 80. rokov Európska únia v tomto duchu prijíma prístup technickej harmonizácie zameraný na zaručenie voľného pohybu tovarov na vnútornom trhu pri súčasnom vytvorení vysokých úrovní bezpečnosti s cieľom zabezpečiť, aby sa na vnútornom trhu pohybovali len tovary spĺňajúce dané požiadavky. Toto dodržiavanie podmienok je zaručené označením CE.
<P>
Podobne ako 80 % tovarov, ktoré sú v obehu v Únii, aj hračky podliehajú prístupu technickej harmonizácie, ktorý je organizovaný v súlade s dobre známou štruktúrou: európske právne predpisy - v tomto prípade návrh nových smerníc - stanovia základné požiadavky na bezpečnosť, ktoré sa prevedú a technicky spresnia do podoby noriem. Aj Komisia spolu s členskými štátmi vypracuje dokumenty, ktoré poskytujú návod na uplatňovanie práva Spoločenstva.
<P>
Práve túto štruktúru by ako celok posilnilo prijatie návrhu tak, ako ho zmenili a doplnili spoloční zákonodarcovia. Prehodnotenie bezpečnosti hračiek v súlade s týmito novými legislatívnymi normami symbolizuje záväzok spoločných zákonodarcov považovať túto oblasť za prioritu, keďže ide o prvé sektorové uplatnenie týchto horizontálnych ustanovení.
<P>
V texte, o ktorom inštitúcie rokovali, ktorý podporuje veľká väčšina členských štátov a ktorý je preto prijateľný pre Radu, sa posilňuje nielen dohľad nad trhom, ale aj množstvo základných požiadaviek na bezpečnosť vrátane návrhov zameraných na obmedzenie možného chemického rizika hračiek.
<P>
Ustanovenia týkajúce sa karcinogénnych a toxických látok boli počas rokovaní medzi spoločnými zákonodarcami ešte viac posilnené v záujme minimalizovania alebo úplného odstránenia týchto látok, najmä pre všetky prístupné časti hračiek, a zároveň zvýšenia preventívnych opatrení súvisiacich s možnými reakciami v prípade, že sa hračka dostane do úst, čomu sa pri spotrebiteľoch týchto tovarov nedá vyhnúť.
<P>
Okrem toho boli objasnené a rozšírené ustanovenia zamerané na obmedzenie rizika hračiek a ich častí, ktoré spôsobujú uškrtenie alebo zadusenie.
<P>
Podobne je potrebné zabezpečiť, aby sa mohli rodičia spotrebiteľov vecne rozhodovať, aby sa rozšírili upozornenia na možné riziká hračiek a minimálne a maximálne vekové obmedzenia ich používateľov a sprístupnili ešte pred kúpou osobám, ktoré rozhodujú o nákupoch hračiek. Týka sa to aj nákupov na internete.
<P>
Pokiaľ ide o spôsobilosť tovarov dodržiavať základné požiadavky na bezpečnosť, udržiava sa štruktúra systému Spoločenstva, v rámci ktorého existujú európske normy a výrobcovia sami môžu vyhlásiť, že ich hračky dodržiavajú pravidlá a označiť ich značkou CE. Je zrejmé, že ak pri tom dôjde k chybe, všetky hospodárske subjekty majú povinnosť splniť svoje povinnosti na príslušnej úrovni v rámci dodávateľského reťazca a orgány zodpovedajúce za monitorovanie trhov členských štátov budú mať za úlohu vymáhať dodržiavanie predpisov a trestať ich nedodržiavanie.
<P>
Ak by neboli k dispozícii európske normy, je zabezpečená certifikácia tretími stranami, výsledkom čoho je možnosť zaručenia vysokej úrovne bezpečnosti. Táto naša štruktúra tiež podlieha rizikám zneužitia označenia CE, ale vďaka pozornosti orgánov na monitorovanie trhu a ich užšej spolupráce na európskej úrovni sa toto riziko zníži.
<P>
Smernica napokon zabezpečuje aj zásadu obozretnosti a schopnosť prispôsobiť sa novým rizikám, ktoré boli identifikované. Francúzske predsedníctvo preto teší konštruktívna spolupráca s Európskym parlamentom počas rokovaní o tejto dôležitej veci a v mene Rady ďakuje všetkým pracovníkom týchto troch inštitúcií, ktorí prispeli k pozitívnemu výsledku, ktorý by nám mal umožniť dosiahnuť dohodu v prvom čítaní.
<SPEAKER ID="148" NAME="Günter Verheugen" LANGUAGE="DE">
Vážený pán predsedajúci, pani úradujúca predsedníčka Rady, dámy a páni, počas druhej polovice roku 2007 sme boli svedkami toho, ako istý veľký výrobca hračiek dobrovoľne stiahol svoje chybné produkty z trhu. Spôsobilo to však neistotu.
<P>
Aj keď všetci vieme, že nikto nedokáže úplne zaručiť bezpečnosť produktov, ktoré máme denne v rukách, občania oprávnene očakávajú, že sa ich deti budú pokojne hrať, ale aj to, že ich hračky budú bezpečné.
<P>
Vo svojom uznesení z 26. septembra 2007 o bezpečnosti hračiek Európsky parlament vyzval Komisiu, aby okamžite revidovala smernicu o hračkách tak, aby obsahovala účinné, efektívne a podrobné požiadavky na bezpečnosť produktov.
<P>
V januári 2008 Komisia predstavila svoj návrh a som veľmi rád, že dnes - len o jedenásť mesiacov neskôr a v príhodnom čase pred Vianocami - máme nový právny predpis EÚ, ktorý prináša rozsiahle zlepšenia do bezpečnosti hračiek. Chcel by som čo najúprimnejšie poďakovať spravodajkyni pani Thyssenovej za jej úspešnú prácu. Chcel by som poďakovať aj pani McCarthyovej za obrovské nasadenie, ktoré ukázala pri konzultáciách s predsedníctvom a Komisiou. Ďakujem francúzskemu predsedníctvu za obrovskú energiu pri predkladaní tohto dokumentu v Rade.
<P>
Nová európska smernica o hračkách zvyšuje bezpečnosť hračiek v Európe. Opiera sa o myšlienku, že bezpečnosť hračiek je spoločnou zodpovednosťou všetkých dotknutých strán, ale s rozdielnym zameraním.
<P>
V prvom rade majú povinnosť hospodárske subjekty, teda výrobcovia, dovozcovia a obchodníci. Návrh však zároveň obsahuje aj komplexné pravidlá pre orgány monitorovania, a to tak na vonkajších hraniciach EÚ, ako aj na trhoch v členských štátoch. Smernica, prirodzene, nezbavuje zodpovednosti ani osoby, ktoré sa o deti starajú. Aj tie nesú zodpovednosť za to, že sa deti hrajú bezpečne.
<P>
Nové pravidlá týkajúce sa požiadaviek na bezpečnosť hračiek sú prísne. Platí to najmä pre používanie chemikálií v hračkách, v prípade ktorých smernica stanovuje úplne nové normy. Smernica je na celom svete jediným právnym predpisom, ktorý výslovne zakazuje karcinogény a látky, ktoré môžu ohroziť reprodukciu alebo spôsobiť genetické zmeny. Takéto látky sa môžu použiť len vtedy, ak ich bezpečnosť jednoznačne preukázali vedecké metódy.
<P>
Táto nová smernica zároveň obsahuje najnižšie limitné hodnoty pre toxické látky ako olovo a ortuť, ktoré platia na celom svete. V zásade sú zakázané aj alergénne vonné látky. Smernica ide v tomto prípade až nad rámec pravidiel pre kozmetické výrobky.
<P>
Okrem kapitoly o chemikáliách smernica obsahuje aj mnoho ďalších prísnejších požiadaviek na bezpečnosť návrhu a výroby. Týkajú sa najmä pravidiel na elimináciu rizika zadusenia sa malými časťami, ktoré je veľmi závažným rizikom pre deti, a teraz sa bude proti nemu bojovať omnoho účinnejšie. Po prvýkrát sme do smernice zahrnuli aj pravidlá o potravinách v hračkách.
<P>
V budúcnosti budú mať výrobcovia hračiek väčšiu zodpovednosť v súvislosti s posudzovaním zhody. Budú musieť vykonávať komplexné posudzovanie všetkých rizík, ktoré môže hračka ukrývať, bez ohľadu na to, kde sa vyrába. Túto analýzu je potrebné dôkladne zdokumentovať a na požiadanie sprístupniť orgánom dohľadu nad trhom. Sprísnili sa aj povinnosti dovozcov hračiek. Má to mimoriadny význam, pretože veľká časť hračiek sa do Európskej únie dováža. Dovozcovia musia kontrolovať, či výrobcovia správne vykonali posudzovanie zhody, a v prípade potreby majú sami vykonať náhodné testy. Povinný test vykonaný tretím orgánom smernica ustanovuje len v prípade, že neexistujú žiadne harmonizované európske normy. O certifikácii tretími stranami sme podrobne rokovali a zvažovali jej výhody a nevýhody.
<P>
Nie je možné testovať každú hračku, ktorá sa dostane na trh v Európe. Náhodné testy sú, samozrejme, možné, ale sú drahé. Komisia zastáva názor, že testovanie súkromným certifikačným orgánom by viedlo k nákladom, ktoré nemajú vzhľadom na mieru zvýšenia bezpečnosti opodstatnenie. Platí to najmä pre malé a stredné podniky. Pri kontrole uplatňovania smernice bude Komisia venovať mimoriadnu pozornosť pravidlám testovania zhody. V tomto smere zohľadní skúsenosti členských štátov v súvislosti s dohľadom nad trhom a Parlamentu predstaví správu. Príslušné vyhlásenie vydá aj pre Radu.
<P>
Smernica obsahuje okrem zvýšených povinností pre hospodárske subjekty aj veľmi podrobné pravidlá toho, ako majú členské štáty vykonávať dohľad nad trhom v súlade s balíkom opatrení pre vnútorný trh z júla tohto roka. Súvisí to s riadnou colnou kontrolou na vonkajších hraniciach a kontrolami v rámci členských štátov. Správne fungovanie dohľadu nad trhom je veľmi dôležitým prvkom tejto smernice. Celková myšlienka bezpečnosti európskych hračiek sa však môže stať realitou len vtedy, ak budú prísne požiadavky na návrh a výrobu primerane monitorované nezávislými verejnými orgánmi.
<P>
Predkladaný text je príkladom toho, ako dokážu európske inštitúcie v krátkom čase zaviesť dobrý, komplexný a celosvetovo jedinečný európsky právny predpis. Verím, že pomocou tejto smernice sme vytvorili dobrý základ pre bezpečné hračky v Európe.
<SPEAKER ID="149" NAME="Anne Ferreira" LANGUAGE="FR">
Vážený pán predsedajúci, pán komisár, pani ministerka, k revidovaniu právnych predpisov o bezpečnosti hračiek viedli Európsky parlament dva zásadné body: významný počet hračiek, ktoré predstavovali problémy bezpečnosti a ktoré boli pred rokom stiahnuté z trhu, a štúdie preukazujúce vplyv chemických látok na zdravie detí.
<P>
Právny predpis, ktorý dnes máme prijať, však, bohužiaľ, dostatočne nerieši problémy, o ktoré ide, a ja sa nestotožňujem s nadšením predchádzajúcich rečníkov.
<P>
Je mi ľúto, že sme sa vzdali prísnejších požiadaviek v prípade niekoľkých bodov, a to predovšetkým v prípade prítomnosti chemických látok a alergénnych vonných látok. Opakujem: deti patria medzi najzraniteľnejšie osoby v spoločnosti a ich rýchlo sa vyvíjajúce organizmy sú krehké.
<P>
Rôzne normy pre chemické látky túto skutočnosť nezohľadňujú. Prečo sú látky klasifikované ako karcinogénne, mutagénne alebo toxické pre reprodukciu zakázané len čiastočne? Prečo sa nezakázali endokrinné disruptory? Prečo sa pripustilo toľko výnimiek?
<P>
Vyjadrujem ľútosť aj z opätovného zavedenia ťažkých kovov. Nechápem, ako je možné zakázať kadmium a olovo v určitých tovaroch, a pritom ich povoliť v hračkách, keď vieme, ako ich deti používajú.
<P>
Moja druhá poznámka sa týka monitorovania trhu. Zásada obozretnosti v podobe, v akej sa uvádza v smernici, sa vzťahuje na členské štáty, aký dosah má však v skutočnosti na výrobcov?
<P>
Ďalším problémom je to, že informácie pre spotrebiteľov musia byť v jazyku alebo jazykoch, ktorým ľahko porozumejú, nevieme ale, či dokážu prijímať informácie vo svojom materinskom jazyku alebo v jazyku svojej krajiny. Prečo zostávame takí neurčití vo vzťahu k opatreniam na vrátenie alebo stiahnutie tovaru, keď tieto ustanovenia v skutočnosti nevyhovujú v prípade naliehavých situácií? Prečo odmietame myšlienku, aby výrobcov certifikovali nezávislé externé subjekty?
<P>
Výbor pre životné prostredie, verejné zdravie a bezpečnosť potravín hlasoval za pozmeňujúce a doplňujúce návrhy, ktoré viac zohľadňovali zdravie a bezpečnosť detí. Je mi ľúto, že nezískali väčšiu podporu.
<SPEAKER ID="150" NAME="David Hammerstein" LANGUAGE="ES">
Pravdou je, že sa podnikli určité kroky smerom k vyššej bezpečnosti hračiek. Napriek tomu sa však domnievame, že tieto kroky mohli byť oveľa väčšie. Nechápeme, ako je možné, že sa v hračkách stále dajú nájsť látky ako olovo, ortuť či kadmium. Premeškali sme príležitosť zakázať tieto látky, ktoré sa budú ďalej zhromažďovať v telíčkach detí Európy a spôsobovať im početné zdravotné problémy.
<P>
Okrem toho by sme chceli poukázať aj na ďalší problém tejto smernice, ktorá nestanovuje decibelové škály pre hluk produkovaný hračkami. Hluk je výrazným znečisťovateľom, ktorý ovplyvňuje deti aj dospelých, a mnoho hračiek robí až priveľký hluk.
<P>
Vyzývam Komisiu a Radu, aby k tomuto problému zaujali stanovisko, a súhlasím s tým, aby Parlamentu čím skôr predstavili limity hluku, pretože aj hluk ovplyvňuje telá našich detí.
<SPEAKER ID="151" NAME="Andreas Schwab">
v mene skupiny PPE-DE. - (DE) Vážený pán predsedajúci, pani úradujúca predsedníčka Rady, pán komisár Verheugen, dámy a páni, v prvom rade chcem vyjadril veľkú a úprimnú vďaku našej spravodajkyni zo Skupiny Európskej ľudovej strany (kresťanských demokratov) a európskych demokratov pani Thyssenovej. V priebehu posledných mesiacov venovala veľa energie mimoriadne náročnému a politicky spornému dokumentu a v rokovaniach s Komisiou a Radou veľmi úspešne udržala pozíciu Európskeho parlamentu.
<P>
Pán komisár Verheugen, môžeme len zdôrazniť to, čo ste práve opísali ako základ smernice o hračkách, ako aj pripomienky pani Thyssenovej. Výsledkom novej európskej smernice o hračkách budú bezpečnejšie hračky v Európskej únii. Žiadna smernica však nikdy nedokáže vylúčiť všetky možnosti zneužitia. Musíme si uvedomiť, že hračky predstavujú len 14 % vecí, s ktorými sa dnes deti hrajú. Zvyšných 86 % tvoria veci, ktoré deti používajú rovnakým spôsobom, na ktoré sa však nevzťahujú ustanovenia smernice o hračkách. Preto musíme varovať pred falošnou bezpečnosťou a veľmi starostlivo zvážiť, či by napríklad batérie mali byť v budúcnosti súčasťou hračiek a či naozaj slúži na vzdelávacie účely, ak hračky obsahujú len časti, ktoré spĺňajú konkrétne požiadavky. Niet pochýb o tom, že bezpečnosť hračiek je kľúčovou aj pre skupinu PPE-DE.
<P>
Spomínalo sa tu už niekoľko bodov a ja by som chcel reagovať na jeden konkrétny. Existuje mnoho členských štátov Európskej únie, v ktorých knihy prispievajú vo významnej miere k vzdelávaniu detí. Tieto knihy, najmä knihy pre malé deti, budú mať výrazné problémy, ak táto smernica vstúpi do platnosti v jej súčasnej podobe, nie v dôsledku samotnej smernice, ale pre technické normy, ktoré sú na nej založené. Práve preto by som bol veľmi vďačný, pán komisár, ak by ste čím skôr požiadali Európsky výbor pre štandardizáciou (CEN) alebo príslušný priemysel, aby hľadali spôsoby, ako formulovať normy súvisiace s rôznymi testami kníh pre deti a odolnosťou kartónu v knihách pre deti tak, aby sme aj v budúcnosti dokázali zachovať existujúcu ponuku kníh pre deti.
<P>
Rád by som poďakoval pani spravodajkyni a teším sa na ďalšie diskusie.
<SPEAKER ID="153" NAME="Anna Hedh" LANGUAGE="SV">
Chcela by som poďakovať pani Thyssenovej, svojim kolegom, Rade a Komisii za ich mimoriadne konštruktívnu spoluprácu. Ako už spomínala pani Thyssenová a niekoľko ďalších poslancov tu v Parlamente, smernicu sme zlepšili v mnohých oblastiach. Pre nás sociálnych demokratov bola trvale vysoká úroveň bezpečnosti prvoradým cieľom. Myslím si, že sme dosiahli vysokú úroveň bezpečnosti bez toho, aby sme na priemysel kládli neprimerané požiadavky. Samozrejme, páčilo by sa nám, ak by sme v niektorých oblastiach zašli ešte ďalej, no domnievam sa, že kompromis viedol z väčšej časti ku konštruktívnemu textu.
<P>
Naša skupina požadovala pre určité hračky certifikáciu tretej strany, no nezískali sme pre to podporu ani od iných skupín vo výbore, ani od Rady či Komisie. Prirodzene sklamalo nás to, no myslíme si, že nová smernica je inak zlepšením tej súčasnej, a preto ju v pléne podporíme. Mimoriadne ma teší skutočnosť, že budeme mať prísnejšie pravidlá pre spôsob používania karcinogénov, mutagénov a látok toxických pre reprodukciu, čo je oblasť, v ktorej Socialistická skupina v Európskom parlamente nehodlala pristúpiť ku kompromisu.
<P>
V porovnaní s návrhom Rady máme teraz oveľa lepší základ pre posudzovanie a odstránili sme výnimky zo zásady nahradzovania, čo povedie k obmedzenému používaniu týchto látok. V prípade rizikových ťažkých kovov sme znížili na polovicu migračné limity a zakázali sme ich používanie v akýchkoľvek častiach, s ktorými prídu deti do kontaktu.
<P>
Zásada obozretnosti sa stala jedným z najvýznamnejších zlepšení. Zásada sa teraz uvádza v článku, čo znamená, že orgány dohľadu nad trhom sa teraz môžu odvolávať na túto zásadu, ak bude dôvod domnievať sa, že je hračka nebezpečná, no nebude na to žiaden vedecký dôkaz.
<P>
Vytvorili sme lepšiu definíciu spôsobu navrhovania hračiek tak, aby nemohli spôsobiť dusenie. Udusenie je pritom jednou z najčastejších príčin úmrtia v dôsledku používania hračky a to, že v tejto oblasti máme jasné pravidlá, považujeme za významný pokrok. Vítame skutočnosť, že nová smernica vyžaduje, aby hračky nezhoršovali sluch. Komisia prisľúbila vypracovať novú normu a ja dúfam, že svoje slovo dodrží. Priali by sme si prísnejšiu reguláciu alergénnych vonných látok, ktorá by zakazovala používanie všetkých alergénov s výnimkou veľmi špecifických prípadov. Parlament však predsa len obmedzil ich používanie viac než návrh Komisie a dúfame, že zoznam sa bude aktualizovať, ak sa vyskytnú iné vonné látky, ktoré by sa mali začať používať v hračkách.
<P>
Vítame aj to, že sa vyjasnili pravidlá pre upozornenia a že text s upozornením bude na viacerých typoch samotných hračiek, keďže je jednoduché zabudnúť na upozornenie po odstránení balenia. Upozornenia, ktoré sú dôležité pri rozhodovaní o tom, či kúpiť, alebo nekúpiť hračku, musia byť pre spotrebiteľa viditeľné bez ohľadu na to, či sa hračka kupuje v obchode alebo cez internet.
<P>
Dúfam, že po hlasovaní tento týždeň budeme môcť veci uzatvoriť a zabezpečiť do budúcnosti bezpečnejšie hračky pod vianočným stromčekom. Ďakujem.
<SPEAKER ID="154" NAME="Karin Riis-Jørgensen" LANGUAGE="DA">
Vážený pán predsedajúci, v prvom rade chcem vyjadriť svoju úprimnú vďačnosť našej spravodajkyni smernice o hračkách pani Thyssenovej. Marianne, vypracovali ste veľmi účinnú, odbornú a efektívnu správu. Rovnako chcem poďakovať aj Rade a nášmu dievčaťu z francúzskeho predsedníctva: dobrá práca! Moje poďakovanie patrí aj Komisii za jej pružnosť pri rýchlom nájdení spoločného základu pre text, ktorý pred sebou dnes máme.
<P>
Celý postup prípravy smernice o hračkách bol pre mňa, ale aj pre mojich kolegov, ktorí sú tu dnes večer prítomní, poučný. Z pozície snahy o zakázanie všetkých chemických a vonných látok sme sa určite poučili, že veci nie sú len čierno-biele. Získala som viac informácií o tom, čo je možné a čo naopak znemožňuje výrobu hračiek. Moja úvodná myšlienka k práci na tejto smernici teda bola taká, že smernica by mala byť prísna, ale zároveň aj spravodlivá. Myslím si, že návrh, ktorý máme pred sebou, je mimoriadne rozumný. Predstavuje významné zlepšenie súčasných pravidiel pre hračky, pričom tieto pravidlá pochádzajú až z roku 1988. Domnievam sa, že sme dosiahli kompromis s Radou a Komisiou, čo znamená, že môžeme byť spokojní a, čo je ešte dôležitejšie, že sa deti môžu naďalej hrať a výrobcovia môžu naďalej vyrábať hračky, ale bezpečné hračky.
<P>
Spomedzi výrazných zlepšení v novom návrhu by som chcela upozorniť na skutočnosť, že teraz máme jasné pravidlá používania chemických a vonných látok. Je dôležité, že sme objasnili, ktoré látky sa môžu používať, pretože môže ísť o endokrinné disruptory, karcinogény alebo alergénne látky. Nesmieme však zakazovať všetky látky, ak to nie je potrebné zo zdravotného hľadiska. Takýto zákaz by totiž napríklad bránil vo výrobe detských bicyklov. Áno, počujete správne. Ak by sme zakázali všetky chemické látky, nemohli by sme dať na detské bicykle pneumatiky. A to iste nechceme, aj napriek všetkému. Opakujem preto, že musíme byť prísni, ale spravodliví.
<P>
Chcela by som spomenúť aj naše trojstranné rokovania, počas ktorých sa nám nepodarilo dosiahnuť dohodu o právnom základe pre otázky hluku, kníh a certifikácie tretími stranami. Očakávam preto, pán komisár, že budú nasledovať veľmi jasné vyhlásenia Komisie týkajúce sa týchto problémov a že sa tým v Parlamente budeme zaoberať. Dúfam, že vo štvrtok dosiahneme v Parlamente jasnú väčšinu, a teším sa na to.
<SPEAKER ID="155" NAME="Heide Rühle">
v mene skupiny Verts/ALE. - (DE) Vážený pán predsedajúci, aj ja chcem poďakovať spravodajkyni a svojim kolegom. Ako skupina však vyjadrujeme ľútosť nad tým, že sme túto prácu museli vykonať pod obrovským časovým tlakom. Predovšetkým je nám ľúto, že v Parlamente nebolo žiadne primerané prvé čítanie, v ktorom by dostali výbory pracujúce na smernici, teda napríklad Výbor pre životné prostredie, verejné zdravie a bezpečnosť potravín a Výbor pre priemysel, výskum a energetiku, šancu prehovoriť. V skutočnosti boli prakticky vylúčené z rozhodovania. Považujem to za deficit demokracie, ktorý musí tento Parlament riešiť. Potrebujeme jasnejšie usmernenia týkajúce sa dohody v prvom čítaní ako tie aktuálne.
<P>
Keď sa pozriem na pozitívne veci, ktoré sme docielili, musím povedať, že celkovo sme dosiahli značné zlepšenie. Znovu sme zlepšili správu Komisie a výsledky, o ktoré sme sa usilovali v prvom čítaní, sú v mnohých prípadoch dobré. Ale práve preto sa malo postupovať podľa riadneho postupu.
<P>
Nedostatky existujú hlavne v troch oblastiach, ktoré by som rada objasnila. Prvým nedostatkom je otázka certifikácie nezávislým certifikačným orgánom. Veľmi sme si želali dosiahnuť ešte širší kompromis v tejto oblasti, napríklad požadovať, aby podniky, ktoré boli niekoľkokrát ohlásené v systéme RAPEX, museli prejsť osobitnou certifikáciou. V tejto súvislosti sme boli pripravení ešte viac preskúmať a zvážiť situáciu a prijať kompromis, no o tejto veci neprebehli s Komisiou a Radou vôbec žiadne rozhovory. Považujem to za mimoriadne poľutovaniahodné, pretože sa domnievam, že dosiahnutie certifikácie tretími stranami by malo prínos pre bezpečnosť hračiek, minimálne pre určité hračky.
<P>
Ďalší problém, ktorý tu už načrtol pán Schwab, je to, že v iných oblastiach sme naopak príliš opatrní. Nepoznám ani jeden prípad, že by sa nejaké dieťa dusilo alebo by utrpelo iné zranenia ako dôsledok používania obrázkovej knihy z kartónu. Nechápem teda, prečo sa obrázkové knihy z kartónu považujú za hračky a prečo pre ne Európsky výbor pre štandardizáciou (CEN) vytvoril špeciálne postupy. Je to nepochopiteľné. Bolo by dobré, ak by sme sa rozhodli pre vyňatie obrázkových kníh z kartónu z tejto smernice. Mimochodom, celý výbor túto myšlienku podporoval. Bolo by to správne rozhodnutie.
<P>
Myslím si, že v dôsledku časového tlaku nie je v určitých bodoch dostatočne jasné znenie týkajúce sa látok klasifikovaných ako karcinogénne, mutagénne alebo toxické pre reprodukciu. Aj v tomto prípade predložíme pozmeňujúci a doplňujúci návrh, aby bolo jasné, ktorým smerom sa máme uberať.
<P>
Znovu zopakujem, že sme mohli dosiahnuť lepší výsledok, ak by sme mali viac času a ak by sa zapojili aj ostatné výbory.
<SPEAKER ID="156" NAME="Seán Ó Neachtain" LANGUAGE="GA">
Vážený pán predsedajúci, čas Vianoc je pre obchod s hračkami a pre ich výrobcov tým najrušnejším obdobím. Je zvláštne, že práve naše deti, najzraniteľnejší členovia nášho spoločenstva, sú často ohrozené výrobkami, ktoré nedodržiavajú normy. Tieto výrobky pochádzajú zďaleka a často nevieme, ako boli vyrobené ani čo obsahujú.
<P>
Počas posledných piatich rokov bolo na celom svete vrátených viac než 22 miliónov hračiek. V našej krajine, v Írsku, bolo v tomto období vrátených 120 000 hračiek.
<P>
To, že hračky, ktoré sa predávajú v Írsku, pochádzajú z ďalekých krajín a že pokiaľ ide o ich kvalitu, nemožno mať žiadnu istotu, dáva dôvod na obavy. Tomu treba zabrániť. Táto smernica je zlepšením, je to však len začiatok. Musíme pokračovať a zaistiť, aby boli tieto výrobky bezpečné.
<SPEAKER ID="157" NAME="Eva-Britt Svensson">
v mene skupiny GUE/NGL. - (SV) Stále znovu a znovu počúvame o výrobkoch, ktoré boli stiahnuté z trhu, pretože sú pre naše deti nebezpečné. Keďže sme chceli zistiť, aká je situácia na švédskom trhu s hračkami, moji kolegovia z Ľavicovej strany Švédska a ja sme si kúpili 17 rôznych, náhodne vybratých hračiek v Štokholme a požiadali sme laboratórium o ich preskúmanie. Jedna obsahovala nezákonné množstvá olova a päť ďalších hračiek obsahovalo brómované retardéry horenia. Toto je, samozrejme, úplne neprípustné. Poukazuje to na potrebu lepších právnych predpisov, ale aj lepšieho monitorovania. Nové hračky by mali podliehať povinným nezávislým testom.
<P>
Ako všetci vieme, deti majú veľkú predstavivosť, sú vynaliezavé a hračky nepoužívajú len spôsobom, aký výrobca predpokladal. Je ťažké, ak nie priamo nemožné predpokladať, ako deti použijú konkrétnu hračku. Preto sa právny predpis musí vzťahovať aj na polámané hračky, pretože pri zlomení sa môžu uvoľniť niektoré rizikové látky. O bezpečnosti a ochrane detí sa nedá dohadovať. Kompromis nie je voľbou. Vítam túto smernicu, ale Konfederatívna skupina Európskej zjednotenej ľavice - Nordickej zelenej ľavice by uvítala ďalšie kroky, a to zavedenie úplného zákazu látok vyvolávajúcich alergie, karcinogénov, mutagénov a látok toxických pre reprodukciu. Bezpečnosť detí je dôležitejšia než krátkodobé hospodárske zisky. Ďakujem.
<SPEAKER ID="158" NAME="Hélène Goudin" LANGUAGE="SV">
Pre mňa aj mnohých iných, ktorí sa tu dnes večer nachádzajú, je zrejmé, že hračky by mali byť bezpečné, pretože deti si nedokážu samy prečítať texty s upozornením ani posúdiť riziká, ktoré môžu vzniknúť. Výrobky by zároveň nemali obsahovať chemické látky, ktoré môžu poškodzovať zdravie. Strana Júnový zoznam preto zastáva názor, že aktualizácia súčasných právnych predpisov je vítaná, zároveň by však rada upozornila na neoprávnený skrytý protekcionizmus. Je nevyhnuté zabezpečiť, aby sa hračky, ktoré spĺňajú požiadavky na bezpečnosť, mohli dovážať a predávať v EÚ bez ohľadu na to, či boli vyrobené v EÚ alebo v Ázii. Ďakujem.
<SPEAKER ID="159" NAME="Zita Pleštinská" AFFILIATION="PPE-DE">
- (SK) Vážení kolegovia, táto rozprava prebieha v predvianočnom čase, keď hračky zaznamenávajú prvenstvo medzi vianočnými darčekmi.
<P>
Rodičia a vychovávatelia potrebujú istotu, že hračky ponúkané na európskom trhu vyhovujú prísnym bezpečnostným požiadavkám, a deti ako najbezbrannejší spotrebitelia musia byť najviac chránené. Problémy najväčšej spoločnosti na výrobu hračiek MATTEL upriamili pozornosť verejnosti na dôležitosť agendy Výboru pre vnútorný trh a ochranu spotrebiteľa. Uplynul viac ako rok, čo Európsky parlament prijal vyhlásenie o bezpečnosti tovarov, najmä hračiek, ktoré odštartovalo prácu na tovarovom balíčku, ktorý bol schválený v marci 2008.
<P>
Oceňujem, že pani spravodajkyňa rešpektovala kompromis dohodnutý v tovarovom balíčku uvádzania produktov na trh, na ktorom som ako jedna zo spravodajcov za skupinu PPE-DE spolupracovala. Táto smernica reflektuje vedecké poznatky posledných 20 rokov a zakazuje používať v hračkách nebezpečné látky. Taktiež výrobcovia budú musieť jasne označiť alergény, ktoré môžu mať negatívne účinky na deti hlavne do troch rokov. Budú musieť uviesť upozornenie na hračke viditeľným a vhodným spôsobom v jazyku, ktorému spotrebiteľ rozumie. V tejto smernici sú stanovené pravidlá umiestňovania označenia CE, ktoré je viditeľným výsledkom celého procesu zahŕňajúceho posudzovanie zhody v širšom zmysle.
<P>
Umiestnením označenia CE na hračke výrobca vyhlasuje, že výrobok spĺňa všetky uplatniteľné požiadavky a nesie zaň plnú zodpovednosť. Rovnaká zodpovednosť spočíva aj na dodávateľskom reťazci, v ktorom úrad pre dozor nad trhom bude uskutočňovať kontroly kvality a zaistí, aby sa predávali výrobky, ktoré budú dôsledne spĺňať vysoké bezpečnostné požiadavky.
<P>
Chcela by som vyzdvihnúť prácu pani Marianne Thyssenovej, ktorej sa podarilo dosiahnuť dohodu už v prvom čítaní. Som presvedčená, že dohodnutý kompromis zabezpečí vyššiu úroveň bezpečnosti hračiek a zároveň neobmedzí aktivity firiem na výrobu hračiek, predovšetkým malých a stredných podnikov.
<SPEAKER ID="160" NAME="Evelyne Gebhardt" AFFILIATION="PSE">
(DE) Vážený pán predsedajúci, karcinogénne chemické látky v detských hrkálkach? Olovo v hračkárskych autíčkach? Plyšové hračky, ktoré vyvolávajú alergie? Pokiaľ ide o bezpečnosť hračiek pre deti, ich rodičia majú naozaj dobré dôvody na obavy.
<P>
Bolo preto zásadnou úlohou, aby sa predošlá smernica, viac než 20 rokov stará, nahradila aktuálnym právnym predpisom, ktorý odráža najnovšie zistenia. Bolo to potrebné pre zdravie a bezpečnosť našich detí. Dosiahli sme určitý pokrok a veľmi ma to teší, pretože sme tým dosiahli väčšiu ochranu. Máme teda prísnejšie pravidlá pre látky, ktoré by mohli byť karcinogénne, mutagénne alebo toxické pre reprodukciu. Jasne viditeľné upozornenia s jednoznačným znením rodičom ukážu, za akých okolností by mohla byť hračka nebezpečná. Okrem toho sme uspeli aj v otázke zákazu používania mnohých vonných látok v hračkách, ktoré majú na svedomí rozšírenie alergií. Ide o úspech, ktorý sme ako Európsky parlament dosiahli spoločne s ďalšími inštitúciami, Radou a Komisiou.
<P>
Je tu však predsa len chybička krásy. Chceli sme certifikáciu hračiek nezávislými skúšobňami, aby sme si mohli byť naozaj istí. Nestačí, že hračka bude v obchode a že sa podrobí náhodnému testu. Nie, v tomto smere by bolo potrebné konať oveľa dôslednejšie. Mali by sme urobiť to, čo sme urobili v prípade áut. To, či je auto spôsobilé na cestnú premávku, necertifikujeme sami. Potrebujeme inšpekčnú spoločnosť TÜV pre hračky, a tá musí byť takou samozrejmosťou ako TÜV, ktorú máme pre autá.
<P>
Európska komisia to nechcela, Rada ministrov to nechcela, väčšina konzervatívcov a liberálov to nechcela. Považujem za mimoriadne poľutovaniahodné, že sme zatiaľ neuspeli pri realizácii tohto bodu, ale vo štvrtok budeme hlasovať aj o takomto pozmeňujúcom a doplňujúcom návrhu. Možno predsa len uspejeme a dosiahneme nejaký pokrok v tomto smere.
<SPEAKER ID="161" NAME="Zuzana Roithová" AFFILIATION="PPE-DE">
- (CS) Minulý rok v septembri som na stránke YouTube a inde varovala pred rastúcim výskytom nebezpečných hračiek a sľúbila som, že sa tu v Parlamente postaráme o to, aby bol náš trh do Vianoc bezpečnejší. Mnohí novinári sa tomu smiali, ale iní sa témy chopili. a potom sa spustila taká silná lavína kontrol, že do Vianoc boli z trhu stiahnuté milióny nebezpečných hračiek. A to ešte pred Vianocami. Oceňujem, že Európska komisia rýchlo reagovala na našu požiadavku a predložila novú, prísnejšiu smernicu. Tiež si veľmi cením efektívnu prácu pani Thyssenovej. A, samozrejme, aj flexibilitu francúzskeho predsedníctva.
<P>
Táto smernica reaguje na nové poznatky v oblasti chemických látok, ale aj na zistenia týkajúce sa zranenia detí a podobne. Je teda prísnejšia na výrobcov, ale dáva aj väčší bič do rúk kontrolným orgánom. Považujem za veľmi dôležité, že tiež zvyšuje či skôr prenáša právnu zodpovednosť na dovozcov. Veď ten hlavný problém sa netýka európskych výrobcov, ale práve dovozu. Z 80 % ide o hračky z Číny. Som tiež presvedčená, že už v budúcom roku, teda ešte pred tým, než smernica nadobudne účinnosť, si dovozcovia začnú starostlivo vyberať, z ktorej čínskej či inej továrne k nám hračky do Európy dovezú. A že si budú vyberať len tých výrobcov, ktorí budú spĺňať európske normy. Kiežby sa to podarilo aj u iných výrobkov!
<P>
Dnes dopoludnia som sa opäť stretla s výrobcami hračiek v Českej republike a musím vám povedať, že veľmi vítajú túto smernicu, vítajú harmonizáciu noriem. Prajú si však, aby sme zvýšili právnu zodpovednosť akreditovaných skúšobní. Stretávajú sa totiž s tým, že zaplatia za preskúmanie, no inšpekcia napriek tomu skôr alebo neskôr odhalí určité nedostatky. A pre malých výrobcov sú to nemalé finančné náklady, ktoré sú úplne zbytočné.
<P>
Chcem vás upozorniť aj na obchádzanie smernice, už tej súčasnej a pravdepodobne aj tej dnešnej novej, ktorú tento týždeň schválime. Hovoríme síce, že sa nebude môcť uvádzať, že "toto nie je hračka" na výrobky, ktoré sa ako hračka tvária, budú sa však, bohužiaľ, vyrábať hračky pod názvom "dekorácia". Táto smernica je teda prvým krokom a máme pred sebou ešte veľa práce.
<SPEAKER ID="162" NAME="Arlene McCarthy" AFFILIATION="PSE">
Vážený pán predsedajúci, po tom, čo bezpečnosť hračiek vyvolala minulý rok pred Vianocami paniku a sťahovanie hračiek z trhu, je zrejmé, že náš súčasný právny predpis o bezpečnosti hračiek vypracovaný v roku 1988 nedokáže riešiť nové riziká a ohrozenie bezpečnosti detí. Prešlo dvadsať rokov a 80 % hračiek v EÚ a 95 % v našej krajine sa dováža z tretích krajín, prevažne z Číny. Prešlo dvadsať rokov a my máme lepšie informácie o rizikách a hrozbách určitých chemikálií a látok. Prešlo dvadsať rokov a zmenil sa návrh hračiek, ktoré teraz obsahujú silné magnety a viac elektronických prvkov, používajú lasery a vydávajú väčší hluk. Práve preto bola panika v súvislosti s bezpečnosťou hračiek a ich sťahovanie z trhu výstrahou pre Európu, aby radikálne revidovala, aktualizovala a posilnila normy nášho právneho predpisu o bezpečnosti hračiek.
<P>
Náš nový právny predpis viac prispeje k istote rodičov, že hračky na našich policiach sú bezpečnejšie. Nie bezpečné, ale bezpečnejšie. Za zabezpečenie toho, že hračky dovážané do Európy spĺňajú naše prísne nové normy, nebudú niesť zodpovednosť len výrobcovia, ale aj dovozcovia. Výrobcovia majú zakázané používanie škodlivých látok v hračkách, ako napríklad látok klasifikovaných ako karcinogénne, mutagénne alebo toxické pre reprodukciu a vonných látok, ktoré môžu u detí vyvolávať alebo zapríčiniť alergie.
<P>
Sprísnili sme pravidlá týkajúce sa rizika udusenia. Zaviedli sme jasné a efektívnejšie upozornenia na hračkách. Právny predpis však bude fungovať len vtedy, ak sa bude uplatňovať. Preto je dobré, že v rámci tohto právneho predpisu dávame väčšie právomoci orgánom zodpovedným za uplatňovanie práva v 27 členských štátoch, aby mohli požadovať všetky potrebné informácie od každého subjektu v dodávateľskom reťazci a aby v prípade potreby vykonávali razie v priestoroch subjektu. Okrem toho sú všetky orgány zodpovedné za uplatňovanie práva v EÚ zo zákona povinné spolupracovať a vymieňať si informácie na účely boja proti riziku nebezpečných hračiek.
<P>
Preto vám blahoželám, pani Thyssenová. Vďaka dobrej spolupráci s Komisiou a francúzskym predsedníctvom sme dosiahli tri veci. Splnili sme lehotu podľa uznesenia EP z minulého roka, že o novom právnom predpise o bezpečnosti hračiek budeme hlasovať do Vianoc roku 2008. Domnievam sa, že právny predpis by nebol o nič lepší, ak by sme čakali dlhšie. Rodičov môžeme uistiť, že hračky, ktoré sa predávajú v EÚ, budú v budúcnosti bezpečnejšie. Zároveň dnes vysielame silný odkaz výrobcom, majiteľom značiek a dovozcom, že musia spĺňať naše vysoké bezpečnostné normy, inak pre ich produkty nebude na našich policiach miesto.
<P>
Hlasovaním za tento právny predpis jasne hovoríme, že nie sme ochotní tolerovať toxické a nebezpečné hračky v Európe.
<SPEAKER ID="163" NAME="Emmanouil Angelakas" AFFILIATION="PPE-DE">
(EL) Vážený pán predsedajúci, pán komisár, v prvom rade by som chcel zablahoželať spravodajkyni k jej výnimočnej práci na takú náročnú a citlivú tému, akou je bezpečnosť hračiek. Pani Thyssenová veľmi metodicky formou diskusií pracovala s Radou a francúzskym predsedníctvom a v našom Výbore pre vnútorný trh a ochranu spotrebiteľa. Súhlasila s mnohými kompromismi, aby dosiahla konečný text, ktorý bude podporovať bezpečnosť hračiek, pričom zároveň dosiahne rovnováhu medzi ochranou spotrebiteľa a realizovateľnosťou u výrobcov hračiek. Smernica z roku 1988 naplnila svoje očakávania a zaručovala vysokú úroveň bezpečnosti hračiek po celých dvadsať rokov, no naliehavo si vyžaduje revíziu a aktualizáciu, pretože na trhu máme teraz nové typy hračiek a nové materiály a továrne sa zriaďujú v krajinách mimo Európskej únie.
<P>
Základným cieľom bolo poskytnúť čo najlepšiu ochranu pre deti, lepšiu záruku pre rodičov, že hračky, ktoré kupujú pre svoje deti, spĺňajú vysoké bezpečnostné normy, a prísnejšie pokuty pre výrobcov, ktorí dané požiadavky nesplnia. Domnievam sa, že sme dosiahli pokrok v niektorých otázkach, ako napríklad zákaz karcinogénnych chemikálií používaných v hračkách, ktoré spôsobovali veľké obavy o zdravie detí, postupné znižovanie ťažkých kovov používaných pri výrobe hračiek, ako napríklad kadmium a olovo, obmedzenie povolených vonných a alergénnych látok, samostatné označovanie hračiek obsiahnutých v potravinách a prísnejšie bezpečnostné špecifikácie pre všetkých výrobcov hračiek.
<P>
Na záver chcem poukázať na to, že zodpovednosť v oblasti bezpečnosti hračiek má mnohé podoby, a práve preto by dovozcovia a distribútori mali zabezpečiť dodržiavanie špecifikácií. Domnievam sa, že všetky zainteresované strany a najmä združenia spotrebiteľov použijú mechanizmy kontroly, ktoré majú k dispozícii, aby podrobne monitorovali uplatňovanie novej smernice. Dnes podnikáme veľký krok vpred a som si istý, že v budúcnosti budú nasledovať ďalšie.
<SPEAKER ID="164" NAME="Christel Schaldemose" AFFILIATION="PSE">
- (DA) Vážený pán predsedajúci, návrh o hračkách v jeho súčasnej podobe znamená, že do dvoch až štyroch rokov sa budú môcť európske deti hrať s oveľa bezpečnejšími hračkami než dnes. Je to dobré a zároveň potrebné, preto v plnej miere podporujem tento návrh. Je potrebné a je dobré, že v porovnaní s aktuálnym stavom sme zvýšili bezpečnosť. Zároveň sa však domnievam, že sme v skutočnosti premeškali príležitosť postarať sa o to, aby bol nový vývoj pre naše deti nielen dobrý, ale naozaj dobrý. Mnohí už načrtli problémy návrhu, preto sa zameriam len na jednu vec, a to na vonné látky.
<P>
Vône alebo vonné látky v hračkách podľa mňa vytvárajú problém. Uvedomujem si, že vykonaná práca viedla k rozšíreniu zoznamu zakázaných vonných látok, no myslím si, že nestačí len rozširovať zoznam. Domnievam sa, že by sme ich mali celkom zakázať. Ak ste alergickí na orechy, vyhnete sa tomu, aby ste ich jedli. Ak ste alergickí na nikel, môžete sa vyhnúť používaniu produktov, ktoré ho obsahujú. Ak ste však alergickí na vône a vonné látky, bude pre vás náročné navštevovať verejné priestranstvá, pretože nemôžete zabrániť tomu, aby ich iní ľudia používali. Preto si jednoducho myslím, že sme v tomto prípade mali byť prísnejší a s ohľadom na naše deti stanoviť celkový zákaz vonných látok. Vonné látky nemajú žiadnu hodnotu pre deti ani hračky. Ak chcete zistiť, ako voňajú kvety alebo ovocie, je lepšie priamo si ich kúpiť.
<P>
Napriek tomu návrh, samozrejme, predstavuje jasné zlepšenie aktuálnej situácie a je veľmi dobré, že sme sprísnili aj pravidlá týkajúce sa dohľadu nad trhom a zodpovednosti členských štátov. Domnievam sa preto, že signál, ktorý dnes vyšleme členským štátom, by mal byť mimoriadne zreteľný. Treba neustále zdôrazňovať, že práve ony nesú zodpovednosť a že musia monitorovať trh lepšie než doteraz. Musíme trvať na tom, aby používali viac peňazí a viac prostriedkov na zabezpečenie monitorovania trhu, čo zároveň umožní efektívne fungovanie nových prísnych pravidiel.
<SPEAKER ID="165" NAME="Colm Burke" AFFILIATION="PPE-DE">
Vážený pán predsedajúci, vítam výsledok trojstranných rokovaní a domnievam sa, že text, o ktorom budeme hlasovať, je vyváženým a pozitívnym výsledkom pre všetkých.
<P>
Bezpečnosť hračiek má prvoradý význam teraz aj počas celého roka, pretože v stávke sú zdravie a bezpečnosť našich detí. Súhlasím s prísnosťou nových opatrení v súčasnom návrhu, ako je napríklad zákaz látok klasifikovaných ako karcinogénne, mutagénne alebo toxické pre reprodukciu a alergénnych vonných látok.
<P>
Vítam aj vyvážený charakter návrhu. V EÚ máme viac než 2 000 výrobcov hračiek. Veľká väčšina venuje mimoriadnu pozornosť tomu, aby produkt, ktorý uvedú na trh, bol bezpečný. Nemali by doplácať na nízke normy, ktoré prijala malá menšina, alebo nízke normy uplatňované niektorými dovozcami alebo distribútormi.
<P>
Posledné prípady paniky nás poučili, že nemáme preháňať a úplne zakazovať niektoré hračky, ale skôr zintenzívniť presadzovanie pravidiel, ktoré už existujú. Domnievam sa, že tento text predstavuje takúto rovnováhu, a preto chcem pochváliť svoju kolegyňu pani Thyssenovú a všetkých, ktorí prispeli k úspechu tejto smernice.
<SPEAKER ID="166" NAME="Hiltrud Breyer" AFFILIATION="Verts/ALE">
(DE) Vážený pán predsedajúci, toxické hračky nepatria do rúk detí a nikto z nás nechce položiť toxické hračky pod vianočný stromček. Komisia však v spojitosti so smernicou EÚ o hračkách urobila len nesmelý krôčik a tento kompromis ho, bohužiaľ, nezlepšil.
<P>
Zámerom nie je klamať nás o bezpečnosti rizikových chemických látok, pretože tento kompromis naďalej obsahuje obrovské medzery. V prvom rade neobsahuje zákaz toxických ťažkých kovov. Je nevysvetliteľné, prečo sú kadmium a olovo stále povolené v hračkách pre deti. To isté platí pre chróm, ortuť a organický zinok. Tie nepatria do rúk detí, ani najmenšie množstvá. Preto, pán Verheugen, ste sa podieľali na zavádzaní, keď ste v čase posledného sťahovania tovarov z trhu vyhlasovali, že olovo je v detských hračkách zakázané.
<P>
Tento kompromis povoľuje ďalšie limitné hodnoty pre vysokorizikové látky, aj keď ide len o polovicu toho, čo navrhovala Komisia. Len jasný zákaz môže znamenať bezpečnosť. EÚ sa, bohužiaľ, vyhýba svojej zodpovednosti za túto jasnú ochranu detí.
<P>
To isté platí pre alergénne vonné látky. V tomto prípade sa nám nepodarilo zakázať všetky alergénne vonné látky tak, ako to navrhoval Výbor pre životné prostredie, verejné zdravie a bezpečnosť potravín. Sklamaním sú aj limitné hodnoty pre hluk, keďže v tejto oblasti sa nedohodol žiaden jasný cieľ.
<SPEAKER ID="167" NAME="Jacques Toubon" AFFILIATION="PPE-DE">
(FR) Vážený pán predsedajúci, dámy a páni, chcel by som len v tejto veci zdôrazniť schopnosť inštitúcií Spoločenstva reagovať v záujme efektívneho vyriešenia problémov našich občanov.
<P>
V lete 2007 došlo k mnohým škandálom. Parlament vyzval na prijatie opatrení. Komisia sa o to pokúsila a dnes sme v situácii, že máme prijať túto smernicu o bezpečnosti hračiek, ktorá predstavuje významný krok vpred.
<P>
Prirodzene za to v prvom rade ďakujeme - a to treba zdôrazniť - našej spravodajkyni a práci, ktorá sa vykonala na zosúladení stanovísk, ktoré boli na začiatku v rozpore. Dnes máme pred sebou účinný a vyvážený text, ktorý napríklad umožní - a Komisia sa k tomu práve zaviazala - znovu preskúmať normu vzťahujúcu sa na detské knihy a ktorý veľmi vyvážene rieši problémy súvisiace s vonnými látkami, ktoré sú obsiahnuté v mnohých hračkách.
<P>
Je perfektnou ukážkou právneho predpisu Európanov pre Európanov a treba povedať, že tento Parlament má na ňom rozhodujúci podiel.
<SPEAKER ID="168" NAME="Günter Verheugen" LANGUAGE="DE">
Vážený pán predsedajúci, dámy a páni, chcel by som sa venovať niektorým z problémov, ktoré sú v tejto rozprave dôležité.
<P>
Po prvé k téme chemických látok. Pravidlá, ktoré tu boli stanovené, už nemôžu byť prísnejšie, než v súčasnosti sú. Nie je možné chemikálie zakázať úplne, pretože v stopových množstvách existujú v prírode. Pani Breyerová, nemôžem vám brániť v ignorovaní prírodných zákonov, no to, čo ste predviedli, je nezodpovedné panikárstvo. To musím povedať celkom jasne. Vyvolávate dojem, že európski zákonodarcovia dávajú deťom jedovaté hračky, pričom opak je pravdou. Dôrazne odmietam narážky vo vašom príspevku.
<P>
Dokázali sme niečo, čo nik predtým neurobil. Bežne je pravidlom, tu v Parlamente, ako aj inde, že sa nejaká látka zakáže vtedy, ak sa preukáže jej škodlivosť. V tomto prípade je to naopak: látky sú zakázané a sú povolené až potom, ak sa definitívne preukáže, že sú bezpečné. Chcel by som vedieť, čo viac sa od nás môže očakávať. Nemôžeme urobiť viac než to, čo práve robíme. A ak niekto vyvoláva dojem, že to, čo robíme, nezabezpečí dostatočnú ochranu pre deti - ľutujem, ale musím to povedať - zámerne zavádza európsku verejnosť. Nedokážem si vôbec predstaviť, prečo to robíte.
<P>
Vaše pripomienky k hluku - že hračky, samozrejme, nesmú poškodzovať sluch - sú celkom správne. Smernica preto obsahuje pravidlá týkajúce sa tejto oblasti. Limity, inými slovami decibelové škály sú stanovené spôsobom bežným v európskych právnych predpisoch a smernica o hračkách nie je v tomto smere žiadnou výnimkou. Technická regulácia je stanovená ako súčasť procesu štandardizácie a to isté platí aj v tomto prípade. Decibelová škála preto bude stanovená počas procesu štandardizácie a smernica na tento účel poskytuje právny základ.
<P>
Pokiaľ ide o knihy, prekvapilo ma otvorenie tohto problému v posledných dňoch. Slovo "knihy" sa ani raz nevyskytuje v texte, ktorý máme pred sebou. Vzhľadom na súčasný stav sa nič nemení. Zdá sa, že jeden z nemeckých výrobcov začal tlačovú kampaň na túto tému a intenzívne lobuje v Európskom parlamente. Nie je na tom ani jediné slovo pravdy. Na súčasnom stave to vôbec nič nemení. Komisia je však určite ochotná zabezpečiť - pretože je to správna vec a v súlade so želaním Parlamentu - aby sa príslušné normy zlepšili a modernizovali. Komisia v tejto súvislosti vydá pokyny.
<P>
Pokiaľ ide o certifikáciu tretími stranami - a hovorím to skupine TÜV v tomto Parlamente - presvedčenie, že hračka alebo akýkoľvek iný produkt v Európe bude bezpečnejší preto, že má certifikát od externého úradu, žiaľ, nemá opodstatnenie. Komisia má naozaj k dispozícii výsledky za mnoho rokov, pokiaľ ide o bezpečnosť výrobkov. Neexistuje nič, absolútne nič, podľa čoho by certifikácia tretími stranami zvyšovala bezpečnosť nejakého produktu. Takúto certifikáciu tretími stranami požadujeme v prípadoch, keď - a to je zásada európskych právnych predpisov, ktoré tento Parlament dodržiava už veľmi veľa rokov - ide o mimoriadne komplexný produkt.
<P>
Vážená pani Gebhardtová, poviem to znovu: existuje určitý rozdiel v komplexnosti vysoko technologického produktu ako moderné auto a plyšového medvedíka. Myslím si, že snaha o porovnávanie takýchto vecí je trochu pritiahnutá za vlasy.
<P>
Táto smernica tiež ako zvyčajne vyžaduje certifikáciu treťou stranou v prípadoch, kde neexistujú žiadne normy. Dôrazne vyzývam, aby ste neverili, že pre bezpečnú hračku potrebujete len poveriť certifikáciou nejaký externý orgán. Proti všetkým nebezpečenstvám, ktoré v praxi vznikajú, nemožno bojovať len certifikáciou. Veď sa len pozrite na prípady, ktoré sa tu spomínali. Problémy sa netýkali prototypu, ktorý bol odoslaný externému orgánu, ale vznikli v dodávateľskom reťazci - výrobcovia boli nespoľahliví. Len výrobca produktu môže zaručiť úplnú spoľahlivosť a bezpečnosť vo svojom dodávateľskom reťazci. Dôrazne vás vyzývam, aby ste zanechali túto zásadu a preniesli úplnú zodpovednosť za bezpečnosť produktov na plecia výrobcov. Nie je to tak, že by výrobcom stačilo povedať "môj produkt je bezpečný" alebo "moja hračka je bezpečná". Musia byť na požiadanie orgánov dohľadu nad trhom schopní predložiť im kedykoľvek kompletné a bezchybné dokumenty. Bude a musí sa to kontrolovať. A to isté platí pre dovozcov.
<P>
Sú to pravidlá, ktoré podľa mňa už nemôžu byť prísnejšie, pretože už zaručujú najvyššiu možnú úroveň účinnosti. Súhlasím však so všetkými tými, ktorí hovoria, že skutočne dôsledné vykonávanie týchto kontrol a rozširovanie príležitostí pre dohľad nad trhom závisia vo veľkej miere od členských štátov.
<P>
Pokiaľ ide o tému vonných látok, ani v tomto prípade sa mi úplne nedarí pochopiť logiku argumentu. Skutočne by som rád vedel, aký zmysel by malo zakázať používanie vonných látok v hračkách, ak je používanie tých istých vonných látok povolené v kozmetických výrobkoch pre deti, ktoré sa aplikujú priamo na pokožku detí. Povolenie vonných látok v týchto výrobkoch a ich zakázanie v hračkách len preto, aby tak strašne nevoňali, skrátka nedáva zmysel. Táto smernica však predsa len zachádza ďalej než smernica o kozmetických výrobkoch, pretože zakazuje vonné látky, ktoré podľa smernice o kozmetických výrobkoch iba podliehajú požiadavke označovania. Ani v tomto prípade neviem, čo viac sme mohli urobiť.
<P>
Dovoľte mi na záver povedať toto: boli tu predložené pozmeňujúce a doplňujúce návrhy - a Európsky parlament ich, samozrejme, môže slobodne prijať - no musím poukázať na to, že tento dokument predstavuje celkový kompromis Rady, Parlamentu a Komisie a že napríklad pozmeňujúci a doplňujúci návrh pani Gebhardtovej o certifikácii tretími stratami tomuto kompromisu zabráni. Inými slovami, ak Európsky parlament prijme tento pozmeňujúci a doplňujúci návrh, smernica prepadne a my ju nebudeme mať.
<P>
Nedá sa vždy dosiahnuť všetko, čo chcete. Je to - a znovu to zopakujem - celkový kompromis. Je to vyvážený kompromis a vytvára úroveň bezpečnosti hračiek, ktorá sa dá dosiahnuť a ktorá je potrebná. Naliehavo vás preto vyzývam, aby ste vyjadrili súhlas s týmto celkovým kompromisom.
<P>
podpredseda Komisie. -
<P>
Vyhlásenia Európskej komisie týkajúce sa prijatia smernice Európskeho parlamentu a Rady o bezpečnosti hračiek (správa pani Thyssenovej)
<P>
Vyhlásenie Európskej komisie o monitorovaní bezpečnostných aspektov (článok 47)
<P>
Po tom, čo revidovaná smernica o bezpečnosti hračiek nadobudne účinnosť, bude Komisia pozorne sledovať celý vývoj súvisiaci s jej vykonávaním, aby mohla vyhodnotiť, či poskytuje dostatočnú úroveň bezpečnosti hračiek, najmä pokiaľ ide o uplatňovanie postupov posudzovania zhody stanovených v kapitole IV.
<P>
Revidovaná smernica o bezpečnosti hračiek stanovuje povinnosť členských štátov predkladať správy o situácii v oblasti bezpečnosti hračiek, účinnosti smernice a dohľadu nad trhom, ktorý vykonávajú členské štáty.
<P>
Vyhodnotenie Komisie bude potom inter alia založené na správach členských štátov, ktoré sa majú predložiť tri roky od dátumu uplatňovania smernice s mimoriadnym zameraním na dohľad nad trhom v Európskej únii a na jej vonkajších hraniciach.
<P>
Komisia následne podá správu Európskemu parlamentu najneskôr jeden rok po tom, ako správy predložia členské štáty.
<P>
Vyhlásenie Európskej komisie o požiadavkách týkajúcich sa hračiek, ktoré sú navrhnuté tak, aby vydávali zvuk (príloha II. I. 10)
<P>
Na základe novej základnej požiadavky na bezpečnosť hračiek, ktoré sú navrhnuté tak, aby vydávali zvuk, poverí Komisia na základe smernice o bezpečnosti hračiek Európsky výbor pre štandardizáciu (CEN), aby vytvoril revidovanú normu, ktorá obmedzí maximálne hladiny impulzného aj dlhotrvajúceho hluku vydávaného hračkami, aby primerane chránila deti pred rizikom poškodenia sluchu.
<P>
Vyhlásenie Európskej komisie o triedení kníh (príloha I. 17)
<P>
Vzhľadom na problémy súvisiace s príslušnými testami, ktoré sa vyžadujú podľa harmonizovaných noriem pre hračky EN 71:1 pre knihy vyrobené z kartónu a papiera, Komisia poverí Európsky výbor pre štandardizáciu (CEN), aby vytvoril revidovanú normu, ktorá sa bude zaoberať primeraným testovaním detských kníh.
<SPEAKER ID="170" NAME="Marianne Thyssen">
spravodajkyňa. - (NL) Vážený pán predsedajúci, pán podpredseda Komisie, pani úradujúca predsedníčka Rady, dámy a páni, chcem poďakovať všetkým za ich príspevky a chcem vyjadriť svoju spokojnosť so spôsobom, akým k veci pristupovali ostatné politické inštitúcie.
<P>
Chcem však poukázať na to, že nejde len o kompromis, pri ktorom musel Európsky parlament robiť veľké ústupky, ale je to skôr úplne naopak. Uspeli sme prakticky vo všetkých kľúčových bodoch. Podarilo sa nám dosiahnuť dobrú dohodu s Komisiou a Radou. Podarilo sa nám presvedčiť ostatné inštitúcie v mnohých oblastiach, aby prijali naše veľmi prísne návrhy, a zašli sme o krok ďalej oproti tomu, čo pôvodne stanovila vo svojom návrhu Komisia. Som preto veľmi šťastná spravodajkyňa, pretože sme dosiahli dohodu.
<P>
Vypočula som si aj vaše vyhlásenia, pán komisár. Počula som vaše slová o tom, že prikladáte veľkú váhu dohľadu nad trhom, a predpokladám, že počas procesu monitorovania bude Komisia venovať mimoriadnu pozornosť spôsobu, akým sa členské štáty zhostia svojej úlohy trhového dozoru. Znovu som si vypočula vaše stanovisko k postupom posudzovania zhody. Je samozrejmé, že do procesu monitorovania môžeme zahrnúť všetko, čo je potrebné. Je však naozaj pravda, že certifikácia tretími stranami žiadnym spôsobom neposkytuje vyššiu bezpečnosť a že problémy sa nachádzajú inde než v typovom modeli, ktorý je základom pre ďalšiu výrobu.
<P>
Zároveň som počula, pán komisár, že chcete viac regulovať normy pre hluk a zlepšiť ich prostredníctvom štandardizácie - to isté platí pre knihy, ktoré sú tiež regulované pomocou noriem - a že by sme mali preskúmať spôsob, akým možno v tejto oblasti zabezpečiť väčšiu právnu istotu. Myslím, že by sme sa tu v Parlamente mali považovať za šťastných, že máme také dobré kontakty s inými inštitúciami, čo pravdepodobne povedie k nádhernému vianočnému darčeku pre európske rodiny, a to odteraz k bezpečným alebo dokonca môžem povedať k ešte bezpečnejším hračkám.
<SPEAKER ID="171" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 18. decembra 2008.
<P>
Písomné vyhlásenia (článok 142)
<SPEAKER ID="995" NAME="Adam Bielan  " LANGUAGE="PL">
Vážený pán predsedajúci, všetci chceme zaistiť, aby hračky dostupné na trhu neohrozovali bezpečnosť našich detí. Úplne súhlasím s tým, že rodičia musia mať pri kúpe hračky istotu, že hračka nepredstavuje riziko pre zdravie ich detí. Domnievam sa však, že stanovenie požiadaviek na ďalšiu certifikáciu treťou stranou, ktorá bude úplne nezávislá od výrobcu, významne nezvýši záruky bezpečnosti vyrábaných hračiek. Určite však zvýši náklady na ich výrobu, čo negatívne zasiahne odvetvie výroby hračiek v mnohých členských štátoch.
<P>
V Poľsku je napríklad veľa podnikov, ktoré vyrábajú kvalitné hračky z dreva alebo syntetických látok. Veľká väčšina z nich sú pritom malé a stredné podniky, ktoré zamestnávajú menej ako desať pracovníkov. Prísnejšie opatrenia by viedli k výraznému zvýšeniu ceny hračiek s takýmito certifikátmi. Dôsledkom by bolo zatvorenie mnohých MSP a strata tisícov pracovných miest.
<P>
Požiadavka na získanie nezávislého posúdenia produktu by nezaručila, že by sa všetky naše deti hrali s bezpečnejšími výrobkami, pretože spotrebitelia by sa aj tak rozhodovali pre najlacnejší tovar. Myslím si preto, že kompromis dosiahnutý s Radou je dobrý a zaslúži si našu podporu v podobe, v akej nám ho predstavila spravodajkyňa.
<SPEAKER ID="172" NAME="Šarūnas Birutis  " AFFILIATION="ALDE">
písomne. - (LT) Táto smernica v zásade nemení súčasný systém regulácie, ale zlepšuje a sprísňuje ho. Úplne súhlasím so spravodajkyňou, že počas rozhovorov o tomto právnom akte sa väčšina pozornosti venovala týmto témam:
<P>
otázka používania karcinogénnych, chemických a vonných látok v hračkách,
<P>
postupy hodnotenia bezpečnosti hračiek, požiadavky na špeciálne upozornenia,
<P>
oblasť uplatňovania smernice, jej flexibilita a vzťah k ostatným právnym predpisom Spoločenstva.
<P>
Úplný zákaz karcinogénnych, mutagénnych, toxických, alergénnych a vonných látok by sa mal posudzovať z pohľadu praktického vykonávania smernice. Môže byť náročné alebo veľmi drahé odstrániť prirodzené zvyšky určitých škodlivých látok nachádzajúcich sa v iných materiáloch, preto by bolo vykonávanie v praxi náročné. Na druhej strane by sa ťažko realizovalo aj nejaké kategorické pravidlo zakazujúce všetky látky, ktoré sú karcinogénne, alergénne a podobne, a to z jednoduchého dôvodu. Neexistuje a nemôže totiž existovať žiaden definitívny zoznam takýchto látok. Je veľmi ťažké stanoviť jasnú hranicu medzi látkami, ktoré sú škodlivé, a tými, ktoré škodlivé nie sú.
<P>
Úplný zákaz všetkých vonných látok by bol neprimeraným opatrením, ktoré by malo negatívny vplyv na niektorých výrobcov hračiek.
<P>
Teší ma, že Výbor pre priemysel, výskum a energetiku ukázal počas hlasovania pochopenie a netrval neúmerne na požiadavkách na sprísnenie smernice, keďže by z toho nemali úžitok ani podniky, ani spotrebitelia. Ak sa stanovia neprimerane prísne požiadavky, zvyšuje sa pokušenie nedodržiavať ich, a ak sa dodržia, má to negatívne vedľajšie účinky. Nezabúdajme, že za všetko napokon zvyčajne zaplatí spotrebiteľ.
<SPEAKER ID="173" NAME="Małgorzata Handzlik  " LANGUAGE="PL">
Dnešná rozprava má mimoriadny význam vzhľadom na blížiace sa Vianoce. Počas vianočnej nákupnej horúčky sa nie vždy zamýšľame nad bezpečnostnými normami hračiek nakupovaných pre našich najmladších priateľov a príbuzných. Na európskom trhu sú však, bohužiaľ, stále dostupné hračky, ktoré nie sú úplne bezpečné pre deti.
<P>
Zámerom zmien navrhnutých v smernici je zlepšiť situáciu. Ich cieľom je zvýšiť bezpečnosť hračiek na trhu a predovšetkým odstrániť zbytočné nebezpečenstvo, ktoré môžu hračky predstavovať pre deti hrajúce sa s nimi. Mimoriadne ma tešia ustanovenia dohodnuté v oblasti chemických látok a prechodného obdobia.
<P>
Smernica zavádza výrazne vyššie normy než tie, ktoré platia v súčasnosti, najmä vo vzťahu k chemickému zloženiu hračiek vrátane látok klasifikovaných ako karcinogénne, mutagénne alebo toxické pre reprodukciu, vonných látok a alergénov. Domnievam sa, že dohoda, ktorú spravodajkyňa dosiahla v tejto otázke, je najlepšia možná. Zaistí, že hračky, s ktorými sa deti budú hrať, budú napokon úplne bezpečné.
<P>
Smernica navyše nezavádza neprimerané prekážky a náklady, najmä pokiaľ ide o MSP. MSP pritom tvoria výraznú väčšinu v odvetví hračiek. V priebehu rozhovorov s nami opakovane zdôrazňovali problémy, ktoré by ich podniky mohli mať. Jedným zo spomínaných problémov bolo aj krátke obdobie naplánované na prispôsobenie sa novým požiadavkám. Toto obdobie sa teraz predĺžilo v snahe umožniť podnikom zaviesť potrebné zmeny.
<SPEAKER ID="994" NAME="Katrin Saks  " AFFILIATION="PSE">
písomne. - (ET) Veľmi ma teší, že sme uspeli v presadení smernice o bezpečnosti hračiek. Je naliehavo potrebné aktualizovať existujúce bezpečnostné pravidlá. Stará smernica v dôsledku meniacich sa okolnosti nepostačuje a nezaisťuje dostatočnú ochranu. Chcela by som poďakovať spravodajkyni a jej kolegom zo skupiny sociálnych demokratov za ich intenzívnu prácu pri zaisťovaní bezpečného prostredia pre naše deti.
<P>
Je maximálne dôležité, aby boli potraviny a hračky dostatočne oddelené a aby sa tak zabránilo nebezpečenstvu, že si deti mimovoľne vložia niečo do úst a budú sa dusiť. Musíme vyvinúť maximálne úsilie na zabránenie nehodám, ktorým sa dá vyhnúť a o ktorých sa napriek tomu stále občas dopočujeme.
<P>
Je, samozrejme, rozhodujúce, aby hračky neobsahovali karcinogénne látky. Je to evidentné. A ja verím, že sme účinne pracovali na odstránení tejto hrozby.
<P>
Keďže za nebezpečenstvo spočívajúce v hračke nie vždy zodpovedá návrh hračky, ale vzniká počas chybného výrobného procesu, je dôležité, aby sa dozor vykonával v továrňach, prostredníctvom inšpekcií na trhoch, ako aj na colných úradoch, kam hračky prichádzajú od obchodných partnerov Európskej únie. Osobne dúfam, že sa takéto inšpekcie práve teraz, pred Vianocami, zintenzívnia.
<P>
Keďže väčšina hračiek na trhoch EÚ je čínskeho pôvodu, rozhodujúca je spolupráca s tretími krajinami, najmä s Čínou. Vítam najnovšie úsilie v tejto oblasti a memorandum o vzájomnom porozumení medzi Európskou komisiou a čínskymi predstaviteľmi. Zlepšením výmeny informácií a spolupráce môžeme zvýšiť bezpečnosť hračiek predávaných v našich obchodoch.
<SPEAKER ID="993" NAME="Richard Seeber  " LANGUAGE="DE">
Stále prepojenejšie globálne trhy vedú k rapídnym inováciám a zmenám produktov, pričom detské hračky nie sú žiadnou výnimkou. Európska smernica o bezpečnosti hračiek (88/378/EHS) však pochádza z roku 1988, a preto sa už nehodí na riešenie dnešných problémov. Revízia týchto ustanovení je preto veľmi vítaným krokom dopredu. Súčasti detských hračiek sa musia navyše hodnotiť podľa najnovších poznatkov a musia sa na ne vzťahovať aktuálne právne predpisy Európskej únie o chemikáliách. To zároveň znamená, že látky CMR kategórií 1 a 2 sa musia v detských hračkách zakázať. Predložený text celkom primerane zohľadňuje narastajúce problémy s alergiami detí prostredníctvom sprísnenia ustanovení týkajúcich sa vonných látok, ktoré sa môžu používať v hračkách. Základným aspektom dozoru budú jasné upozornenia a označovanie. Mimoriadny význam to má v prípade hračiek dodávaných s potravinami, aby sa tak poskytli jednoznačné informácie. Práve preto treba uprednostňovať jednoducho čitateľné a pochopiteľné upozornenia pred nadbytkom druhotných informácií.
<SPEAKER ID="174" NAME="Marian Zlotea  " LANGUAGE="RO">
Právny predpis, ktorý máme teraz pred sebou, platí od roku 1988 a nie je už aktuálny, pretože dnešné hračky obsahujú elektronické prvky a vydávajú zvuk. Bezpečnosť našich detí je prioritou číslo jedna. Táto nová smernica podporí tento návrh, keďže oproti predošlému predpisu ide o výrazné zlepšenie. Musíme zakázať nebezpečné látky, aby sme zabránili vystavovaniu našich detí zbytočným rizikám. Nevedia si prečítať označenia a neuvedomujú si riziká, ktorým sú vystavené.
<P>
Domnievam sa, že zlepšenia, ku ktorým v smernici došlo po rokovaniach, nepredstavujú nadmerné požiadavky ani pre priemysel. Dovozcovia musia zaistiť, aby boli hračky dovážané z tretích krajín bezpečné a aby nevystavovali deti rizikám. Musia si len vybrať hračky, ktoré spĺňajú európske normy. Úrady musia na trhu uplatňovať prísne kontroly. Na ochranu blaha našich detí potrebujeme aktuálne právne predpisy.
