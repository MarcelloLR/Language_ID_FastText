<CHAPTER ID="014">
Úloha Európskej únie na Blízkom východe (rozprava) 
<SPEAKER ID="027" NAME="Predseda">
Ďalším bodom programu je vyhlásenie vysokého predstaviteľa pre spoločnú zahraničnú a bezpečnostnú politiku a členky Komisie, ktoré hovoria o úlohe Európskej únie na Blízkom východe. Je mi cťou oficiálne medzi nami privítať vysokého predstaviteľa, pána Solanu, a požiadať ho, aby nám predniesol svoju reč.
<SPEAKER ID="028" NAME="Javier Solana">
Vysoký predstaviteľ pre spoločnú zahraničnú a bezpečnostnú politiku. - Vážený pán predseda, toto je po prvýkrát v roku 2009, čo pred vami stojím. Som veľmi rád, že som tu, a dúfam, že úspešná spolupráca, ktorú sme v minulosti nadviazali, bude pokračovať aj tento rok.
<P>
Ozbrojený konflikt v Gaze sa skončil pred mesiacom, 18. januára a myslím si, že budete súhlasiť s tým, že sa zdá, akoby to bolo len včera. Rozsah utrpenia a skazy bol nesmierny a zanechal nám horkú pachuť v ústach. Humanitárna situácia ešte aj dnes trhá srdce. Bezodkladne potrebujeme nájsť riešenia, ako dopraviť humanitárnu pomoc a znížiť mieru utrpenia tamojších ľudí.
<P>
Zároveň musíme urobiť všetko pre to, aby sme ukončili konflikt medzi Izraelčanmi a Palestínčanmi, ako aj medzi Izraelom a arabským svetom. V skutočnosti sú parametre riešenia veľmi dobre známe, a sú známe už nejaký čas. V tejto chvíli je však dôležitá politická vôľa uplatniť tieto riešenia medzi Izraelčanmi a Palestínčanmi, medzi Arabmi a širším medzinárodným spoločenstvom.
<P>
Mierové poslanie Európy na Blízkom východe zostáva rovnako silné, ako bolo. Náš záväzok vytvoriť životaschopný a nezávislý palestínsky štát, žijúci bok po boku s Izraelom, je absolútny. Nachádza sa v centre záujmu našej politiky týkajúcej sa Blízkeho východu. Všetky naše kroky majú na zreteli tento strategický cieľ. Pevne podporíme všetkých tých, ktorí si želajú mierové riešenie mnohých problémov, ktorým oblasť Blízkeho východu čelí.
<P>
Tento Parlament dobre vie, ako zložito a ťažko riešiteľne môže daná situácia vyzerať. Táto oblasť bola príliš často sužovaná opakovanými násilnosťami, rastúcim extrémizmom a hospodárskou biedou. Zároveň podmienky vzájomnej spolupráce medzi Európanmi a Američanmi, ktorí sa snažia zaistiť mier na Blízkom východe, sú zrejme lepšie než kedykoľvek predtým. Práve som sa vrátil z Washingtonu, kde som viedol veľmi podnetné diskusie so všetkými ľuďmi z Obamovej administratívy. Myslím, že ma uistili, že silný záväzok, ktorý bol vyslovený, je skutočnosťou. Sme ochotní a pripravení s nimi spolupracovať, aby sme v tomto konflikte dosiahli úspech.
<P>
Myslím si, že menovanie senátora Mitchella za vyslanca Spojených štátov dodáva ľuďom na Blízkom východe a jeho priateľom novú nádej. Poznáme ho. Pracujeme s ním. Mal som tú česť s ním spolupracovať v roku 2001 na významnej správe a len nedávno sa mi opäť naskytla príležitosť pracovať s ním v regióne.
<P>
Z celého srdca dúfam, že tieto zmeny povedú k novému prístupu, k prístupu, ktorý jednotlivým stranám poskytne väčšie slovo v tom, akým spôsobom chcú riešiť svoje záležitosti. Vieme, že riešenia a návrhy by mali zodpovedať miestnej situácii. Hlbšia medzinárodná angažovanosť je však naďalej nevyhnutná.
<P>
Preto je arabská mierová iniciatíva taká kľúčová. Táto iniciatíva je kolektívnym vyjadrením arabských krajín o tom, ako môžu pomôcť ukončiť svoj konflikt s Izraelom. Ich odpoveď na tento problém ich brzdí v rozvoji a integrácii do nášho globálneho sveta. Naďalej to ostáva, a malo by ostať, predmetom rokovania.
<P>
Práve sme mali dôležité voľby v Izraeli. Samozrejme je na Izraelčanoch a ich politických predstaviteľoch, aby rozhodli o zložení svojej novej vlády. Z nášho pohľadu dúfame, že nový premiér a vláda budú spoľahlivými partnermi v mierových rozhovoroch.
<P>
Samozrejme, to isté platí pre Palestínčanov. Aj oni si musia doma urobiť poriadok, a to aj prostredníctvom zmierovania. Ako každý vie, silno podporujeme vnútropalestínske zmierenie na základe uznania prezidenta Abbása, ako aj všetko úsilie, ktoré v tomto smere vyvíjajú Egypt a Liga arabských štátov. Bude to kľúčom k mieru, stabilite a rozvoju.
<P>
Ako som už povedal, viem, že tento Parlament sa kríze v pásme Gazy veľmi pozorne venoval, tak ako my všetci. Dovoľte mi využiť túto príležitosť na to, aby som zdôraznil najvýznamnejšie medzinárodné úsilie, ktorého cieľom bola snaha ukončiť násilie a zmierniť ťažkú situáciu, v ktorej sa ocitli civilní obyvatelia.
<P>
Úloha Egypta pri riešení situácie v Gaze, samozrejme spolu so samotnými Palestínčanmi, ostáva kľúčová. Dúfame, že ich úsilie čoskoro povedie k trvalému a udržateľnému prímeriu, k otvoreniu hraničných priechodov pre všetky tovary a osoby a k určitému druhu vnútropalestínskej dohody. Bez toho bude zložité - ak nie nemožné - znovu vybudovať Gazu.
<P>
Tešíme sa, keď budeme môcť privítať dobré správy o nastolení prímeria. Predvčerom sa uskutočnili prínosné stretnutia, a dúfajme, že budú dnes aj v budúcnosti pokračovať, aby sa bezodkladne mohlo vyhlásiť prímerie. Ako viete, Egypt tiež usporadúva dôležitú konferenciu o obnove, ktorá sa bude konať 2. marca. Očakávame, že celé medzinárodné spoločenstvo tu prijme záväzok. Aj Európska únia tu zohrala svoju úlohu. Okamžite sme vyjadrili našu ochotu prispieť konkrétnymi postupmi k trvalému prímeriu. Rovnako sme vyhlásili, že sme pripravení v súlade s dohodou, ktorú sme podpísali v roku 2005, znovu vyslať našich pozorovateľov na hraničný priechod v Rafahu. Sme pripravení pôsobiť v meste Rafah alebo na ktorýchkoľvek iných hraničných priechodoch, kde potrebujú alebo žiadajú o pomoc.
<P>
Niekoľko európskych krajín sa tiež vyjadrilo, že sú pripravené pomôcť pri zákaze nelegálneho obchodovania, predovšetkým pri pašovaní zbraní do Gazy. Aktivity, ktoré Európsky parlament vyvinul v súvislosti s touto krízou, sú veľmi významné a predstavujú neoddeliteľnú súčasť celkovej reakcie Európskej únie na danú krízu.
<P>
Pokiaľ ide o Organizáciu Spojených národov, môžeme veľmi pochváliť Úrad OSN pre pomoc palestínskym utečencom (UNRWA) za jeho prácu a húževnatosť, ako aj zdôrazniť, že Európska únia bude naďalej podporovať všetko jeho úsilie.
<P>
Je však jasné, že žiadna krajina alebo organizácia nemôže riešiť konflikty na Blízkom východe sama. Samotný charakter týchto problémov si vyžaduje mnohostranné riešenia. V nasledujúcich mesiacoch bude Kvarteto zohrávať kľúčovú úlohu. Nová americká administratíva v spolupráci s nami potvrdila svoj zámer využiť Kvarteto naplno.
<P>
Strašné udalosti, ktoré sa odohrali v Gaze, by nás tiež mali prinútiť k tomu, aby sme sa na Gazu pozerali zo strategickejšieho a dlhodobejšieho hľadiska. Pásmo Gazy tvorí neoddeliteľnú časť palestínskeho územia, ktoré je okupované od roku 1967, a nepochybne bude súčasťou palestínskeho štátu. Gaza sa musí stať hospodársky a politicky životaschopnou. Gaza musí byť súčasťou politického riešenia.
<P>
Naliehavou prioritou naďalej ostáva zabezpečiť trvalé a plne rešpektované prímerie a umožniť neobmedzený prísun humanitárnej pomoci. Potrebujeme vidieť pravidelné a predvídateľné otvorenie hraničných priechodov pre dodávky humanitárnej pomoci, tovary a osoby.
<P>
Ako viete, diplomatická roztržka súvisiaca s konfliktom v Gaze v širšom regióne bola závažná: nepriame rozhovory medzi Sýriou a Izraelom boli prerušené; Mauretánia a Katar prerušili styky s Izraelom, pričom hrozilo stiahnutie arabskej mierovej iniciatívy.
<P>
Ako viete, rozpory medzi arabskými krajinami sa prehĺbili. Bez arabskej jednoty bude veľmi ťažké urobiť pokrok v mierovom procese v pásme Gazy a na Blízkom východe. Mier na Blízkom východe si vyžaduje zjednotený arabský svet. Blížiaci sa samit Ligy arabských štátov bude kľúčový z hľadiska obnovy jednoty medzi arabskými krajinami, predovšetkým na pozadí arabskej mierovej iniciatívy.
<P>
V nadchádzajúcich mesiacoch nás zároveň čakajú voľby v Iráne a Libanone. Iránci budú 12. júna voliť nového prezidenta. Už niekoľkokrát sme vyhlásili, že si Irán hlboko vážime a chceme s touto krajinou nadviazať úplne iný typ vzťahov. Je to očividne v záujme každého. Aby sme však tento cieľ dosiahli, potrebujeme dôveru, a táto dôvera sa musí znovu obnoviť.
<P>
Na záver mi dovoľte skonštatovať, že rok 2009 bude pre Blízky východ nesmierne dôležitý. Možno stojíme na prahu. Môžeme sa rozhodnúť, že budeme používať rovnaké postupy rovnakým spôsobom, s vedomím, že povedú k rovnakým výsledkom - k výsledkom, ktoré dnes poznáme. Na druhej strane sa môžeme pokúsiť pracovať s nasadením a odhodlaním, aby sme prispôsobili naše politiky a spôsob, akým pristupujeme k dosahovaniu výsledkov.
<P>
Niet pochýb, že musíme pracovať na krízovom manažmente aj na vyriešení konfliktu. Teraz však nadišiel čas zamerať sa rozhodujúcim spôsobom na vyriešenie konfliktu. Je to jediná cesta, ako ukončiť tento nekonečný sled zabíjania a skazy.
<P>
(potlesk)
<SPEAKER ID="029" NAME="Predseda">
Veľmi pekne vám ďakujem, pán Vysoký predstaviteľ. Vážené dámy a páni, rád by som vás upozornil na skutočnosť, že túto nadchádzajúcu nedeľu povediem ako predseda Európsko-stredomorského parlamentného zhromaždenia delegáciu na dva a pol dňa do Gazy, Ramalláhu, Sderotu a Jeruzalema. Okrem iného sa uskutočnia rozhovory s prezidentom Peresom a premiérom Olmertom v Jeruzaleme a s prezidentom Palestínskej samosprávy Mahmúdom Abbásom a premiérom Fayyadom v Ramalláhu. V Gaze sa uskutočnia prípravy na návštevu Organizácie Spojených národov, ktorá sa tam má potom konať.
<SPEAKER ID="030" NAME="Benita Ferrero-Waldner">
členka Komisie. - Vážený pán predseda, nachádzame sa v období zmeny na Blízkom východe. S najväčšou pravdepodobnosťou sa čoskoro dočkáme novej izraelskej vlády. Máme tu už novú americkú administratívu, ktorá si práve stanovuje priority v oblasti zahraničnej politiky. A čoskoro budeme možno čeliť zmenám aj na okupovanom palestínskom území. Takto sa meniaca dynamika môže vytvoriť príležitosti na novú angažovanosť.
<P>
Nemožno však poprieť, že nedávny konflikt spôsobil obrovské ľudské utrpenie a skazu. Musíme uznať, že vďaka nemu sa mierový proces na Blízkom východe ocitol vo veľmi krehkom stave. Tento Parlament to sám až príliš dobre vie. Narážam na diskusie a rozpravy, ktoré sme tu už viedli.
<P>
Toto určite nie je tá situácia, v ktorej sme sa chceli nachádzať na začiatku roka 2009. Ale ak má byť jedného dňa medzi Izraelčanmi a Palestínčanmi nastolený mier, jediným spôsobom ako to docieliť, je urobiť všetko, čo je v našich silách, aby sme opäť naštartovali mierové rozhovory. Táto ľudská tragédia, ktorá sa odohrala v Gaze, má obrovský vplyv na celý región. Len minulú noc som sa vrátila z cesty do Sýrie a Libanonu a určite k tomu ešte poviem zopár slov. Ale predovšetkým mi dovoľte povedať, že to, čo potrebujeme urobiť, je dať všetkým izraelským vedúcim predstaviteľom jasne najavo, že EÚ očakáva ich trvalý záväzok voči mierovému procesu a riešeniu, ktoré počíta s vytvorením dvoch štátov.
<P>
Tiež musíme posilniť naše posolstvo adresované Palestínčanom, že silná Palestínska samospráva so schopným vedením na celom okupovanom palestínskom území je veľmi dôležitá pre opätovné zjednotenie západného brehu Jordánu a pásma Gazy aj pre opätovné naštartovanie mierového procesu. Preto Európska únia podporuje úsilie Egypta, Turecka a iných krajín, ktoré sa to snažia dosiahnuť.
<P>
S novou americkou administratívou sa musíme dohodnúť na spoločnom postupe. Len minulý týždeň som o tom telefonovala s americkou ministerkou zahraničných vecí, pani Clintonovou. Súhlasila s potrebou trvalého prímeria a návratu k mierovému procesu, ktorý je v tomto prípade úplne kľúčový. Zhodli sme sa tiež na tom, že Kvarteto by malo tieto záležitosti bližšie prekonzultovať ešte pred koncom mesiaca. Teší ma, že americká administratíva považuje Kvarteto za inštitúciu, ktorá je z hľadiska priblíženia sa k mieru veľmi dôležitá.
<P>
A napokon musíme vystupňovať našu vlastnú angažovanosť v krajinách, ktoré sú súčasťou Ligy arabských štátov. Konsenzus vo veci mieru sa oslabuje, a to nielen v Izraeli a na okupovanom palestínskom území, ale aj v rámci Ligy arabských štátov, kde sa objavujú znepokojujúce rozpory.
<P>
Ako som už spomínala, práve som sa vrátila zo Sýrie a Libanonu, kde som sa za týmto účelom stretla v Sýrii s prezidentom Assadom a v Libanone s prezidentom Sleimanom, ale aj s inými kľúčovými partnermi. Nedávny konflikt vážne uškodil nielen rokovaniam v Palestíne, ale aj v Sýrii. Preto sme si po dlhom čase vymenili názory na mierový proces. Znovu som zopakovala, že Európska únia veľmi dôrazne podporuje arabskú mierovú iniciatívu a naliehala som na partnerov, aby dodržali svoj záväzok voči nej, pretože poskytuje dôležitý rámec pre mierové rozhovory v regióne.
<P>
Zdôraznila som tiež prelomové rozhodnutie Sýrie a Libanonu o nadviazaní diplomatických vzťahov a naliehala som na dovŕšenie všetkých krokov v rámci tohto procesu. V oboch krajinách sme diskutovali o praktických postupoch, ktorými by Európska únia mohla podporiť reformný proces. V Libanone som znovu pripomenula, že EÚ je v podstate pripravená vyslať volebnú pozorovaciu misiu a už som sa rozhodla, že prieskumnú misiu by sme tam mali vyslať okamžite.
<P>
Európska únia ako celok bola v ostatných týždňoch nesmierne aktívna na politickom aj praktickom fronte. Od januára, keď som vám posledne podávala správu, sme na politickom fronte všetci vyvíjali usilovnú diplomatickú činnosť. Stáli sme na čele výziev na zastavenie paľby a spolu s Egyptom a ostatnými sme pracovali na tom, aby sme umožnili nastoliť trvalé prímerie.
<P>
Závery Rady, ktoré boli prijaté v januári, naznačovali, že EÚ vyvíja "pracovný plán" na nastolenie trvalého prímeria. Tento dokument určuje šesť oblastí, v ktorých treba podniknúť určité kroky, a patria sem: poskytnutie humanitárnej pomoci, zamedzenie pašovania na územie Gazy, opätovné otvorenie hraničných priechodov v Gaze, obnova, vnútropalestínsky zmier a obnovenie mierového procesu.
<P>
Veľká časť veľmi delikátnej práce stále prebieha. Len na ilustráciu tempa činnosti, do ktorej sme sa všetci zapojili: napríklad ja som sa 15. januára zúčastnila na pracovnom obede parížskych spolupredsedov, 18. januára na stretnutiach počas samitu v Šarm Al-Šajchu a Jeruzaleme, 21. januára na stretnutiach ministrov EÚ s Izraelom a 25. januára som sa stretla so skupinou, ktorú predstavovali zástupcovia Egypta, Palestínskej samosprávy, Jordánska a Turecka. Okrem toho komisár Louis Michel, ktorý má na starosti humanitárnu pomoc, navštívil Gazu v dňoch 24. a 25. januára.
<P>
Sme v pravidelnom kontakte s kolegami z Kvarteta. Mali sme v rámci Trojky dôležité stretnutia v Moskve. Keď som telefonovala s pani Clintonovou, Javier Solana bol vo Washingtone a všetci sme sa zhodli na tom, že je potrebné obnoviť mierový proces. Pokračujeme v našej práci na strategickom pláne monitorovania a taktiež rozvíjame pomoc pri budovaní štátu, a to aj v takých citlivých oblastiach ako sú princípy právneho štátu a riadenie hraníc.
<P>
Akčná stratégia EÚ pre Blízky východ tiež počíta s podporou EÚ v špecifických záležitostiach týkajúcich sa konečného štatútu, napríklad pokiaľ ide o Jeruzalem, utečencov a bezpečnostné opatrenia.
<P>
Prakticky povedané, EÚ si stanovila prioritu poskytnúť ľuďom v Gaze humanitárnu pomoc. Komisia prakticky za noc už vyčlenila 10 miliónov EUR a ďalších 32 miliónov EUR sa práve vyčleňuje na nadchádzajúce obdobie.
<P>
Začiatkom marca organizuje egyptská vláda medzinárodnú konferenciu v Šarm Al-Šajchu na podporu palestínskeho hospodárstva pri obnove pásma Gazy. My, ako Komisia, sa budeme podieľať na financovaní tohto podujatia. Teší ma, že som 2. februára tu na pôde Parlamentu mala možnosť v počiatočnom štádiu prediskutovať záväzok, ktorý Komisia zamýšľa prijať, spolu s predsedom Výboru pre zahraničné veci a predsedom Výboru pre rozpočet. Ešte raz vám ďakujem za podporu.
<P>
Problémom je v súčasnosti nielen financovanie, ale aj prístup, predovšetkým do pásma Gazy. Verejne aj v súkromí sme sa veľmi nahlas vyjadrili, že uzavretie hraničných priechodov v Gaze je neprijateľné. Tento Parlament sa dnes ku mne určite pridá, keď budem opätovne žiadať úplné otvorenie hraničných priechodov.
<P>
(potlesk)
<P>
Keď sa zlepší prístup, o čom nepochybujem, potom budeme možno musieť prehodnotiť náš finančný odhad. Potom sa možno budem musieť vrátiť, aby sme to spolu prediskutovali. Dúfam, že opäť budem môcť počítať s vašou podporou.
<P>
Vážení poslanci, vážené poslankyne, môžete sa spoľahnúť na záväzok Komisie a tiež na môj osobný záväzok, že urobíme všetko, čo je v našich silách, aby sme tak rýchlo, ako to len bude možné, priniesli mier do jednej z najnepokojnejších oblastí na svete. S týmto Parlamentom budeme určite aj naďalej veľmi úzko spolupracovať.
<P>
(potlesk)
<SPEAKER ID="031" NAME="Joseph Daul" LANGUAGE="FR">
Vážený pán predseda, pán Vondra, pán Solana, pani komisárka Ferrerová-Waldnerová, dámy a páni, situácia v Gaze sa každým dňom o čosi zhoršuje. Obyvateľstvo nesmierne trpí. Všetkého je tu nedostatok.
<P>
Embargo, ktoré bolo uvalené na pásmo Gazy, znamená, že každá dodávka humanitárnej pomoci musí prejsť po ceste plnej prekážok. Dokonca aj keď sa ju podarí doručiť, táto humanitárna pomoc nedokáže uspokojiť tamojšie potreby. Nemocnice už viac nemôžu náležite fungovať. Obyvateľom už viac nemôže byť poskytovaná starostlivosť. To, čo sa dnes deje v Gaze, je humanitárna katastrofa obrovského rozsahu.
<P>
Európska únia už v tomto regióne zohráva veľmi dôležitú úlohu. Finančná podpora, ktorú poskytla a naďalej poskytuje Palestínčanom, je značná. Často išla proti prúdu, aby zabránila humanitárnej katastrofe, ktorej sme dnes svedkami. Napriek prekážkam naďalej poskytuje humanitárnu pomoc obyvateľom pásma Gazy. Len dnes Európska únia poskytla Úradu Organizácie Spojených národov pre pomoc palestínskym utečencom 41 miliónov EUR. Takže teraz o tom nemôžeme prestať hovoriť.
<P>
Podľa mňa musí byť európsky odkaz jasný. Nemôžeme pripustiť, aby sa humanitárna pomoc stala v tomto konflikte rukojemníkom. Je nevyhnutné, aby sa mohla táto humanitárna pomoc prepravovať voľne, bez obmedzení, a aby sa kontrolné hraničné stanoviská otvorili.
<P>
Okrem toho posielame hnutiu Hamas isté varovanie. Incidenty, ktoré sa odohrali minulý mesiac, keď hnutie Hamas zabavilo a nevrátilo dodávku humanitárnej pomoci, ktorú v oblasti rozdeľoval Úrad Organizácie Spojených národov, sú škandalózne, neúnosné a nesmú sa opakovať. Všetci zúčastnení aktéri musia vopred počítať s fázou obnovy a aktívne ju pripraviť odhadnutím škôd na mieste a pripravením plánu na finančnú, hospodársku a spoločenskú obnovu pásma Gazy. Táto obnova je pre stabilitu regiónu nevyhnutná. To je cieľom darcovskej konferencie, ktorá sa uskutoční 2. marca v Šarm Al-Šajchu.
<P>
Niečo si však ujasnime. K obnove, už ďalšej v poradí, nemožno pristúpiť skôr, než sa vyhlási trvalé prímerie. Prímerie a ukončenie vojenských operácií, aj zo strany Izraela, sú úplne nevyhnutnými predpokladmi na obnovu mieru v regióne. Na začiatok, vo vzťahu k hnutiu Hamas, si to tiež vyžaduje - a hovorím to s najväčšou vážnosťou - definitívne ukončenie odpaľovania rakiet na Izrael z Gazy.
<P>
Tiež treba prijať všetky opatrenia potrebné na boj proti pašovaniu zbraní a munície cez tunely, ktoré spájajú Gazu s Egyptom. Je nevyhnutné obnoviť dialóg medzi všetkými sektormi palestínskej spoločnosti a opätovne naštartovať súčasný proces rokovaní. Egypt, ktorému z jeho susedstva s Gazou vyplýva osobitá zodpovednosť, sa musí do týchto rokovaní aktívne zapojiť. Všetko naše budúce diplomatické úsilie musí brať do úvahy túto osobitú úlohu, ktorú Egypt zohráva.
<P>
Môžeme len dúfať, že sa nám podarí nájsť riešenie tohto konfliktu prostredníctvom otvorenej diplomatickej cesty. Vyzývam všetky zúčastnené strany, vrátane Kvarteta, Ligy arabských štátov a diplomatov členských štátov, aby sa naďalej venovali rokovaniam s pevnosťou a odhodlaním.
<SPEAKER ID="032" NAME="Martin Schulz" LANGUAGE="DE">
Ďakujem, vážený pán predseda, dámy a páni, posolstvo našej rozpravy môže byť len jediné: na Blízkom východe sa nič nevyrieši násilím. Nič sa nevyrieši vojenskou silou. A nič sa nevyrieši prostredníctvom terorizmu.
<P>
Môže sa stať, že jedna strana získa krátkodobú vojenskú prevahu. Môže sa stať aj to, že nejaký teroristický čin spôsobí obrovský zmätok. Skúsenosť však dokazuje, že každý prejav násilia plodí len ďalšie násilie a ďalej roztáča koleso násilia. Rozhodujúci je preto dialóg a ten je na Blízkom východe mimoriadne zložitý, najmä v čase neistoty a do určitej miery asynchrónnosti.
<P>
Predsa je tu však aj nádej, ktorá prichádza zo Spojených štátov. Prezident Obama, Hillary Clintonová a ich tím ponúkajú model založený na vzájomnej dohode a dialógu. Je to niečo celkom iné ako v prípade predchádzajúcej administratívy, ktorá už, našťastie, ukončila svoje funkčné obdobie. Vo Washingtone je teda nádej. Čo však Jeruzalem? To, čo počas volebnej kampane musel povedať Benjamin Netanjahu, dozaista ohrozilo mierový proces. Hrozbou pre mierový proces na Blízkom východe je pritom určite aj Avigor Liebermann. Táto asynchrónnosť predstavuje isté riziko.
<P>
Čo sa deje v Libanone? Aký vplyv bude mať Hizballáh v budúcnosti? Do akej miery je pripravený zapojiť sa do konštruktívneho dialógu, či už pred alebo po voľbách v Libanone? A čo väčšina, ktorá je orientovaná prozápadne? Bola by táto väčšina schopná reagovať na volebné víťazstvo prostredníctvom začlenenia Hizballáhu? Je samotný Hizballáh pripravený pristúpiť na svoje začlenenie? To do rozhodujúcej miery závisí od toho, kto vládne v Teheráne. Výsledok volieb v Iráne je v tomto smere rozhodujúci. To platí aj pre postoj hnutia Hamas.
<P>
Kľúčovou otázkou pre stabilizáciu celého regiónu je, či tu máme radikálneho prezidenta, ktorý popiera právo Izraela na jeho existenciu - tak, ako to robí súčasná hlava štátu - alebo či tu bude fungovať vláda, ktorá je pripravená rokovať, a táto pripravenosť bude platiť od Teheránu až po Bejrút a ďalej po Rafah. My podporujeme vládu jednoty pre Palestínčanov. Bez vlády jednoty pre Palestínčanov je mierový proces nezvládnuteľný. Preto je teraz na hnutí Hamas, aby ukázalo, že je ochotné a schopné pripojiť sa k takejto vláde.
<P>
V tomto prípade je však základným predpokladom povedať hnutiu Hamas, že tým Palestínčanom, ktorí chcú s nimi hovoriť, sa dostane podpory a nebudú tlačení do defenzívy vládou v Jeruzaleme, ktorá pozná len politiku pokračujúceho osídľovania. Okrem toho, ak je pravda, že bolo v tomto období opätovne uvoľnených 163 hektárov na osídľovanie, predstavuje to destabilizujúci prvok, a to je niečo, čo musíme svojim priateľom v Izraeli celkom otvorene objasniť.
<P>
Na Blízkom východe je všetko vzájomne prepojené. Jednoducho nie je možné vybrať si len jednotlivé prvky a veriť, že individuálny problém možno vyriešiť pomocou vojenských prostriedkov. Preto je základom všetkého ochota rokovať. Plán Ligy arabských štátov, mierový plán Saudskej Arábie, predpokladá ukončenie násilia súčasne s uznaním práva Izraela na jeho existenciu. Je to odvážny a ambiciózny plán, ktorý ešte treba prediskutovať. Samotným pokrokom je už len to, že v Lige arabských štátov, v arabskom tábore, sú ľudia, ktorí sú pripravení diskutovať. To je niečo, čo treba podporiť. Bombardéry však nie sú spôsobom, ako to urobiť. A možno by som mal ešte dodať, že spôsob, ako podporiť prácu Európskej únie nie je ani to, aby sme opäť zničili, čo sme už raz vybudovali, nech na to existujú akékoľvek vojenské dôvody. Preto môže byť naším odkazom len to, že dialóg je nevyhnutným predpokladom.
<P>
Vážený pán Vysoký predstaviteľ Solana, povedali ste, že tento rok pred nami stojíte po prvýkrát. Možno je to zároveň aj vaša posledná návšteva pred voľbami, ktoré nás čakajú v júni. Keďže dialóg predstavuje pre úspech sine qua non, rád by som vám v mene svojej skupiny povedal, že vy ste stelesnením dialógu. Vaša práca si zasluhuje viac než rešpekt. Zasluhuje si obrovský obdiv, predovšetkým za vaše neustále verejné presadzovanie dialógu. Za to vám patrí naše úprimné uznanie.
<P>
(potlesk)
<SPEAKER ID="033" NAME="Predseda">
Veľmi pekne vám ďakujem, pán Schulz. Samozrejme dúfame - a myslím, že na tom sa môžeme všetci zhodnúť - že nás pán Solana ešte párkrát navštívi pred koncom tohto parlamentného obdobia.
<SPEAKER ID="034" NAME="Graham Watson">
v mene skupiny ALDE. - Vážený pán predseda, s ťažkým srdcom opäť diskutujeme o tom, čo môže naša Únia urobiť pre zmiernenie utrpenia na Blízkom východe.
<P>
Pri pohľade na súčasný konflikt v Gaze možno použiť všetky staré známe frázy: obviňovanie oboch strán; provokácia zo strany Hamasu; neprimeraná reakcia Izraela. Vzhľadom na opakujúce sa násilie sme tieto otrepané frázy opätovne použili už tak často, že stratili akýkoľvek účinok, ktorý kedy mali. Takto už ďalej nemôžeme pokračovať. Samozrejme, že je našou morálnou povinnosťou pomáhať pri obnove Gazy. Samozrejme, že má význam požadovať záruky od Izraela. Je dosť zlé pozerať sa na letisko, školy či kanalizačné siete, ktoré vyleteli do vzduchu; a ešte horšie je znovu ich vybudovať z peňazí Európskej únie s vedomím, že s najväčšou pravdepodobnosťou budú znovu zničené.
<P>
Je možné si predstaviť a dá sa tomu veriť, že nám Izrael môže zaručiť, že sa to nestane? Obnova a humanitárna pomoc zo strany Európskej únie v žiadnom prípade nezabráni budúcemu konfliktu. Potrebujeme nový a pozitívny prístup, ak je to možné v spolupráci so Spojenými štátmi, ale ak nie, tak bez nich.
<P>
Násilie počas minulého mesiaca a výsledok volieb z tohto mesiaca zmenili charakter diskusie. Hamas je politicky silnejší, vojensky nedotknuteľný a vytrvalo odmieta uznať Izrael. Očakávaná koalícia v Izraeli bude nekompromisnejšia než kedykoľvek predtým a bude do veľkej miery vzdorovať vytvoreniu samostatného palestínskeho štátu. Priepasť medzi západným brehom Jordánu a pásmom Gazy medzitým ešte viac narastá, pričom hrozí trvalé rozdelenie.
<P>
Rada a Komisia sa v skutočnosti nevyjadrili, aká bude ich reakcia na takýto vývoj udalostí. A zdá sa, že české predsedníctvo chce túto záležitosť vynechať z programu, ale my si už viac nemôžme dovoliť čakať. V tejto nestabilnej situácii, keď ani Hamas ani Izraelčania spolu navzájom nekomunikujú, musíme stanoviť dosiahnuteľné podmienky, za ktorých by sme mohli rokovať s obidvomi stranami. Izolácia vedie len k beznádeji.
<P>
Nastal čas na využitie diplomacie, delikátnej, ale odhodlanej. Na akom fóre? V Kvartete, pán Solana? Nuž, možno, ale v prvom rade si priznajme, že k politickým zlyhaniam, zmareným nádejam či vkrádajúcemu sa extrémizmu dochádzalo za posledných sedem rokov práve pod dohľadom Kvarteta. Jeho vyslanec, Tony Blair, dokonca Gazu nikdy nenavštívil. Keby tam išiel, mohol by navštíviť priemyselnú oblasť navrhnutú na vytvorenie pracovných miest, ktorá predstavuje jeden z jeho obľúbených projektov, ale bola minulý mesiac zrovnaná so zemou.
<P>
(potlesk)
<P>
Kvarteto musí prijať nový prístup. A ak naši partneri v tomto zoskupení nedokážu urobiť ten krok, potom by sme mali preskúmať spôsoby, pomocou ktorých by to možné bolo.
<P>
Napokon, na budúcnosť sa môžeme pripraviť len tak, že si čestne priznáme, čo sa stalo v minulosti. Údajné vojnové zločiny, ktoré sa stali počas konfliktu v Gaze, by sa mali slobodne a spravodlivo prešetriť na medzinárodnej úrovni. Úrad OSN pre pomoc palestínskym utečencom a náš vlastný parlamentný výbor informovali o znepokojujúcich dôkazoch o vojnových zločinoch. A tieto obvinenia sú skutočne závažné. Ak je Izrael obviňovaný neprávom, jeho meno by sa malo očistiť, ale ak sa týchto zločinov dopustil, musí sa za ne zodpovedať. Musíme sa zamerať na dosiahnutie dohody, ktorej cieľom bude mierumilovná a prosperujúca budúcnosť na oboch stranách priepasti, kde sa z nepriateľov opäť môžu stať partneri. Zlyhanie nášho doterajšieho prístupu je však vpísané do zeme rozliatou krvou. Vážený pán Solana, musíme nájsť novú cestu k mieru. A ak to bude nevyhnutné, Európska únia sa musí na tejto ceste ujať vedenia.
<P>
(potlesk)
<SPEAKER ID="035" NAME="Brian Crowley" LANGUAGE="GA">
Vážený pán predseda, pán Vysoký predstaviteľ, pani komisárka Ferrerová-Waldnerová, vrelo vítam dnešnú dohodu o poskytnutí humanitárnej pomoci pásmu Gazy. Toto je pre Európsky parlament krok správnym smerom.
<P>
Súčasná humanitárna situácia v Gaze je zlá a Európska únia je povinná podať pomocnú ruku.
<P>
v mene skupiny UEN.- V súvislosti s potrebou nastoliť mier, dialóg, porozumenie či umiernenosť - ak by niekto chcel použiť takýto výraz - a v súvislosti s reakciami a spätnými reakciami na rôzne udalosti odznelo veľa slov. No sú tri veci, ktoré nám okamžite napadnú pri diskusii o Blízkom východe.
<P>
Po prvé, nie je to rokovanie rovného s rovným. Na jednej strane je sila a na druhej slabosť a rozdelenie. Po druhé, nie je to rovnocenná účasť vonkajších vplyvov a vonkajšieho spravodajstva. Jednej strane sa dostáva viac pozitívnej ochrany zo strany medzinárodných médií a krajín. V súvislosti s druhou stranou sa skloňujú hanlivé výrazy ako "terorizmus" či "spiatočnícky".
<P>
Po tretie, a to je zo všetkého najdôležitejšie, napriek všetkým politickým nezhodám, geografickým sporom a historickým roztržkám, sú to stále tí istí ľudia, ktorí naďalej deň čo deň trpia: ženy, deti, nevinní civilisti, ľudia, ktorí nemajú s politickými skupinami, politickými organizáciami alebo parlamentnými skupinami či dokonca teroristickými organizáciami nič spoločné. Sú to úbohí nevinní ľudia, ktorí sa ocitli uprostred paľby, bombardovania a takzvaného - a musím sa zasmiať, keď počujem tieto slová - "cieleného inteligentného bombardovania”. Nič také ako "inteligentná" alebo "bezpečná" bomba neexistuje. Keď dopadne, vybuchne - zabíja ľudí.
<P>
Máme dostatok dôkazov o tom, že nielen rakety, ktoré odpálil Hamas na Izrael, zabili nevinných ľudí, ale že aj bomby a strely, ktoré odpálili izraelské sily, zabili alebo zranili tisícky ľudí žijúcich v Gaze a na iných okupovaných územiach. Skutočne máme dôkazy od istého Íra, Johna Kinga, ktorý pracuje pre UNRWA v Gaze, podľa ktorých, keď informovali izraelské úrady o tom, že ich bomby pristávali neďaleko ohradeného areálu OSN v Gaze, v ktorom sa skladovalo palivo a OSN potraviny a slúžil tiež ako útočisko pre deti, ktorým v ten deň zbombardovali školu, začali bomby pristávať ešte bližšie, a keď im museli telefonovať druhýkrát, bomby pristáli na skládke paliva priamo v spomínanom objekte OSN.
<P>
Možno ide o nedbalosť, možno o dezinformáciu alebo o úmyselné zacielenie, no či už tak alebo onak, je to akt - ktorý možno niektorí ľudia nepovažujú priamo za vojnový zločin - ale je to akt útoku na inštitúcie, ktoré sú poslom mieru, ľudskosti a slobody. V čase vojny existujú určité pravidlá boja; sú určité veci, ktoré sa nemôžu robiť.
<P>
Samozrejme musíme poskytnúť pomoc Palestínčanom pri znovu vybudovaní ich oblastí. Pochopiteľne musíme zabezpečiť a trvať na tom, aby sa uskutočnili mierové rozhovory a aby mohol mier ďalej prekvitať. To si však aj od nás v Európe vyžaduje pár odvážnych krokov. Rovnako ako pán poslanec Martin Schulz, aj ja gratulujem pánovi Solanovi za to, že kráča po tej dlhej a pustej ceste, na ktorej sa prihovára ľuďom, s ktorými by nikto iný neprehovoril, a na ktorej otvára dvere dialógu, pretože koniec koncov len prostredníctvom dialógu medzi nepriateľmi možno nastoliť mier, a iba prostredníctvom mieru možno postaviť základy pevného riešenia, ktoré spočíva vo vytvorení dvoch štátov a ktoré zabezpečí na Blízkom východe mier, rovnosť, bezpečnosť a spravodlivosť.
<SPEAKER ID="037" NAME="Jill Evans">
v mene skupiny Verts/ALE. - Vážený pán predseda, bola som členkou delegácie Európskeho parlamentu, ktorá minulý týždeň vycestovala do Gazy, aby videla rozsah zničenia. Stredobodom uznesenia Parlamentu je dnes humanitárna činnosť, ktorú v tejto oblasti zúfalo potrebujú.
<P>
Ide tu o skutočnú humanitárnu krízu. A ako ju mienime naliehavo riešiť? Deväťdesiat percent ľudí v Gaze je závislých na pomoci OSN. Nespája sa to so žiadnymi rokovaniami. Musíme zabezpečiť, aby sa táto pomoc k ľuďom dostala, a kľúčom k tomu je zrušiť obliehanie a otvoriť hraničné priechody. Ako sa môže husto zaľudnená oblasť, ktorú obýva 1,5 milióna ľudí a ktorú 22 dní bombardovali, pričom prišlo o život viac ako 1 000 ľudí, vôbec začať obnovovať, keď je povolené do nej poslať len 15 druhov humanitárnych tovarov: jedlo, nejaké lieky a matrace? Nemôžete opäť postaviť domy a úrady bez cementu a skla, ktoré sú zakázané. Nemôžete vyučovať deti v školách, kde nemajú žiadny papier, lebo je zakázaný. Nemôžete nakŕmiť ľudí, keď nemôžete dodať dostatok potravín. Nejde o to, že by tam humanitárna pomoc chýbala, ale o to, že nám ju neumožnia dodať. Musíme pritlačiť na izraelskú vládu, aby ukončila blokádu a otvorila hraničné priechody.
<P>
Pri akomkoľvek hodnotení škôd, ktoré vznikli v Gaze, treba upriamiť pozornosť na to, že tu šlo o úmyselne zacielené útoky na zničenie infraštruktúry a hospodárstva. Videli sme školy, továrne, domovy a nemocnicu, na ktoré sa zaútočilo úmyselne. Znovu opakujem, boli sme svedkami toho, ako Izrael zničil projekty financované Európskou úniou a radšej, než by sme v tomto smere niečo podnikli, tu hovoríme o zlepšení obchodných vzťahov, pričom za súčasných dohôd dochádza k porušovaniu ľudských práv.
<P>
Pán Solana hovoril o tom, že ak budeme postupovať podľa tej istej politiky, vrátime sa tam, odkiaľ sme vyšli. Nuž, súhlasím. V roku 2006 Európska únia odmietla uznať vládu palestínskej jednoty, ktorá zahŕňala členov hnutia Hamas, no teraz sme pripravení uznať novú izraelskú vládu, v ktorej budú možno členovia, ktorí odmietajú riešenie založené na vzniku dvoch štátov a nepodporujú existenciu palestínskeho štátu.
<P>
V tejto chvíli je veľmi dôležité, aby bola EÚ pripravená spolupracovať a uznať dočasnú palestínsku národnú vládu založenú na všeobecnom súhlase, ktorá by mala vzísť z rokovaní, ktoré sa budú konať o niekoľko týždňov v Káhire. Medzinárodnému spoločenstvu musíme vyslať jasné signály o svojich zámeroch. Musíme podporiť proces zmierenia v Palestíne ako súčasť snahy o dosiahnutie dlhodobého riešenia, čo znamená neopakovať chyby, ktorých sme sa dopustili v minulosti.
<P>
(potlesk)
<SPEAKER ID="038" NAME="Francis Wurtz" LANGUAGE="FR">
Vážený pán predseda, pán Solana, pani komisárka, keď som takmer pred mesiacom počúval, čo hovorili deti v Gaze, v ruinách svojho domu, o tom, ako sa triasli, keď padali bomby, alebo keď ich rodičia opisovali peklo počas tých 22 dní a nocí, ktoré navždy poznačia ich životy a pamäť budúcich generácií, nebol som na Európu hrdý.
<P>
Pomyslel som si na niektorých vedúcich predstaviteľov našich členských štátov, na všetkých tých, ktorí sa budú dejinám zodpovedať za ich nedostatok politickej odvahy, premárnené príležitosti a ich nedostatočnú víziu. Položil som si nasledovnú otázku: do akých krajností musia izraelskí vodcovia zahnať svoju neľudskosť voči Palestínčanom a pohŕdanie zákonom a najzákladnejšími hodnotami, aby sa hlavní európski politickí predstavitelia konečne odvážili zodvihnúť prst a povedať: "Tak to by už stačilo"?
<P>
Tí, ktorí sa nazývajú priateľmi Izraela, aby ospravedlnili beztrestnosť a bezhraničnú úslužnosť, ktoré prejavujú voči jeho súčasnej vládnucej triede, by sa mali zamyslieť nad slovami významného izraelského spisovateľa, Davida Grossmana, ktorého by som rád zacitoval: "Uprostred vlny nacionalistického zveličovania, ktorá dnes zaplavuje národ, by neuškodilo pripomenúť si, že v konečnom meradle predstavuje táto ostatná operácia v Gaze len ďalšiu zastávku na dlhej ceste blčiacej ohňom, násilím a nenávisťou. Ceste poznamenanej raz víťazstvom, inokedy prehrou, ktorá nás však neodvratne vedie do záhuby.”
<P>
Alebo sa ich opýtajme rovnakú otázku, akú položil Sholmo Sand, slávny izraelský historik, ktorého tiež citujem: "Rozosiali sme skazu. Dokázali sme, že nemáme žiadne morálne škrupule. Posilnili sme mierový tábor medzi Palestínčanmi?" Ďalej pokračuje: "Izrael vháňa Palestínčanov do zúfalstva."
<P>
Jásir Arafat a Palestínska samospráva 20 rokov uznávali štát Izrael bez toho, aby za to niečo dostali. Vážené dámy a páni, Izrael v roku 2002 odmietol ponuku Ligy arabských štátov. Každý hovorí o Lige arabských štátov a jej mierovom projekte. Existuje už sedem rokov. Čo urobila Európa pre to, aby sa chopila tejto príležitosti?
<P>
Vrátim sa preto k slovám Sholma Sanda: "Izrael v roku 2002 odmietol ponuku Ligy arabských štátov na plné uznanie Izraela s hranicami spred roka 1967." Izraelský historik teda na záver dodáva: "Izrael uzavrie mier len vtedy, keď sa jeho politika ocitne pod tlakom."
<P>
Toto vedie k istej otázke, pán Solana, keďže ste sa nezmienili o téme medzinárodného práva. Aký tlak v súvislosti s Gazou a západným brehom Jordánu vrátane Jeruzalema je Európska únia pripravená vyvinúť na Izrael, aby jeho súčasným aj budúcim vedúcim predstaviteľom pripomenula, že členstvo v medzinárodnom spoločenstve vo všeobecnosti a predovšetkým privilegované partnerstvo s Európskou úniou má svoju cenu, a že tu nie je miesto pre vojenskú okupáciu, ani vojnové zločiny či politiku, ktorá každým dňom čoraz viac rozdeľuje Európu a arabsko-moslimský svet?
<P>
Ako Európan by som si prial, aby sme nemuseli vkladať nádej na zmenu politiky voči Blízkemu východu výhradne do rúk amerického prezidenta. Rád by som stále veril, že je Európa schopná urobiť obrat.
<P>
(potlesk)
<SPEAKER ID="039" NAME="Kathy Sinnott">
(IND/DEM). - Vážený pán predseda, dnes vedieme rozpravu o uznesení, ktoré sa týka humanitárnej pomoci. Predtým než prednesiem svoj príspevok, by som rada zdôraznila, že nehovorím v mene skupiny IND/DEM, keďže tá k tejto téme nemá žiadne stanovisko. Namiesto toho hovorím ako poslankyňa Európskeho parlamentu, sama za seba a za svoj národ.
<P>
Drvivá väčšina ľudí v Gaze sa musí v záujme samotného prežitia spoliehať na humanitárnu pomoc - potraviny, vodu, prístrešie, šatstvo a predovšetkým lieky. Ide o obyvateľov, ktorí museli čeliť obliehaniu veľmi dlhý čas. Všetky hraničné priechody sú už 18 mesiacov uzavreté a teraz, po nedávnej strašnej agresii, ktorú museli podstúpiť, sú ľudia v Gaze ešte viac zúfalí. Keďže obliehanie ešte neskončilo a hraničné priechody sú stále uzavreté, je veľmi ťažké dodať ľuďom základné potreby.
<P>
V úvodnej časti E tohto uznesenia som si všimla, že my, Európania, sme sa za naše úsilie v oblasti humanitárnej pomoci pekne potľapkali po chrbte. Vy, pani komisárka, ste hovorili o politickom úsilí, ktoré vyvíjate, no zaslúžime si túto chválu? Obchod medzi Izraelom a EÚ má ročne hodnotu okolo 27 miliárd EUR. Ak sme skutočne chceli podniknúť nejaké kroky v súvislosti s Gazou, mali sme využiť moc, ktorá nám vyplýva z tohto obchodovania, a uvaliť ekonomické sankcie. To, že sme to odmietli urobiť, dokonca aj počas vyvrcholenia januárového bombardovania, ukázalo, že dávame prednosť zachovaniu status quo a normálneho pokračovania obchodovania, pričom náš príspevok na humanitárnu pomoc môže byť len akýmsi balzamom na naše svedomie. Nielenže nie sme ochotní riskovať narušenie výhodného obchodného trhu v záujme ukončenia bezprávia v Gaze, ale zatiaľ nie sme ani ochotní ukončiť alebo dokonca len pozastaviť dohodu medzi Izraelom a EÚ.
<P>
Mám veľmi rada židovský národ. Na vysokej škole som využila príležitosť absolvovať niekoľko kurzov zameraných na židovskú históriu a literatúru pod vedením rabína. Priateľstvo však neznamená zaslepenosť, ale ochotu byť úprimný. V skutočnosti, keď sa pozrieme na demonštrácie, ktoré sa uskutočnili v najvýznamnejších mestách Izraela, je tu mnoho izraelských občanov, ktorí sa verejne postavili proti konaniu svojej vlády.
<P>
Aby som sa však vrátila k naliehavej potrebe humanitárnej pomoci: opätovné vybudovanie infraštruktúry je veľmi dôležité, ale je pochopiteľné, že organizácie môžu váhať s novou výstavbou, keď to vyzerá tak, akoby mal v Izraeli zavládnuť ešte hrozivejší režim. Obnova ľudských príbytkov však nemôže počkať. Musíme dostať zásoby do Gazy. Osobitne by som chcela poukázať na to, že mimoriadne nebezpečné zbrane, ktoré boli v januári použité, pripravili mnohých ľudí o končatiny a spôsobili im hrozné popáleniny. Ja sama viem, aké to je, keď sa z vášho zdravého dieťaťa stane postihnuté.
<P>
Musíme poskytnúť pomoc v oblasti zdravotnej starostlivosti a vzdelávania všetkým tým tisíckam ľudí a najmä deťom, ktoré sa od nového roka stali doživotne postihnutými. Pri poskytovaní pomoci musíme zaznamenať ich príbehy, aby sme začali proces zhromažďovania dôkazov o cielených útokoch a možných vojnových zločinoch.
<SPEAKER ID="040" NAME="Jean-Marie Le Pen" AFFILIATION="NI">
(FR) Vážený pán predseda, dámy a páni, určite to nie je Európa a už vôbec nie jej Vysoký predstaviteľ pre spoločnú zahraničnú a bezpečnostnú politiku a bývalý generálny tajomník NATO, Javier Solana, kto môže hrať úlohu sprostredkovateľa medzi Izraelom a Palestínou. Nanajvýš budú požiadaní o financovanie obnovy pásma Gazy, tak ako to dnes robia v prípade Kosova, Libanonu a Afganistanu.
<P>
Spojené štáty a Izrael bombardujú, kým Európa financuje obnovu. Takto sú rozdelené úlohy medzi spojencami. Zaplatiť za škody by však mali tí, ktorí ich spôsobili. Egypt sa nachádza uprostred mierových rozhovorov, na ktorých sa diskutuje o predĺženom prímerí s hnutím Hamas. Táto náročná úloha však vzbudzuje rešpekt, keďže nová izraelská vláda, vystavená tlaku pána Liebermanna - vedúceho predstaviteľa krajnej pravice, ktorého tam demokraticky uznávajú - riskuje, že sa jej úloha počas týchto rokovaní mimoriadne skomplikuje. Pán Netanjahu, ktorého predstavujú ako budúceho premiéra, bol v skutočnosti vždy proti prímeriu s hnutím Hamas.
<P>
Ďalší problém je v tom, že Palestínska samospráva Mahmúda Abbása na západnom brehu Jordánu sa stala určitým druhom medzinárodného protektorátu, ktorého legitimita sa v očiach obyvateľstva značne zmenšila.
<P>
A posledná okolnosť, ktorú musíme vziať do úvahy je, že rozširovanie izraelských kolónií, ktoré sa od roku 1967 nezastavilo, značne komplikuje vytvorenie Palestínskeho štátu na západnom brehu Jordánu. Dnes je na rade Izrael. Budú však agresívni dravci v každom z táborov akceptovať toto božie prímerie, ktoré obe strany žiadajú bez toho, aby si zaobstarávali zdroje?
<P>
Dovoľte mi, aby som doplnil jednu myšlienku týkajúcu sa návratu Francúzska do integrovanej vojenskej štruktúry NATO, o ktorom sa bude diskutovať v rámci správy pána poslanca Vatanena. Tento návrat bude mať za následok, že Francúzsko na seba prevezme obrovské záväzky. V skutočnosti sa opätovne pripájame k NATO napriek tomu, že studená vojna sa skončila v roku 1990. Pán Sarkozy, zdá sa, zabudol na pád Berlínskeho múru a návrat Ruska do radov slobodných národov. Je potrebné posilňovať blokovú líniu myslenia v čase, keď sme svedkami multipolarity a rastúcej sily rýchlo sa rozvíjajúcich krajín, čo platí aj na vojenskej úrovni?
<P>
Okrem toho, členstvo Francúzska v tejto integrovanej štruktúre ho prinúti posilniť svoj kontingent v Afganistane, hoci v súčasnosti tam už má 3 300 vojakov. Aké finančné prostriedky použije na financovanie tejto operácie, keď má jeho rozpočet na obranu klesnúť pod 2 % HDP a viac ako 30 plukov má byť zrušených?
<P>
Paradoxne sa chystáme zvýšiť našu finančnú účasť potrebnú na opätovné zapojenie sa do NATO a zároveň zredukovať našu vojenskú prítomnosť v Afrike. Európska obrana, ktorú prezident Sarkozy tak zbožňuje, bude preto pilierom Severoatlantickej aliancie. Stačí, ak si prečítate Lisabonskú zmluvu a jej dodatkové protokoly a môžete sa o tom sami presvedčiť.
<P>
Či už sa na to pozeráme z hľadiska zahraničnej politiky alebo spoločnej bezpečnosti, Európa sa ocitla v slepej uličke, z ktorej sa možno dostať len tak, že sa pridáme k Spojeným štátom a ich spojencom. Je to práve táto logika odstúpenia, ktorú odmietame v mene národnej suverenity a nezávislosti, ktoré sú založené najmä na našom nezávislom jadrovom odstrašovaní.
<SPEAKER ID="041" NAME="Predseda">
Iní poslanci tiež trochu prekročili časový limit, a my musíme každému poskytnúť rovnaké podmienky.
<SPEAKER ID="042" NAME="Javier Solana">
Vysoký predstaviteľ pre spoločnú zahraničnú a bezpečnostnú politiku. - (ES) Vážený pán predseda, v krátkom čase, ktorý mám k dispozícii, nebudem môcť odpovedať všetkým, ktorí vystúpili v tejto rozprave. Dovoľte mi, aby som vyjadril svoje úprimné poďakovanie za to, čo ste povedali o mne osobne a o mojej práci. Chcel by som vás len uistiť, že budem vo svojej práci pokračovať s rovnakým odhodlaním - alebo ešte s väčším, ak to bude možné - pretože situácia sa stáva zo dňa na deň zložitejšou.
<P>
Som presvedčený, že v piatich otázkach by všetci tí, ktorí vystúpili predo mnou, dokázali dosiahnuť konsenzus.
<P>
Po prvé, humanitárne otázky: niet pochýb, že najnaliehavejšou a najdôležitejšou je otázka humanitárnej pomoci. Násilie, ku ktorému došlo za posledné dni a týždne, ukázalo v ostrom svetle niekoľko obrovských medzier, kde je potrebné zmierniť utrpenie obyvateľstva, najmä medzi ľuďmi v Gaze. Preto urobíme všetko, čo je v našich silách, aby sme zmiernili obrovské utrpenie, ktoré so sebou každodenný život v Gaze prináša. Urobí tak Komisia bez najmenšieho zaváhania, ako aj členské štáty Rady a celé medzinárodné spoločenstvo.
<P>
Po druhé, otvorenie hraničných priechodov medzi Gazou a Izraelom a medzi Gazou a Egyptom je v tomto smere absolútne nevyhnutné. Navyše je potrebné otvoriť ich rýchlo a bezodkladne. Z nášho pohľadu bude pomoc poskytnutá kdekoľvek to bude potrebné a osobitne pokiaľ ide o Rafah, budeme pripravení vyslať tam pomoc čo najskôr. Už sa tam nachádzajú pozorovatelia Európskej únie, takže len čo sa otvoria hranice v Rafahu, budeme pripravení vyslať tam pomoc.
<P>
Po tretie, je to veľmi dôležitá otázka palestínskej jednoty. Vážené poslankyne, vážení poslanci, podľa mňa je zrejmé, že v súčasnosti sa nám nepodarí nájsť žiadne riešenie bez toho, aby sme položili základy uzmierovania medzi Palestínčanmi. Preto, ako sa uvádza v poslednom uznesení Rady pre všeobecné záležitosti, Európska únia podporuje a bude aj naďalej podporovať snahy, či už prezidenta Abbása alebo prezidenta Mubaraka, o pokrok vo veci zmierenia medzi Palestínčanmi.
<P>
Mnohí rečníci spomenuli povinnosti, ktoré by sme mohli na seba prevziať, v závislosti od toho, či sa podarí vytvoriť novú palestínsku vládu založenú na všeobecnej dohode. Zdá sa mi, vážené poslankyne, vážení poslanci, - a toto je môj osobný názor - že pokiaľ sa vytvorí palestínska vláda založená na všeobecnej dohode, vláda, ktorej cieľom bude vytvorenie dvoch štátov, vláda, ktorej cieľom bude vybudovať tieto dva štáty mierovými prostriedkami, vláda, ktorá bude mať program obnovy Gazy, a vláda, ktorá sa bude snažiť vybudovať volebný proces v roku 2009, myslím, že takúto vládu by mala Európska únia podporiť.
<P>
Po štvrté, k otázke Izraela: sú dve dôležité veci, ktoré budú nasledovať po voľbách. Po prvé, vláda, ktorá vzíde z volieb, alebo z väčšiny, ktorá zvíťazí vo voľbách, je z nášho pohľadu povinná pokračovať v mierovom procese. Preto nech už z volieb vzíde akákoľvek vláda, budeme naďalej pokračovať v práci a robiť všetko pre to, aby sme zabezpečili, že sa etabluje, a že bude naďalej pracovať a prispievať k mierovému procesu, pričom urobí všetko, čo je v jej silách, aby uzavrela tento proces pokiaľ možno v priebehu roka 2009.
<P>
Po piate, otázka osád je podľa nášho názoru úplne zásadná. Som presvedčený, že najnovšie údaje týkajúce sa stavu osád v roku 2008, ktoré zverejnila izraelská vláda, by v nás všetkých mali vyvolať pocit zodpovednosti.
<P>
Chcel by som vám povedať, že v roku 2001 som pracoval s vtedajším senátorom Mitchellom na známej správe, ktorá nesie jeho meno. Bol som jedným zo štyroch ľudí, ktorí na tom programe pracovali. Bol by som rád, vážené poslankyne, vážení poslanci, keby ste si opäť prečítali túto správu uverejnenú v roku 2001, v ktorej boli skonštatované veci, ktoré musíme bohužiaľ konštatovať aj dnes; napríklad pokiaľ ide o osady. Ak my v Európskej únii nie sme schopní pokúsiť sa zmeniť spôsob, akým sa tieto osady zakladajú, je málo pravdepodobné, že sa nám podarí získať dôveru pri presadzovaní akejkoľvek mierovej iniciatívy. Preto musíme brať túto záležitosť vážne. Musíme si vážne pohovoriť so svojimi priateľmi v Izraeli, aby sme zaistili, že sa otázka osád bude riešiť zásadne odlišným spôsobom.
<P>
A nakoniec, vážený pán predseda, vážené poslankyne, vážení poslanci: Liga arabských štátov. Jednota medzi arabskými štátmi je nesmierne dôležitá. Musíme spolupracovať so všetkými krajinami Ligy arabských štátov, aby sme zabezpečili, že nimi podpísaná mierová iniciatíva zostane v platnosti. Rozhodujúce je, aby sa tento mierový proces skončil zmierením medzi Palestínčanmi a Izraelčanmi, ale aj medzi Arabmi a Izraelom. Preto plne podporujeme tých, ktorí sa snažia, aby sa táto mierová iniciatíva stala skutočnosťou.
<P>
V rámci Ligy arabských štátov vidíme hlboký rozkol. Na diplomatickej úrovni budeme musieť urobiť všetko, čo je v našich silách, aby sme zabránili prehĺbeniu týchto rozdielov a namiesto toho podporili obnovenie procesu harmónie a spolupráce v rámci veľkej arabskej rodiny.
<P>
Vážený pán predseda, vážené poslankyne, vážení poslanci, ako som už povedal, rok 2009 bude nesmierne dôležitý. Budeme musieť naďalej riešiť krízu, poskytovať humanitárnu pomoc, robiť všetko, čo je v našich silách, aby sme zaistili nastolenie prímeria a zároveň urobili všetko pre to, aby sme zaručili, že dôjde k rokovaniu medzi Izraelom a Gazou a medzi Egyptom a Gazou. Ale pokiaľ nezmeníme spôsob nášho myslenia z postoja krízového manažmentu na postoj, ktorý je hlboko zakorenený v riešení konfliktu, budeme, vážené poslankyne, vážení poslanci, v rovnakej situácii, k akej sme sa, bohužiaľ, vrátili začiatkom roka 2009.
<P>
Vážený pán predseda, dúfam, že ak budeme všetci spolupracovať, bude rok 2009 napokon rokom, v ktorom sa nám skutočne podarí vyriešiť tento obrovský konflikt, ktorý nás už, bohužiaľ, pridlho ťaží.
<SPEAKER ID="043" NAME="Benita Ferrero-Waldner">
členka Komisie. - Vážený pán predseda, chcela by som len zopakovať, že minulý rok sme jasne povedali, že zlyhanie nesmieme pripustiť. Všetci sme vkladali nádeje do procesu z Annapolisu a pokračovania mierového procesu. Nanešťastie, vojenský vpád do Gazy po tom, čo boli z územia Gazy odpálené rakety na Izrael, zmenil vyrovnaný stav. Teraz si všetci uvedomujeme, že je tu celý rad faktorov, ktoré sú absolútne nevyhnutné na to, aby sme sa mohli vrátiť k mierovým dohodám. Jedno je však isté: vojenské riešenie nie je riešením. Na tomto sa všetci zhodneme. Preto nech to stojí čokoľvek, budeme musieť všetci pracovať na tom, aby sme dosiahli mier.
<P>
Zapojení sú mnohí aktéri: v Európskej únii, v medzinárodnom spoločenstve - či už sú to Spojené štáty americké, OSN alebo Rusko - ale aj mnohí arabskí priatelia a kolegovia. Môžem len dúfať, že keď bude vytvorená nová izraelská vláda, budú chcieť všetci títo aktéri spojiť svoje sily za mier. Naše dôvody sú jasné, ale či nás potom emócie zavedú na tú správnu cestu, to uvidíme. Ubezpečujem vás, že na tom budeme pracovať.
<P>
(potlesk)
<SPEAKER ID="044" NAME="Predseda">
Návrh uznesenia na ukončenie rozpravy predložený v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční dnes.
<P>
Písomné vyhlásenia (článok 142)
<SPEAKER ID="045" NAME="Bairbre de Brún  " AFFILIATION="GUE/NGL">
písomne. - (GA) Humanitárna situácia v Gaze je neprijateľná. Osemdesiatosem percent obyvateľstva potrebuje potravinovú pomoc, v nemocniciach je nedostatok základného zdravotníckeho materiálu a tisícky ton humanitárnej pomoci sa nemôžu dostať do Gazy, pretože povolenie na vstup nedostane dostatočný počet nákladných áut.
<P>
Ľudia na celom svete boli zhrození zo slabej odozvy medzinárodného spoločenstva, keď počas nedávneho útoku Izraela na Gazu bolo zabitých viac ako 1 000 Palestínčanov vrátane viac ako 300 detí.
<P>
Iniciatívna dlhodobá stratégia Európy a novej vlády Spojených štátov musí zahŕňať právo Palestínčanov na trvalo udržateľný štát, založený na hraniciach spred roka 1967. Musí zastaviť budovanie osád na okupovaných územiach a zbúrať múr rasovej segregácie.
<P>
Je potrebné dosiahnuť bezpečnosť Izraela a slobodný palestínsky štát. Musí sa však skončiť situácia, v ktorej Izrael využíva bezpečnosť na ospravedlnenie ničenia životov nevinných Palestínčanov. Musí sa začať skutočný proces rokovaní.
<P>
EÚ musí zrušiť asociačnú dohodu medzi Európskou úniou a Izraelom, pokiaľ Izrael nebude konať v súlade s medzinárodným právom a humanitárnym právom.
<SPEAKER ID="046" NAME="Pedro Guerreiro  " AFFILIATION="GUE/NGL">
písomne. - (PT) Aká by mala (alebo nemala) byť "úloha Európskej únie na Blízkom východe”? Aké sú zásady, ktorými by sa mala riadiť?
<P>
Musí požadovať skončenie agresie a neľudskej blokády Palestínčanov žijúcich v pásme Gazy a musí zabezpečiť, aby im bola poskytnutá okamžitá humanitárna pomoc.
<P>
Musí odsúdiť brutálnu agresiu, zločiny, porušovanie najzákladnejších ľudských práv a tiež štátny terorizmus, ktorý pácha Izrael na palestínskom národe a ktorý nemožno ničím ospravedlniť.
<P>
Musí jasne verejne odsúdiť skutočnosť, že v Palestíne existujú kolonizátori a kolonizovaní, agresori a obete, utláčatelia a utlačovaní, ako aj vykorisťovatelia a vykorisťovaní.
<P>
Musí pozastaviť uplatňovanie asociačnej dohody a akékoľvek posilňovanie bilaterálnych vzťahov s Izraelom, napríklad tých, ktoré podporila Rada pre vonkajšie vzťahy 8. a 9. decembra.
<P>
Musí požadovať, aby Izrael konal v súlade s medzinárodným právom a uzneseniami OSN a aby skončil okupáciu, osídľovanie, odstránil bezpečnostné oplotenie, skoncoval s atentátmi, väznením a nespočetnými prípadmi ponižovania palestínskeho ľudu.
<P>
Musí požadovať a bojovať za rešpektovanie neodňateľného práva palestínskeho ľudu na nezávislý a suverénny štát s hranicami z roku 1967 a hlavným mestom vo východnom Jeruzaleme.
<P>
V podstate Európska únia sa musí prestať podieľať na beztrestnosti izraelského kolonializmu.
<SPEAKER ID="047" NAME="Alexandru Nazare  " LANGUAGE="RO">
Nedávne voľby v Izraeli a nová administratíva Spojených štátov ponúkajú v rámci mierového procesu na Blízkom východe šancu na nový začiatok. Som presvedčený, že EÚ musí vyslať jasnú správu o tom, že podporuje nový vládny kabinet v Tel Avive a zároveň dať jasne najavo, čo sa od jej izraelských partnerov očakáva z hľadiska uskutočnenia opatrení, ktoré pomôžu nastoliť trvalý mier. K týmto opatreniam patrí zrušiť osady na západnom brehu Jordánu a rázne podporiť riešenie, ktoré je založené na vzniku dvoch štátov, ako aj pomôcť vyhnúť sa neprimeraným vojenským zásahom a závažným hmanitárnym následkom, ktoré so sebou prinášajú.
<P>
Prístup EÚ voči Blízkemu východu musí byť založený na niekoľkých pevných princípoch. Prvým princípom je úzka spolupráca so Spojenými štátmi, bez ktorej v tomto regióne nemôžeme dosiahnuť dlhodobé riešenie. Druhým princípom je, že v rámci nášho prístupu musíme urobiť všetko, čo je v našich silách, aby sme zabránili páchaniu násilia z oboch strán, musíme odsúdiť palestínsky extrémizmus a prehnané opatrenia, ktoré prijal Izrael, ako aj podporiť riešenia umierneného vládnutia na oboch stranách, ktoré sú schopné napomôcť mierovému procesu.
<P>
Rád by som vyjadril svoju podporu uzneseniu Európskeho parlamentu, o ktorom sa dnes hlasovalo. Potvrdzuje záväzok EÚ voči procesu obnovy v Gaze a poskytuje základ pre rozhovory, ktoré sa uskutočnia v marci v Káhire počas medzinárodnej konferencie darcov.
<SPEAKER ID="999" NAME="Daciana Octavia Sârbu  " AFFILIATION="PSE">
písomne. - (RO) Demokracia, mier a dodržiavanie ľudských práv predstavujú základné hodnoty Európskej únie. Jej úlohou a povinnosťou je tieto hodnoty chrániť a podporovať ich nielen v rámci EÚ, ale aj vo vzťahoch s inými krajinami.
<P>
Situácia, v ktorej sa ocitli obyvatelia Gazy, je tragická a treba ju čo najskôr vyriešiť. Do očí bijúce porušovanie ľudských práv a slobôd v tomto regióne znepokojuje Európsku úniu z hľadiska vzťahov s Izraelom aj z hľadiska bezpečnosti a stability na Blízkom východe.
<P>
Európska únia musí prijať okamžité opatrenia na poskytnutie humanitárnej pomoci obyvateľom pásma Gazy, a zároveň zo strednodobého a dlhodobého hľadiska uvažovať o opatreniach určených na podporu mieru, bezpečnosti a stability v tejto oblasti.
<P>
Majúc toto na pamäti EÚ musí vystupňovať svoje diplomatické úsilie, aby vyriešila konflikty a povzbudila dialóg a zmier v tomto regióne. Zároveň musí bez váhania uvaliť tvrdé sankcie voči akémukoľvek protidemokratickému postoju alebo porušovaniu ľudských práv a slôbôd.
<SPEAKER ID="048" NAME="Czesław Adam Siekierski  " LANGUAGE="PL">
Aby sme dosiahli dohodu medzi EÚ a Blízkym východom, mali by sme sa teraz aj naďalej prioritne pokúsiť obnoviť stabilitu a pomáhať pri uskutočňovaní mierového programu v pásme Gazy.
<P>
Európska únia by tiež mala urobiť všetko, čo je v jej silách, aby dosiahla ukončenie sporu, v ktorom prichádzajú o život nevinní občania. Okrem toho by sa úsilie malo zamerať na to, aby sme poskytli ľuďom pomoc a zabezpečili, že majú všetky základné životné prostriedky. Obyvatelia pásma Gazy majú k dispozícii len 60 % potrebnej dennej dávky potravín, čo znamená, že sú vystavení ešte väčšiemu riziku vzniku chorôb a žijú v ťažkých podmienkach. Nedostatok pitnej vody nie je o nič menšou hrozbou ako nedostatok potravín. Nehovoriac už o nedostatku lekárskej starostlivosti alebo zničených školách a verejných inštitúciách. Táto situácia do značnej miery bráni tomu, aby bol opäť nastolený poriadok a všetko sa vrátilo do normálneho stavu.
<P>
Mali by sme mať na pamäti, že len po tom, čo vyriešime mnoho základných problémov každodenného života, sa budeme môcť zamerať na hospodársky rozvoj Blízkeho východu a na úzku obchodnú spoluprácu s týmto regiónom. Európska únia má príležitosť pomôcť arabskému svetu a všetkým krajinám Blízkeho východu, aby sa z nich stal región, v ktorom vládne prosperita, a ktorý následne vytvorí rámec pre užšiu spoluprácu medzi Blízkym východom a EÚ.
