<CHAPTER ID="015">
Únia inovácií: transformácia Európy pre svet po kríze (rozprava) 
<SPEAKER ID="640" NAME="Predsedajúci">
Ďalším bodom programu je správa pani Merkiesovej v mene Výboru pre priemysel, výskum a energetiku o Únii inovácií: transformácii Európy pre svet po kríze.
<SPEAKER ID="641" NAME="Judith A. Merkies" LANGUAGE="NL">
Vy, ja, my sme novátori. Novátormi môžeme byť všetci. Ako? Odpoveď znie: ako výskumní pracovníci, vedci, politickí činitelia, pracovníci vo výrobnej hale, spotrebitelia a občania. Kľúčom k inováciám sú občania. Vytvárajú ich alebo im škodia. Čo však ako politickí činitelia, ako politici môžeme na urýchlenie inovácií urobiť my? Inovácie predstavujú jediný spôsob prekonania finančnej a hospodárskej krízy. Poskytnú totiž riešenie problémov, ktoré na nás všetkých vplývajú. Ide napríklad o starnutie obyvateľstva, zmenu klímy a nedostatok surovín. Okamžite tiež ukončia finančnú a hospodársku krízu. Dúfame, že vďaka inováciám budeme môcť spojiť všetky uvedené problémy, poskytnúť hospodárstvu dôraznú podporu a zároveň pokročiť smerom k udržateľnej spoločnosti. Uvedené ciele sa, samozrejme, nedosiahnu samy. Je potrebná zmena myslenia. Ide o zmenu koncepcie spoločnosti a spôsobu prístupu k činnostiam v rámci politiky, podnikania a priemyslu.
<P>
Aké sú teda konkrétne opatrenia, ktoré by sme mohli prijať? Potrebujeme väčší dôraz a menšiu fragmentáciu. Musíme skoncovať so svojou úzkoprsosťou v súvislosti s inováciami a politikou. Čo chceme dosiahnuť? Inovácie nie sú iba otázkou jednej budovy, jedného ministerstva alebo jedného programu. Inovácie sa musia týkať každej oblasti politiky. Musí preto ísť aj o politické myslenie. Potrebujeme predovšetkým zaujať holistický prístup. Prečo už máme tak veľa programov? Konečne tieto činnosti spojme a začnime v skutočnosti zjednodušovať. V tom spočíva misia nás, politikov. Obmedzme byrokraciu. Ak chceme ako politici niečo dosiahnuť, máme neustále sklon prekrývať staré novým. Zavádzať ďalšiu reguláciu, vypracovať ďalší program, ďalšiu možnosť financovania. Riešenie možno v tomto prípade nespočíva v "ďalšom" opatrení. Možno iba stačí znížiť ich počet alebo nahradiť jedno druhým.
<P>
Musíme sa menej zaoberať možnosťou kontroly v prípade žiadostí o financovanie a čo je veľmi dôležité, musíme ponúknuť služby tým, ktorí nás žiadajú o financovanie a podporu, poskytnúť jednotné kontaktné miesta žiadateľom, zakladateľom nových podnikov, riadiacim pracovníkom MSP a v prípade potreby aj regiónom a výskumným inštitúciám. Neznamená to iba kontrolu žiadostí o financovanie, ale v prípade potreby aj hľadanie vhodných partnerov alebo sietí na spoluprácu.
<P>
Potrebujeme oveľa viac rizikového kapitálu a v tejto súvislosti namiesto 1 miliardy EUR v nasledujúcom rozpočtovom období musíme naozaj získať 5 miliárd EUR. Uvedená suma bude totiž znamenať pre banky aspoň malú podporu, ktorú potrebujú, aby poskytli pôžičky MSP. Potrebujeme lacný a jednoduchý patent a fungujúce pravidlá na ochranu práv duševného vlastníctva. Potrebujeme skutočný európsky vnútorný trh, na ktorom môžu byť inovácie úspešnejšie vďaka prístupu na trh, ktorý predstavuje 500 miliónov ľudí. V súčasnosti je tento trh príliš roztrieštený. Doteraz sa inovácie vnímali predovšetkým ako produkty na špičkovej úrovni. Nemusí to tak byť. Môže ísť aj o sociálne inovácie.
<P>
Európa roky bojuje proti úniku mozgov v súvislosti s inováciami. Týka sa to tvorivých ľudí, ktorí radšej odídu do Spojených štátov, pretože sú presvedčení, že situácia je tam jednoduchšia. Ak máme byť úprimní, niekedy to tak je. Nepružné pravidlá týkajúce sa osobnej zodpovednosti, nedostatok finančnej podpory a vysoké limity na vstup na európsky trh predstavujú prekážky, ktoré spôsobujú, že inovácie doposiaľ nezaznamenali v Európe veľký úspech. EÚ sa musí odhodlať na to, aby odvahu, podnikanie, zvedavosť a tvorivosť netrestala, ale odmeňovala. Potrebujeme európsku verziu Steva Jobsa. Sústreďme sa na svoje silné stránky, vytvorme v Európe ducha výskumu, Einsteina a Steva Jobsa.
<SPEAKER ID="642" NAME="Máire Geoghegan-Quinn" LANGUAGE="EL">
Blahoželám spravodajkyni pani Merkiesovej k tejto vynikajúcej správe. Chcem poďakovať tieňovým spravodajcom z Výboru pre priemysel, výskum a energetiku (ITRE), ako aj členom siedmich výborov, ktoré tomuto výboru predložili svoje stanoviská. Ich podpora všetkých rôznorodých aspektov Únie inovácií bude mať zásadný význam pre jej úspech.
<P>
Inovácie sa stali najdôležitejším prvkom stratégie Európa 2020 na zabezpečenie inteligentného, udržateľného a inkluzívneho rastu. Chcela by som využiť túto príležitosť a konkrétnym spôsobom naznačiť význam Únie inovácií pre rôznych ľudí.
<P>
Budeme podnecovať a podporovať intenzívnejšiu spoluprácu medzi podnikmi a akademickými inštitúciami vytvorením znalostných aliancií, aby sme tak vypracovali nové učebné osnovy, ktoré budú zamerané na nedostatky v inovačných zručnostiach. V prípade výskumných pracovníkov v Európe prijmeme opatrenia na podporu cezhraničnej spolupráce a odstránenie prekážok pre výskum a mobilitu, pričom do roku 2014 dokončíme Európsky výskumný priestor. Ako uviedla panie Merkiesová, nakoniec musíme spojiť Albertov Einsteinov a Stevov Jobsov a udržať ich v Európe. Musíme byť vnímaní ako príťažliví, dynamickí a nespútaní nepotrebnou byrokraciou.
<P>
V súvislosti s našimi malými a strednými podnikmi (MSP) a podnikateľmi sa Únia inovácií snaží o vytvorenie podmienok pre práva duševného vlastníctva, stanovovanie noriem a prístup k finančným prostriedkom, ktoré budú v oveľa vyššej miere prispievať k inováciám. V rámci posilnenej spolupráce sme 13. apríla 2011 predložili dva legislatívne návrhy o právach duševného vlastníctva, ktoré znížia náklady na patenty až o 80 %. Jednotný európsky patent bude platný v 25 členských štátoch, a ak chcete vytvoriť začínajúci podnik alebo získať prístup k finančným prostriedkom, Komisia do roku 2012 zabezpečí, aby mohli fondy rizikového kapitálu so sídlom v ktoromkoľvek členskom štáte voľne fungovať a investovať kdekoľvek v EÚ.
<P>
Únia inovácií bude tiež presadzovať najlepšie príklady inovácií vo verejnom sektore a súkromný a verejný sektor sa budú môcť poučiť zo vzájomných osvedčených postupov.
<P>
Verejné obstarávanie predstavuje 17 % HDP v EÚ, čo je obrovský potenciálny trh pre inovácie. Podporujeme teda členské štáty a regióny, aby vyčlenili rozpočtové prostriedky na verejné obstarávanie inovačných výrobkov a služieb.
<P>
Na záver, ako to ovplyvní bežného daňového poplatníka? Nuž, Únia inovácií bude využívať verejné peniaze čo najlepšie. Znamená to, že aj napriek veľkým rozpočtovým obmedzeniam bude uprednostňovať inteligentnú fiškálnu konsolidáciu. Investície do vzdelávania, výskumu a inovácií majú potenciál vytvoriť väčšie bohatstvo a viac pracovných miest v porovnaní s nákladmi. Investície do inovácií nám tiež pomôžu riešiť veľké problémy, ktoré sa v spoločnosti vyskytujú.
<P>
Tieto skutočnosti ma privádzajú k partnerstvám, ktoré poskytnú rámec na zladenie nástrojov a zdrojov a zároveň spoja všetkých významných aktérov. Ich cieľom je zahrnúť celý inovačný reťazec od podpory vynikajúceho výskumu a vývoja po zabezpečenie toho, aby sme vytvorili podmienky na úspešný prenos výsledkov v oblasti výskumu a vývoja na trh. Teší nás, že Parlament 11. novembra 2010 tak dôrazne podporil koncepciu partnerstiev v oblasti inovácií. Predseda Parlamentu bol vyzvaný na vymenovanie štyroch členov riadiaceho výboru, na čo sa tešíme.
<P>
Pani Merkiesová v neposlednom rade spomínala sociálne inovácie, o ktorých diskutuje Výbor pre priemysel, výskum a energetiku (ITRE). Komisia sa zaviazala začať pilotný projekt európskych sociálnych inovácií, ktorý poskytne odborné znalosti a zosieťované virtuálne centrum pre podnikateľov v sociálnej oblasti a pre verejný a tretí sektor.
<P>
Dovoľte mi v tejto chvíli ukončiť svoje vystúpenie, pretože si myslím, že celé dnešné večerné rokovanie sa týka vypočutia vystúpení poslancov Parlamentu, aby sme po skončení rozpravy, keď sa už nebudeme zaoberať správou, mohli na ich pripomienky reagovať.
<SPEAKER ID="643" NAME="Inese Vaidere" LANGUAGE="LV">
Finančná kríza upozornila najmä na nevyhnutnosť inovácií v oblasti hospodárstva Európskej únie, a preto sú návrhy Komisie v súvislosti s Úniou inovácií mimoriadne vítané. Úspešná politika v oblasti inovácií musí byť postavená na troch pilieroch: politickej podpore, finančných prostriedkoch a riadnych právnych predpisoch. Ako zdôrazňujeme v stanovisku Výboru pre medzinárodný obchod, hlavným cieľom Únie inovácií musí byť dlhodobý rozvoj a konkurencieschopnosť, ktoré sú založené na technológiách, znalostiach a rozvoji vzdelávania. Pri zvýšení investícií v oblasti výskumu a vývoja na 3 % hrubého domáceho produktu musíme uskutočniť štrukturálne reformy a zabezpečiť ich účinné využitie a dostupnosť pre malé a stredné podniky. Dôležitým aspektom je porozumenie inováciám zo strany podnikateľov. Tieto inovácie nezahŕňajú iba špičkové technológie a objavy, ale aj sociálne inovácie, inovácie v oblasti podnikania, riadenia, marketingu a iné inovácie, ktoré si vyžadujú oveľa účinnejšie uplatňovanie znalostí a aktívnejšiu spoluprácu s univerzitami a výskumnými strediskami. Je dôležité určiť silné stránky výskumu a zároveň sa vyhnúť nadmernému uprednostňovaniu, pri ktorom sa každý venuje výskumu v rovnakej oblasti. Európske patenty sú v súčasnosti pätnásťkrát drahšie než patenty v USA. Preto musíme vyvinúť európsky patent rýchlejšie a znížiť náklady naň. Vzácne vynálezy vznikajú v mnohých nových členských štátoch, ale výskumní pracovníci sú pre nedostatok finančných prostriedkov nútení predávať ich iným krajinám a spoločnostiam za pár tisíc. Ich skutočná hodnota môže pritom dosahovať milióny. Pokiaľ ide o patenty získané pomocou verejných finančných prostriedkov, je dôležité, aby sa univerzity a súkromné osoby dokázali deliť o duševné vlastníctvo, ktoré vzniklo takýmto spôsobom. Európska únia musí posilniť ochranu duševného vlastníctva a chrániť tak naše technológie a know-how pred pirátstvom a podvodmi, a to najmä uzavretím dohôd s tretími krajinami. Pokiaľ ide o vlády, musia vypracovať programy na rozvoj inovácií. Možno nepredbehneme Čínu a Indiu v objeme výskumu, ale určite môžeme ponúknuť kvalitu a lepšie podmienky na realizáciu myšlienok. Ďakujem.
<SPEAKER ID="644" NAME="Sari Essayah" LANGUAGE="FI">
My vo Výbore pre zamestnanosť a sociálne veci tvrdíme, že v súčasnosti, keď Európa hľadá spôsob na prekonanie hospodárskej krízy, majú inovácie absolútne zásadný význam pre hospodársky rozvoj a zvýšenie zamestnanosti.
<P>
Investície do výskumu a vývoja sa zvyčajne v období hospodárskej krízy znižujú, aj keď sa preukázalo, že spoločnosti a členské štáty, ktoré v tomto období investujú najviac, získavajú najväčšiu porovnateľnú trhovú výhodu. Tieto spoločnosti a členské štáty tiež najrýchlejšie prekonávajú recesiu. Z uvedeného dôvodu je mimoriadne dôležité, aby členské štáty splnili cieľ stratégie Európa 2020 a investovali aspoň 3 % HDP v oblasti výskumu a vývoja.
<P>
Výbor pre zamestnanosť zdôrazňuje dôležitosť toho, aby sa politika v oblasti inovácií vnímala v širších súvislostiach, teda nie iba ako technické inovácie, ale viac než doposiaľ aj ako sociálne inovácie a inovácie v oblasti služieb, ktoré pomáhajú riešiť problémy spoločnosti, akými sú napríklad starnutie obyvateľstva, zdravotná starostlivosť, zmeny v životnom prostredí, zmeny klímy a energetická účinnosť. Výstižným príkladom tohto postoja je pilotný projekt známy ako európske partnerstvo v oblasti inovácií zamerané na aktívne a zdravé starnutie.
<P>
Informačné a telekomunikačné technológie (IKT) zohrávajú dôležitú úlohu vo všetkých inovačných činnostiach. Zručnosti v oblasti IKT závisia od zvýšenia kvality odbornej prípravy, podpory celoživotného vzdelávania a príležitosti pre zamestnaných na neustále zvyšovanie vlastných znalostí a zručností.
<P>
Väčšina iniciatív, ktoré umožnia inovácie, pochádza z podnikateľského prostredia. Užšia spolupráca s univerzitami a výskumnými strediskami je teda nevyhnutná. Na druhej strane je komerčné využívanie výsledkov výskumu v EÚ na univerzitách nedostatočné alebo príliš pomalé. Z tohto dôvodu potrebujeme podnikateľské inkubátory, ktoré spoja podniky a univerzity. Ich úloha by spočívala v podpore komerčného využívania výsledkov výskumu.
<P>
Výbor pre zamestnanosť považuje za absolútne nevyhnutné vytvoriť európsky výskumný priestor, pričom by sa v ňom odstránili prekážky mobility výskumných pracovníkov a vytvorila by sa vyspelá európska výskumná infraštruktúra. Mali by sme preto zabrániť úniku mozgov z Európy na iné miesta. Európa by sa mala stať skôr oblasťou, ktorá láka výskumných pracovníkov z iných krajín.
<SPEAKER ID="645" NAME="João Ferreira" LANGUAGE="PT">
Možnosť silnej stimulácie hospodárskeho a sociálneho rozvoja, ktorá je v tomto období taká potrebná, je v skutočnosti neoddeliteľnou súčasťou inovácií. Môžeme byť ešte dôslednejší a uviesť, že inovácie predstavujú nevyhnutný prostriedok pomoci pri reakcii na mnohé problémy a úlohy, ktorým ľudstvo v súčasnosti čelí.
<P>
Ako spravodajca Výboru pre životné prostredie, verejné zdravie a bezpečnosť potravín požiadaného o stanovisko som sa snažil o presadenie tejto myšlienky upozornením na niektoré hlavné problémy, ktoré riešime v týchto oblastiach. Uvediem niekoľko príkladov: nedostatok a účinné využívanie zdrojov, využitie a spracovanie odpadu, potravinová kvalita a bezpečnosť, demografické zmeny, nové epidémie a ochrana prírody a biodiverzity.
<P>
Usiloval som sa o podporu toho, aby sa inovácie riadili predovšetkým kritériami ochrany verejného záujmu, zlepšovania kvality života, presadzovania sociálneho blaha a ochrany životného prostredia a prírodnej rovnováhy. Tento prístup by mal byť kľúčovým prvkom verejnej politiky v oblastiach, ako sú životné prostredie, voda, energia, doprava, telekomunikácie, zdravie a vzdelávanie.
<P>
Upozornil som na skutočnosť, ktorú uznala európska skupina pre inovácie v roku 2009, že hospodárska a finančná kríza má neprimeraný vplyv na rôzne krajiny a regióny, čo oslabuje cieľ konvergencie. Súčasné obmedzenia uložené členským štátom môžu mať za následok väčšie obmedzenia v investíciách do oblasti vedy, techniky a inovácií, a to predovšetkým v najzraniteľnejších krajinách. Namiesto avizovanej Únie inovácií by výsledkom mohla byť skutočná inovačná priepasť medzi krajinami a regiónmi, ktoré inovujú viac, a ostatnými oblasťami.
<P>
Prvý návrh stanoviska, ktorý som predložil, bol, nanešťastie, nakoniec oslabený pozmeňujúcimi a doplňujúcimi návrhmi, ktoré prijal výbor. Na miestach, ktoré sa týkali a mali by sa týkať otázok verejného záujmu, rozvoja, súdržnosti, pokroku a sociálneho blaha, nakoniec prevládli takzvané podnikateľské možnosti, hospodárska súťaž a využívanie inovácií na účely podnikania.
<P>
Hoci táto predstava prevláda aj v oznámení Komisie, my s ňou nesúhlasíme. Nie je to predstava budúcnosti, ktorú potrebujeme.
<SPEAKER ID="646" NAME="Kyriacos Triantaphyllides">
spravodajca Výboru pre vnútorný trh a ochranu spotrebiteľa požiadaného o stanovisko. - (EL) Podľa názoru Výboru pre vnútorný trh a ochranu spotrebiteľa spočíva kľúčový bod vo vytvorení Únie inovácií s vylepšeným sociálnym profilom založeným na tvorbe pracovných miest. Je potrebné prijať inovačné výrobky a služby, ktoré budú zamerané na súkromný aj verejný sektor s cieľom zjednodušiť vykonávanie administratívnych postupov, posilniť verejnú správu a znížiť byrokraciu a nepružnosť verejného sektora. Okrem toho je prijatie inovačných riešení úzko spojené s predkomerčným obstarávaním, ktorým sa riešia otázky, ktorými sa trh nemôže zaoberať, alebo sa uplatňuje v prípadoch, ak sú navrhované riešenia nehospodárne.
<P>
V súkromnom sektore musíme podporiť malé a stredné podniky, ako aj mikropodniky, ktoré majú ťažkosti predovšetkým s prispôsobením sa trhu, aby na jednej strane zintenzívnili využívanie inovačných výrobkov a na strane druhej vytvárali inovačné riešenia. Osobitne tiež musíme spomenúť mikropodniky v regionálnych a vidieckych oblastiach, ktoré sa snažia o prežitie z dôvodu nedostatku finančných prostriedkov, aby sme tak mohli nájsť spôsoby podpory využívania inovačných riešení a zlepšili ich životaschopnosť. Zároveň je potrebné podporovať inovačné programy v oblasti životného prostredia a odstrániť tak medzery, ktoré sa vyskytujú v snahe zaoberať sa otázkou zmeny klímy, a podporovať riešenia šetrné k životnému prostrediu.
<P>
Okrem posilnenia inovácií musíme preskúmať spôsob ich priameho prospechu pre občanov Európskej únie. Využívanie inovačných riešení by malo viesť k nižším nákladom pre podniky a malo by umožniť spotrebiteľom nakupovať lacnejšie a kvalitnejšie výrobky.
<SPEAKER ID="647" NAME="Danuta Maria Hübner">
spravodajkyňa Výboru pre regionálny rozvoj požiadaného o stanovisko. - Pani komisárke by som chcela povedať, že v posledných rokoch sa inovácie stali symbolom politického nástroja, ktorý môže vyriešiť všetky naše problémy. Znamená to, že existujú obrovské očakávania a my ich musíme splniť.
<P>
Pre úspešnú realizáciu myšlienok sú, samozrejme, veľmi dôležité záležitosti riadenia a rámec pre riadenie inovácií musí byť v súčasnosti založený na pragmatickom prístupe, musí sa vypracovať s istou mierou naliehavosti a musí tiež slúžiť obsahu politických tém.
<P>
Všetci súhlasíme s tým, že Európa musí zavádzať inovácie, aby si udržala krok s konkurentmi. Každý článok európskeho inovačného reťazca sa musí posilniť a politika v oblasti inovácií sa musí zamerať na problémy. Domnievam sa, že Únia inovácii ponúka práve to.
<P>
V súčasnosti nám hrozí, že nielen spoločnosti, ale aj vlády môžu znížiť investície do inovácií. V tom spočíva logika krízy a znižovania vnútroštátnych rozpočtov. Politické reakcie a rozpočtové nástroje EÚ musia dôrazne postupovať proti tejto logike.
<P>
V Európe inovácie nepredstavujú iba koncepciu, ktorá sa môže obmedziť na konkrétne inovačné centrá. Je potrebné uplatňovať ich na celom území Európy. Európa je jednoducho príliš malá na to, aby si mohla dovoliť deficit inovácií kdekoľvek na svojom území.
<P>
Výskum a inovácie zjavne nepredstavujú rovnaké otázky a my s vami veľmi dôrazne súhlasíme. Riadenie inovácií by preto malo znamenať viac než len podporu politiky výskumu a vývoja. Podpora rastu na základe inovácií sa netýka zvýšenia excelentnosti v infraštruktúre výskumu a vývoja. Napriek svojej dôležitosti sa týkajú predovšetkým mobilizácie talentov a nových myšlienok.
<P>
Riadenie inovácií musí znamenať vytvorenie nových partnerstiev, ktoré umožňujú účinné inovačné systémy, ktoré mobilizujú intelektuálne a podnikateľské schopnosti a zároveň tiež objavujú takzvaných tichých novátorov, ktorých je v Európe mnoho, a to pomocou podnikateľského prostredia, ktoré pomáha inováciám a najmä MSP, pričom zahŕňa všetky odvetvia hospodárstva.
<P>
Na záver mi dovoľte uviesť, že ešte nemáme plnohodnotný európsky model pre inovácie. Je však zrejmé, že musí pochádzať z dobre organizovaného, konkrétneho, dôrazného a spoločného úsilia verejného a súkromného sektora. Som presvedčená, že Únia inovácií nás posunie vpred smerom k uvedenému modelu.
<SPEAKER ID="648" NAME="Amalia Sartori" LANGUAGE="IT">
Správa pani Merkiesovej, ktorej ďakujem za vykonanú prácu, je prvý dôležitý príspevok Parlamentu v súvislosti s návrhom Komisie o iniciatíve Únia inovácií. V posledných rokoch sa veľké krajiny na celom svete vytrvalo snažili o dosiahnutie cieľa sústredenia svojich politík hospodárskej súťaže na niektoré kľúčové odvetvia, ktoré vytvárajú rast a rozvoj zameraním na inovácie. Výstižným príkladom je sektor špičkových technológií.
<P>
Európa tiež uznáva potrebu realizovať projekty zamerané na hospodársky a priemyselný rast, a to sústredením zdrojov a investícií na inovačné politiky bez toho, aby opustila smerovanie svojho úsilia v posledných desaťročiach, keď zohrávala hlavnú a vedúcu úlohu v oblasti hospodárskeho a sociálneho rozvoja. Hlavný zámer tejto správy poukazuje na potrebu prierezového prístupu, pričom podporuje inovácie vo všetkých oblastiach podnikania, hospodárstva a spoločnosti vo všeobecnosti.
<P>
Malé a stredné podniky, ktoré predstavujú hlavný pilier hospodárskej výkonnosti Európy aj v zložitom období krízy, sú zvolené ako miesta, na ktorých dochádza k inováciám každý deň. V súčasnosti by sa tieto schopnosti mali uznať, odmeniť a začať využívať v prospech rastu a rozvoja celého kontinentu. Je tiež zrejmé, že inovácie a výskum predstavujú dve strany tej istej mince. Inovácie môžu vyplývať z výskumu. Môže však ísť aj o rozsiahlu schopnosť zmeniť situáciu k lepšiemu vo všetkých oblastiach života. Úspech v tejto oblasti bude pre Európu výzvou. Možno sa nám hneď nepodarí vytvoriť Silicon Valley, je však možné, že sa nám podarí vybudovať Univerzitu v Stanforde.
<SPEAKER ID="649" NAME="Teresa Riera Madurell" LANGUAGE="ES">
Chcela by som zablahoželať našej spravodajkyni pani Merkiesovej k vynikajúcej práci, pretože dôsledne spracovala obsah správy a sústredila sa na aspekty, ktoré sú dôležitejšie pre našu skupinu. Ide napríklad o sociálne inovácie, ktoré sú chápané ako inovácie pracovníkov a verejnosti, stimul poskytnutý verejným obstarávaním inovačných a ekologických výrobkov a služieb a potrebu zlepšiť prístup k finančným prostriedkom v prípade MSP. To mi umožňuje zamerať sa na jeden konkrétny aspekt správy a vyjadriť sa o ňom. Ide o potrebu vytvoriť ukazovatele.
<P>
Dámy a páni, ak inovácie chápeme jednoducho ako nové výrobky, procesy a služby, ktoré vedú k zvýšeniu hospodárskej činnosti, je nevyhnutné zaobstarať si nástroje na meranie našej inovačnej schopnosti práve z hospodárskeho hľadiska a uskutočniť to na základe parametrov, akými sú napríklad súkromné investície a výskum a vývoj, zamestnanosť alebo počet inovačných spoločností. Musíme vytvoriť ukazovatele, ktoré odzrkadľujú inovačnú schopnosť vytvárať rast, zamestnanosť a zvýšenie HDP a ktoré nám umožňujú porovnať našu situáciu z hľadiska intenzity s hospodárstvami našich konkurenčných krajín.
<P>
Na záver by som sa chcela stručne vyjadriť ako členka delegácie, ktorá nesúhlasila so začatím posilnenej spolupráce v súvislosti s jednotným patentom Spoločenstva. Chcem uviesť, že so začatím spolupráce sme nesúhlasili, pretože sme presvedčení, že nástroj posilnenej spolupráce by mohol priamo ovplyvniť vnútorný trh, územnú súdržnosť a právo občanov všetkých členských štátov uplatňovať maximálnu právnu bezpečnosť.
<SPEAKER ID="650" NAME="Vladko Todorov Panajotov" LANGUAGE="BG">
Európa sa v súčasnosti nachádza v porovnateľne novom, ale veľmi vážnom nebezpečenstve zaostávania alebo dokonca úpadku v súvislosti so svetovou hospodárskou súťažou v oblasti vedy a techniky. Tento vývoj by vystavil našu prosperitu, hospodársky pokrok a sociálne postavenie vážnemu tlaku. Jednoduchšie povedané, Európe hrozí, že sa zmení na priemerného aktéra na svetovom vedeckom a hospodárskom poli. Európa v súčasnosti naliehavo potrebuje inovácie.
<P>
Blahoželám pani Merkiesovej ku kvalitnej správe. Mám veľkú radosť aj z vynikajúcich myšlienok pani komisárky Geogheganovej-Quinnovej. Tieto skutočnosti zaručujú úspech, pretože Únia inovácií je predovšetkým stratégiou hospodárskeho rozvoja Európskej únie. Aby sme tento cieľ úspešne splnili, musíme po prvé, dosiahnuť lepší prístup k úverom a finančnej podpore. Ďalej potrebujeme viac investícií v oblasti vedeckého výskumu a vývoja, jasné pravidlá, ktoré ponúkajú dlhodobé vyhliadky z hľadiska inovácií, zjednodušené postupy na prístup k európskym alebo vnútroštátnym programom podpory a lacné a jednoduché európske patenty.
<SPEAKER ID="651" NAME="Evžen Tošenovský" LANGUAGE="CS">
Dnes rokujeme o inovačnej stratégii na plenárnom zasadnutí po druhý raz. V mnohých našich rozpravách o postavení európskych krajín na svetových trhoch sa pravidelne vyjadrujeme o dôležitosti podpory konkurencieschopnosti európskeho hospodárstva. Pozícia EÚ na svetových trhoch bude v budúcnosti výrazne ovplyvnená úspechom inovácií a rýchlosťou inovačných cyklov. Európske štáty sú v oblasti výskumných projektov zjavne na veľmi vysokej úrovni. Dlhodobý problém však spočíva v pomalom uplatňovaní týchto znalostí v praxi z dôvodu zložitej byrokracie.
<P>
Fond na vedu a výskum je jeden z najväčších fondov EÚ. Naším cieľom preto musí byť čo najrozsiahlejšie zjednodušenie byrokracie spojenej s prenosom výsledkov výskumu, čím poskytneme maximálnu pomoc inováciám a posilníme tak konkurencieschopnosť EÚ. Musíme sa zamyslieť nad spôsobom riešenia komerčného využívania výsledkov výskumných projektov v rámci inovačných opatrení. Ak budeme komplikovať uplatňovanie výsledkov európskeho výskumu v komerčnej oblasti, bude pre nás zložité urýchliť inovačný cyklus.
<SPEAKER ID="652" NAME="Philippe Lamberts" LANGUAGE="FR">
Politika v oblasti výskumu a inovácií predstavuje jeden z troch hlavných pilierov politík Európskej únie. Chcel by som tiež uviesť, že sa stane čoraz strategickejším nástrojom, ktorý je pre našu budúcnosť absolútne nevyhnutný. Prečo? Pretože máme šťastie, že žijeme na začiatku zmeny civilizácie, alebo to pre nás predstavuje problém.
<P>
Zamyslite sa nad touto vecou. Musíme zabezpečiť podmienky na dôstojný život pre všetkých, a to nielen tu a teraz, ale aj všade inde a tiež pre budúce generácie. Tento problém je už sám osebe výrazný. Prvýkrát v histórii ľudstva to však navyše musíme uskutočniť v rámci fyzikálnych obmedzení planéty. Tým sa, samozrejme, situácia radikálne mení.
<P>
Sme presvedčení, že Európa sa môže stať svetovým vedúcim predstaviteľom pri tejto výraznej premene, ktorá sa netýka len našej infraštruktúry a organizácií, ale čo je dôležitejšie, aj nášho spôsobu výroby, spotreby a života. Konkurencieschopnosť Európskej únie najlepšie zabezpečíme priamou účasťou medzi vedúcimi predstaviteľmi. Táto skutočnosť mi umožňuje povedať, že konkurencieschopnosť nie je cieľ sám osebe. Náš cieľ spočíva v dosiahnutí postavenia, v ktorom by sme mohli vyriešiť problémy. Nezabúdajme, že ohrozujú samotnú existenciu ľudstva na tejto planéte. Ak však budeme medzi najlepšími, naša konkurencieschopnosť bude zaručená.
<P>
Počuli sme mnoho vyjadrení, s ktorými súhlasíme. Chcel by som upozorniť iba na dve veci.
<P>
Po prvé, musíme maximalizovať vplyv každého vynaloženého eura. To si vyžaduje lepšie prepojenie jednotlivých politík EÚ a výsledkov dosiahnutých na úrovni Európskej únie a na úrovni členských štátov. Znamená to, že sa musíme posunúť od prístupu, ktorého všeobecným pravidlom sú dotácie, výnimky, poskytovanie pôžičiek a rozdelenie rizika, k prístupu, ktorého hlavným cieľom je stimulácia súkromných investícií využitím verejných finančných prostriedkov. Najlepší spôsob dosiahnutia tohto cieľa nespočíva vždy v poskytovaní nenávratných finančných prostriedkov.
<P>
Na záver chcem uviesť, že musíme nabrať odvahu a ukončiť niekoľko nadmerne nákladných obrovských projektov, akým je napríklad projekt ITER, ktorý v skutočnosti pohlcuje významné množstvo európskych finančných prostriedkov vynakladaných na výskum. Len si predstavte, ide o sumu 7 miliárd EUR z celkového množstva 60 miliárd EUR. S tým musíme skoncovať.
<SPEAKER ID="653" NAME="Niki Tzavela">
v mene skupiny EFD. - Chcela by som poďakovať pani Merkiesovej za všetko úsilie a za koordináciu v období rokovaní politických skupín o tejto správe. Som presvedčená, že vykonala veľmi dobrú prácu. Chcem uviesť tri poznámky.
<P>
Som rada, že spravodajkyňa vzala do úvahy úlohu širokopásmového pripojenia. Digitálny svet a informačné a komunikačné technológie sú hybnou silou inovácií a vysokorýchlostné širokopásmové pripojenie by malo byť základným predpokladom pre všetky európske partnerstvá v oblasti inovácií.
<P>
Po druhé, pred 8. rámcovým programom by sme mali viac posilniť monitorovanie a následné hodnotenie výsledkov činností v oblasti výskumu a inovácií, ktoré sú financované z EÚ. Vidíme tak, že pani Merkiesová celkom správne do svojej správy zahrnula odsek, v ktorom vyzýva Komisiu, aby vytvorila systém integrovaných ukazovateľov, ktorý by umožnil lepšie monitorovanie a hodnotenie pokroku a merateľného dosahu politík a programov EÚ v oblasti inovácií.
<P>
Na záver chcem uviesť, že pred niekoľkými dňami predseda Európskej rady pán Van Rompuy uviedol, že Európania nie sú novátorskí, pretože sú deprimovaní. Ide naozaj o inovačný úsudok. Myslím si však, že je to otázka povahy. Musíme podporiť vytvorenie kultúry učenia sa, zvedavosti a podstupovania rizika.
<SPEAKER ID="654" NAME="Franz Obermayr" AFFILIATION="NI">
(DE) Riešime závažné spoločenské problémy: hospodársku krízu, starnutie obyvateľstva, nedostatok zdrojov a potrebu udržať našu medzinárodnú konkurencieschopnosť.
<P>
Na základe toho je pre nás omnoho dôležitejšie podporovať inovácie, ktoré môžu vyriešiť tieto problémy poskytnutím tvorivých myšlienok a riešení. Nejde iba o zavedenie technických, ale aj sociálnych a politických inovácií. Aby sme napríklad vyriešili problém starnutia obyvateľstva, potrebujeme na jednej strane takzvané klasické inovácie, akými sú napríklad nové lieky, a na strane druhej by sme mali uvažovať nad inovačnými modelmi pre spoločnosť, v oblasti dôchodkov a v oblasti systémov zdravotnej starostlivosti. V súčasnosti musíme vytvoriť prostredie, ktoré podporuje inovácie budúcnosti. Týka sa to aj investícií v oblasti výskumu a vývoja, ochrany duševného vlastníctva, predovšetkým pokiaľ ide o uplatňovanie patentového práva, a podpory tvorivých zručností od školského veku.
<P>
Na záver by som rád spomenul konkrétny problém súvisiaci s využívaním zdrojov. Inovácie by mali v konečnom dôsledku zabezpečiť dlhšiu životnosť výrobkov. Bude to znamenať prínos pre spotrebiteľov a životné prostredie. Bohužiaľ, existujú aj inovácie s opačným účinkom. Výrobky sa zámerne vyrábajú s nedostatkami, čo skracuje ich životnosť a zvyšuje spotrebu. Ide napríklad o prenosné počítače a inteligentné telefóny. Únia inovácií musí pomôcť v boji proti tomuto prístupu.
<SPEAKER ID="655" NAME="Herbert Reul" AFFILIATION="PPE">
(DE) Najprv by som chcel úprimne poďakovať pani Merkiesovej za usilovnú prácu. Tiež by som rád poďakoval mnohým poslancom, ktorí sa zapojili, a Komisii za podporu.
<P>
V tejto otázke sa vo všeobecnosti zhodujeme. V priebehu rokov sme tu prijali veľké množstvo programov a dokumentov od lisabonskej stratégie po stratégiu Európa 2020 a mnoho ďalších. Neustále sme tvrdili, že budúcnosť Európy bude závisieť od nášho úspešného riešenia otázky inovácií. Všetci súhlasíme s tým, že tento cieľ zahŕňa všetky aspekty vzdelávania, odbornej prípravy a výskumu a že dôležitú úlohu zohráva aj oblasť podnikania. Je však pravda, že ako práve uviedol predchádzajúci rečník, iné svetové regióny sú zjavne schopné mobilizovať talenty a myšlienky účinnejšie než my.
<P>
Preto sa musíme aspoň na chvíľu zastaviť a uvažovať nad dôvodmi tejto situácie. Je to preto, že financovanie, ktoré poskytujeme, je príliš nízke, alebo preto, že nemôžeme nájsť správny spôsob využívania existujúceho potenciálu? Uvedené dôvody spomínala vo svojom vystúpení pani Merkiesová.
<P>
Chcel by som stručne spomenúť ešte jednu otázku. Bol som členom delegácie, ktorá navštívila Kaliforniu. Jeden večer sme sa stretli s mladými podnikateľmi a ľuďmi, ktorí chceli založiť nové spoločnosti. Na ten večer nikdy nezabudnem. Oči týchto mladých ľudí žiarili. Boli plní nadšenia a oni aj ostatní boli presvedčení, že je v ich silách niečo dosiahnuť. Žiadali iba jedno. Chceli pomoc pre každého, kto mal cieľ založiť podnik, aby tak dostali šancu, mali slobodu konať a netrávili čas len bojom s byrokraciou.
<P>
Nezabudnem na to, pretože to bol pre mňa mimoriadne dôležitý signál. Ako môžeme zvýšiť účinnosť našich investícií v oblasti výskumu? Som presvedčený, že príspevky zo strany Európskej rady pre výskum (ERC) a Európskeho technologického a inovačného inštitútu (EIT) v oblasti výskumu sú zaujímavé, vzrušujúce a mohli by viesť ku kvalitným výsledkom. Na otázky týkajúce sa rizikového kapitálu a ľudí je pravdepodobne možné najlepšie reagovať, ak sa my politici nebudeme snažiť hodnotiť všetky otázky s cieľom nájsť riešenia a vypracovať usmernenia. Možno potrebujeme iba niekoľko nariadení. Ako uviedla pani Merkiesová, menej je často viac.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="656" NAME="Judith A. Merkies" LANGUAGE="NL">
Ďakujem za vaše vystúpenie, pán Reul. Akým spôsobom môžeme podľa vášho názoru zahrnúť tieto ambície v rámci Únie inovácií do každej činnosti, ktorú vykonávame vo Výbore pre priemysel, výskum a energetiku, do všetkých ostatných dokumentov, ktoré ešte len budú vypracované, do spoločného strategického rámca, do celého financovania výskumu a do budúcich programov? Ako môže Komisia zabezpečiť, aby mali v konečnom dôsledku všetky tieto prvky politík spoločného menovateľa a aby sme v skutočnosti dosiahli ciele stanovené v tejto iniciatíve Únia inovácií?
<SPEAKER ID="657" NAME="Herbert Reul" AFFILIATION="PPE">
(DE) Neustále verím v dobrú a pozitívnu stránku veci. V duchu mladých ľudí, ktorých sme stretli v Kalifornii, by som chcel uviesť, že tento cieľ môžeme dosiahnuť. Možno však nemusíme zavádzať nariadenia, ktoré sa týkajú všetkých podrobností.
<SPEAKER ID="658" NAME="Britta Thomsen" AFFILIATION="S&amp;D">
(DA) Na úvod by som chcela zablahoželať spravodajkyni k tejto správe. Predstavuje veľmi dobrý výsledok. V stratégii Európa 2020 sme uznali to, že ak máme v Európe udržať svoju úroveň prosperity, musíme zvýšiť produktivitu. Preto sa musíme zamerať na inovácie. Je však dôležité, aby sme inovácie neobmedzili na výskum a technológie. Ak pristúpime k otázke inovácii s vážnosťou, musíme predovšetkým investovať do ľudského faktora. Inovácie zahŕňajú tvorivé procesy, ktoré je možné vyučovať a ktoré by mali byť obsiahnuté v rámci metód výučby využívaných v členských štátoch, pretože potrebujeme pracovníkov s kvalitnými návrhmi na zlepšenia týkajúce sa pracovných miest a návrhmi modelov riešenia nových úloh. To však znamená, že musíme vzdelávať a poskytovať ďalšiu odbornú prípravu pre našu pracovnú silu. Stojí pred nami aj veľmi náročná úloha naučiť podniky čo najlepšie využiť potenciál svojich pracovníkov v oblasti inovácií. Inovácie zo strany pracovníkov sú dobré nielen pre podnikanie, ale aj pre spokojnosť v zamestnaní a môžu aj pomôcť znižovať stres. Chcela by som vyzvať Komisiu, aby začala rozhovory s dvoma stranami priemyslu s cieľom diskutovať o tom, ako môžeme najlepšie podporovať inovácie zo strany pracovníkov v Európe.
<SPEAKER ID="659" NAME="Marek Henryk Migalski" AFFILIATION="ECR">
(PL) Všetci, samozrejme, súhlasíme s inováciami, najmä pokiaľ ide o vedu a priemysel. Tvrdím to nielen ako politik, ale aj ako bývalý zamestnanec univerzity. Predtým, než som sa stal politikom, som totiž pracoval ako pedagóg. V skutočnosti však prehrávame súboj o inovácie s krajinami, akými sú Spojené štáty a krajiny Blízkeho východu. Túto skutočnosť už spomínalo niekoľko rečníkov. Z tohto dôvodu vyzývame na rozšírenie našej spolupráce pri inováciách s cieľom zahrnúť aj krajiny mimo EÚ.
<P>
Mám veľkú radosť z prijatia pozmeňujúceho a doplňujúceho návrhu, ktorý som predložil. Bol zahrnutý ako odsek 167 a vyzýva sa v ňom na spoluprácu s krajinami východného partnerstva. Zároveň dúfam, že odsek 71 sa zmení a doplní podobným spôsobom. Uvedený odsek nepochybne odkazuje na stredozemské krajiny. Mal by sa však rozšíriť a zahrnúť všetky krajiny zapojené do európskej susedskej politiky.
<SPEAKER ID="660" NAME="Nikolaos Salavrakos" AFFILIATION="EFD">
(EL) Pani Merkiesová vypracovala vynikajúcu správu. Blahoželám jej. Máme, samozrejme, aj stratégiu EÚ 2020, spracované sú početné snahy a správy o inováciách a zamestnanosti mladých ľudí. Tieto dokumenty musíme zaviesť do praxe. Miera nezamestnanosti mladých ľudí v Európe dosahuje 9,6 %, pokiaľ ide o všeobecnú nezamestnanosť. Táto miera však presahuje hodnotu 20,2 % v prípade mladých ľudí vo veku 19 až 27 rokov. Spomínaní ľudia sú, samozrejme, zúfalí. Práca sa netýka len živobytia. Musíme to pochopiť a musíme mladým ľuďom dať príležitosť pracovať, pretože týmto spôsobom im poskytneme sebaúctu.
<P>
Každý občan musí, samozrejme, dostať príležitosť, aby uskutočňoval inovačné činnosti účasťou na inovačných programoch a zmenil tak Európu. Pani komisárka, oznámenie Komisie odkazuje na partnerstvá v oblasti inovácií. Akým spôsobom chce Komisia podporovať intenzívnejšiu účasť regiónov? Aké prostriedky využije a aký spôsob financovania poskytne?
<SPEAKER ID="661" NAME="Angelika Werthmann" AFFILIATION="NI">
(DE) Medzi hlavné problémy, ktoré rieši iniciatíva Únia inovácií, patria otázky starnutia obyvateľstva a udržania systémov zdravotnej starostlivosti. Aby sa zabezpečila udržateľnosť a stabilita systémov, musíme o nich uvažovať a diskutovať komplexne. Úspešné riešenia bude možné nájsť iba vtedy, ak preskúmame vzájomné vzťahy systémov.
<P>
Pomer občanov EÚ v produktívnom veku k občanom vo veku nad 65 rokov sa do roku 2050 zníži zo 4:1 na 2:1. Následkom toho sa určite zvýšia náklady na dôchodky a zdravotnú starostlivosť. Dôraz na právne predpisy v oblasti dôchodkov a zvyšovanie príspevkov v oblasti zdravotnej starostlivosti nám však neumožnia dosiahnuť naše ciele.
<P>
Úspešné riešenia budú musieť odzrkadľovať aj neúspechy našich politík v oblasti vzdelávania a trhu práce. Bude nevyhnutné investovať do odbornej prípravy a zmeniť smerovanie politiky v tejto oblasti s cieľom bojovať proti situácii, v ktorej nie je možné obsadiť čoraz väčší počet pracovných miest vo vysoko špecializovaných priemyselných odvetviach, pričom porovnateľné množstvo osôb s nízkou kvalifikáciou v produktívnom veku sa spolieha na dávky.
<P>
V rámci svojej politiky trhu práce budeme musieť naše rodinné politiky a politiky rovnosti koordinovať a nevnímať ich ako protichodné.
<SPEAKER ID="662" NAME="Maria Da Graça Carvalho" AFFILIATION="PPE">
(PT) Na úvod by som chcela zablahoželať spravodajkyni k vynikajúcej práci.
<P>
Európa potrebuje udržateľný a konkurencieschopný hospodársky model, ktorý reaguje na hlavné sociálne problémy súčasnosti a zabezpečuje väčšie množstvo kvalitnejších pracovných miest. Iniciatívou Únia inovácií sa zavádza strategická integrovaná európska politika v oblasti inovácií zameraná na spoločnosti a na ľudí. Koncepcia inovácií musí byť dôslednejšia než technologické inovácie. Musí byť spojená s výrobkami, ale aj procesmi, službami, hnutiami, systémami a organizačnými štruktúrami.
<P>
Cieľom sociálnych inovácií je predovšetkým nájsť nové a účinné riešenia naliehavých sociálnych potrieb. Okrem toho sú hybnou silou inovácií mladí ľudia. Musíme preto zavádzať politiky, ktoré podporujú prístup mladých ľudí na trh práce. Je tiež nevyhnutné vytvárať primerané mechanizmy podpory pre malé a stredné podniky.
<P>
Úspech politiky v oblasti inovácií závisí od existencie jednoduchého, účinného a nebyrokratického systému v oblasti vedy a vysokoškolského vzdelávania. Náležité financovanie týchto dvoch oblastí je nevyhnutnou podmienkou rozvoja inovácií.
<P>
V súvislosti s cieľom na úrovni 3 % hrubého domáceho produktu v prípade technologického výskumu a vývoja preto vyzývam Komisiu, aby vzhľadom na súčasnú situáciu v oblasti hospodárskeho riadenia na dosiahnutie tohto cieľa zvážila možnosť vytvorenia účinného celoeurópskeho systému.
<SPEAKER ID="663" NAME="Catherine Trautmann" AFFILIATION="S&amp;D">
(FR) Pri určovaní cieľa v súvislosti s posilnením našej inovačnej a investičnej schopnosti alebo nájdením konkurenčnej výhody, pokiaľ ide o Spojené štáty a Čínu, spomíname, samozrejme, hospodársky rozvoj, ale rozprávame tiež najmä o tvorbe pracovných miest. Z tohto dôvodu si musíme vytvoriť prostriedok na posilnenie inovácií.
<P>
Chcela by som zablahoželať pani Merkiesovej k otázkam jednotného kontaktného miesta, stratégie financovania a uznania podstupovania rizika zo strany výskumných pracovníkov. Jej správa sa uberá správnym smerom a obsahuje návrhy vytvorenia podmienok, ktoré sú prínosné pre malé a stredné podniky (MSP) a ktoré sú nevyhnutné pre úspech Európskej únie.
<P>
Inovácie znamenajú príťažlivosť a konkurencieschopnosť území. Zapojenie regionálnych a miestnych orgánov je nevyhnutné z hľadiska viazania rozpočtových prostriedkov, znižovania rozdielov a podpory aktívnej úlohy, ktorú musia zohrávať občania. Opatrenia navrhované v tejto správe budú účinným prínosom k dosiahnutiu cieľov stratégie Európa 2020 priamo v praxi.
<SPEAKER ID="664" NAME="Edvard Kožušník" AFFILIATION="ECR">
(CS) Európa a inovácie. Chcel by som sa stručne o vyjadriť o tom, o čom práve hovorili naši kolegovia páni Migalski a Tošenovský. Kde sa v skutočnosti nachádzame? Pred nami sú Spojené štáty a Japonsko a Brazília, India a Čína nás doháňajú. Myslím si, že program Únia inovácií prichádza päť minút pred dvanástou. S najväčšou pravdepodobnosťou máme poslednú možnosť zabrať v oblasti inovácií a zabrániť uvedeným krajinám, aby nás dobehli. Akékoľvek zlyhanie v tejto oblasti zo strany Európy ako kontinentu bude mať osudné následky, ako uviedli všetci ostatní poslanci, pre konkurencieschopnosť Európy, kvalitu života jej obyvateľov a v konečnom dôsledku aj pre hodnoty, ktoré Európa predstavuje pre svet.
<P>
Mám preto radosť, že Európskemu parlamentu sa podarilo začať prijímať konkrétne legislatívne opatrenia, akým je napríklad intenzívnejšia spolupráca týkajúca sa zavedenia európskeho patentu. Za veľmi dôležitú považujem aj oblasť normalizácie v súvislosti so zavedením inovácií do praxe, ako aj ich uplatňovanie zo strany malých a stredných podnikov.
<SPEAKER ID="665" NAME="Zbigniew Ziobro" AFFILIATION="ECR">
(PL) Vo svojom vystúpení tu v Štrasburgu v novembri minulého roka som upozornil na značné rozdiely medzi starými a novými členskými štátmi Európskej únie v súvislosti s finančnou podporou v oblasti výskumu a vývoja. Z dlhodobého hľadiska budú viesť k výraznej nerovnováhe vo vývoji jednotlivých členských štátov Európskej únie a k javu, ktorý novinári nelichotivo nazvali "únik mozgov" a ktorý sa v správe nesprávne pomenúva ako intelektuálna mobilita. Aby sa zabezpečil trvalo udržateľný rozvoj v Európe, a chcel by som zdôrazniť termín "udržateľný", EÚ musí vyčleniť viac finančných prostriedkov na rozvoj inovačných a výskumných projektov v nových členských štátoch EÚ v rámci okruhu pre trvalo udržateľný rozvoj.
<P>
Je tiež potrebné podnietiť jednotlivé vlády, aby zvýšili sumy každoročne vyčlenené z rozpočtu na oblasť výskumu a tiež stanovili minimálny percentuálny podiel rozpočtu, ktorý sa musí využiť na projekty tohto druhu. Ďalšia kľúčová otázka spočíva vo financovaní inovácií v sektore MSP, ktorému by sme mali venovať väčší dôraz.
<SPEAKER ID="666" NAME="Lambert van Nistelrooij" AFFILIATION="PPE">
(NL) Hlavný problém spočíva v zmene prístupu. Musí byť omnoho menej fragmentovaný, je potrebné vyvíjať väčšie množstvo menej súbežných činností zo strany členských štátov a Európskej únie a tiež investovať cielenejším spôsobom. Som presvedčený, že podniky a občania sledujú naše konanie. Správa a váš návrh iniciatívy Únia inovácií vzbudzujú očakávania. Aj my by sme mali v skutočnosti od týchto prístupov očakávať veľa. Aj tak však chcem zdôrazniť niekoľko bodov z hľadiska nástrojov, a to najmä nástrojov Európskej únie.
<P>
Musíme predovšetkým zabezpečiť jednoduchšie financovanie a dosiahnuť tiež viac dotácií a stimulov v prípade rizikového kapitálu. Po druhé, už máme k dispozícii finančné prostriedky. Sú však vyhradené na konkrétny účel a spravujú sa osobitne. Ide o regionálne fondy, poľnohospodárske fondy a podobne. Musíme pristúpiť k financovaniu z viacerých fondov. Budete s týmto prístupom v nasledujúcich nariadeniach súhlasiť? Aké druhy návrhov sa budú týkať tejto otázky?
<P>
Moja ďalšia poznámka súvisí s tým, že sme práve boli svedkami toho, že investície do výskumu a vývoja väčšinou skončia v dvanástich starých členských štátoch. Potrebujeme teda ďalšie rozdelenie. Musíme tiež dosiahnuť lepšiu rovnováhu. Ako môžete v tejto súvislosti podporovať podniky a občanov v nových členských štátoch?
<P>
Na záver som chcel uviesť, že pri úvahách o tomto procese by sme vám radi pomohli. Ako budete v súčasnosti viesť dialóg? Vo vašom oznámení sa uvádza, že na konci roka 2011 zorganizujete konferenciu a prijmete niektoré ďalšie opatrenia. Niekoľkokrát som už mal príležitosť s vami diskutovať aj formou dialógu na samitoch fóra platformy Knowledge for Innovation v tomto Parlamente. Ako ich budete odteraz organizovať? Chceme, aby ste boli viditeľnejší. V skutočnosti tomuto prístupu veľmi dôverujem. V súčasnosti organizujete podobné podujatia v Komisii, čo sa v minulosti nestávalo. Spolu s pani Merkiesovou vás budeme pozorne sledovať.
<SPEAKER ID="667" NAME="Silvia-Adriana Ţicău" AFFILIATION="S&amp;D">
(RO) Blahoželám pani Merkiesovej k vynikajúco vypracovanej správe. Aby sme zabezpečili prínos iniciatívy Únia inovácii pre udržateľný rozvoj, je potrebné modernizovať vzdelávací systém, zjednodušiť a priblížiť pravidlá pre prístup k existujúcim finančným prostriedkom, ďalej je potrebné vypracovať prognózy o požadovaných zručnostiach, podporiť partnerstvá medzi univerzitami a podnikmi, ako aj normalizáciu a chrániť duševné vlastníctvo. Širokopásmový prístup však v súvislosti s iniciatívou Únia inovácií predstavuje úplne nevyhnutný predpoklad vzhľadom na to, že zvyšuje úroveň zapojenia občanov.
<P>
Žiadame väčšie množstvo finančných prostriedkov na inovácie. Domnievam sa však, že v záujme súladu sa musíme v tejto správe vyhnúť predsudkom v súvislosti s budúcnosťou politiky súdržnosti, spoločnej poľnohospodárskej politiky a viacročného finančného rámca. Podobne sme postupovali aj v iných prípadoch. Dúfam, že tento pozmeňujúci a doplňujúci návrh podporí v zajtrajšom hlasovaní väčšina.
<P>
Na záver vyzývame Komisiu na transpozíciu politiky Únie v oblasti inovácií do akčného plánu s konkrétnymi cieľmi a merateľnými cieľovými hodnotami.
<SPEAKER ID="668" NAME="Francesco De Angelis" AFFILIATION="S&amp;D">
(IT) Chcel by som zablahoželať pani Merkiesovej k vynikajúcej správe. Som presvedčený, že v oblasti inovácií, výskumu a znalostí musíme investovať viac a odhodlanejším spôsobom. Inovácie nesmie pohltiť výskum. Inovácie a výskum nie sú to isté a ja vítam, že správa na tento strategický rozdiel upozorňuje.
<P>
V správe sú stanovené niektoré dôležité ciele. Sústreďuje sa na obyčajných ľudí a pracovníkov prostredníctvom sociálnych inovácií, zavádza opatrenia na zjednodušenie prístupu k úverom a finančným prostriedkom pre malé a stredné podniky a predovšetkým vytvára čoraz intenzívnejší a priamejší vzťah, ktorý spája podniky, výskumné strediská a naše univerzity.
<P>
Zefektívnenie a zjednodušenie činnosti malých a stredných podnikov prostredníctvom jednotných kontaktných miest a dôraz na talent, tvorivosť a inovačné nápady predstavujú nevyhnutnú podmienku pre rast a rozvoj. Ak chceme prekonať krízu a vybudovať lepšiu budúcnosť pre naše mladšie generácie, Európa musí brať politiky v oblasti inovácií vážne.
<SPEAKER ID="669" NAME="Ioan Enciu" AFFILIATION="S&amp;D">
(RO) V súčasnosti sú výskum a inovácie privilégiom najrozvinutejších členských štátov, čo škodí Európskej únii. Európska únia musí tento faktor zohľadniť a podporiť rovnováhu prípadných inovačných schopností v celej EÚ. Podporu je potrebné poskytnúť novým členským štátom s cieľom rozvinúť ich výskumnú infraštruktúru, a to vyčlenením ďalších zdrojov, ako to prednedávnom prisľúbila pani komisárka Quinnová. Len tak môžeme s istotou predísť prehlbovaniu rozdielu medzi východnou a západnou časťou Európskej únie v oblasti výskumu a inovácií, čo nám umožní dosiahnuť náš cieľ vytvoriť skutočnú Úniu inovácií.
<P>
Presadzuje sa istá predstava financovania inovácií a výskumu zo štrukturálnych alebo poľnohospodárskych fondov. Myslím si, že takýto prístup nie je uskutočniteľný ani spravodlivý. Reálne riešenie spočíva vo vytvorení osobitných nástrojov, ktoré budú určené len pre oblasť výskumu a inovácií.
<SPEAKER ID="670" NAME="António Fernando Correia De Campos" AFFILIATION="S&amp;D">
(PT) Táto stratégia je dôležitá pre všetky európske krajiny, a to najmä pre tie s nedostatočne konkurencieschopnými hospodárstvami. Je nevyhnutná pre vytváranie malých a stredných podnikov. V súčasnosti sa pracovné miesta tvoria aktívnejšie. Je nevyhnutná pre univerzity a laboratóriá, ktorých fungovanie závisí čiastočne od ich vzťahu s výrobnými odvetviami. Je nevyhnutná pre finančný systém, ktorý v oblasti inovácií nájde nový trh, keďže klasický výrobný model sa vyčerpáva.
<P>
Inovácie predstavujú hlavnú tému európskeho programu a keďže sú pilierom stratégie Európa 2020, budú musieť využívať nové finančné nástroje, aby v súčasnej situácii nepodliehali rozpočtovým obmedzeniam.
<P>
Na záver by som rád zablahoželal spravodajkyni pani Merkiesovej k jej dôležitému prínosu k inovačnejšej Európe s hospodárstvom založeným na väčšom množstve znalostí.
<SPEAKER ID="671" NAME="Zigmantas Balčytis" AFFILIATION="S&amp;D">
(LT) Chcel by som sa pridať k veľkému počtu blahoželaní, ktoré si kolegyňa z našej skupiny vypočula za vypracovanie vynikajúcej správy. Európska únia je na zložitej križovatke. Na jednej strane musíme naliehavo riešiť problémy spôsobené krízou a zároveň, na strane druhej, musíme v súčasnosti prijímať opatrenia, aby sme mohli primerane reagovať a splniť dlhodobé záväzky, ktoré sme prijali v boji proti problémom, akými sú napríklad zmena klímy, energetická bezpečnosť, potravinová bezpečnosť, naša starnúca spoločnosť a podobne.
<P>
V súčasnom globálnom kontexte má politika v oblasti inovácií obrovský vplyv na všetky oblasti života a v budúcnosti sa stane hlavným pilierom hospodárskeho, kultúrneho a sociálneho rozvoja v Európskej únii. Táto politika bola doteraz fragmentovaná a orientovaná viac na akademický a vedecký výskum než na transformáciu inovačných nápadov na skutočné alebo upravené výrobky alebo služby, ktoré by podnietili rast a tvorbu pracovných miest.
<P>
Podporujem komplexný prístup k politike v oblasti inovácií a som presvedčený, že spolu musíme vypracovať strategickú a integrovanú politiku Európskej únie v oblasti inovácií, ktorá je zameraná na praktické úpravy.
<SPEAKER ID="672" NAME="Miroslav Mikolášik" AFFILIATION="PPE">
(SK) Inovácie patria medzi hlavné hybné sily konkurencieschopnosti Európy, bez ktorých nemožno dosiahnuť vytýčené strategické ciele. Napríklad oblasti ochrany verejného zdravia a životného prostredia potrebujú tie inovácie najnaliehavejšie.
<P>
Únia a členské štáty musia teda finančne alebo daňovo stimulovať podniky, jednotlivcov, aby sa zamerali na vedecký a technický výskum "R&D" v oblastiach menej lukratívnych, avšak pre verejnosť veľmi prospešných. Podľa môjho názoru stále vyčleňujeme relatívne malé objemy rozpočtu na výskum, a preto zdôrazňujem aj potrebu nástrojov financovania v tejto oblasti v budúcich rozpočtoch Európskej únie.
<P>
Európsky výskumný priestor by taktiež podporilo aj zavedenie jednotného európskeho patentu, ktorý má okrem ochrany duševného vlastníctva inovátorov aj potenciál skrátiť zdĺhavé a nákladné byrokratické procesy a vyhnúť sa opakovaným žiadostiam od jedného subjektu vo všetkých členských štátoch.
<SPEAKER ID="674" NAME="Claudiu Ciprian Tănăsescu" AFFILIATION="S&amp;D">
(RO) Splnenie cieľa stratégie Európa 2020 v podobe zvýšenia investícií na výskum a vývoj až do výšky 3 % HDP by mohlo vytvoriť 3,7 milióna pracovných miest a zvýšiť ročný HDP až do výšky 795 miliárd EUR do roku 2025.
<P>
Aby sme to však dosiahli, potrebujeme 1 milión ďalších výskumných pracovníkov v období, keď mnohých z nich v súčasnosti lákajú mimoeurópske krajiny, ktoré majú mechanizmy na odstránenie nedostatkov, ktoré bránia realizácii myšlienok na trhu. Fragmentácia výskumných systémov a trhov, nedostatočné využívanie verejného obstarávania na stimulovanie inovácií, nestálosť financovania a pomalý proces normalizácie sú problémy, s ktorými sa krajiny Európskej únie stále stretávajú. Dúfame však, že ak chceme, aby bol program Únia inovácií jedným z úspechov stratégie Európa 2020, k riešeniu uvedených otázok sa bude pristupovať s vážnosťou. Len tak budeme môcť dosiahnuť udržateľný rast v Európe a odolávať neustále rastúcemu tlaku globalizácie.
<SPEAKER ID="675" NAME="Elena Băsescu" AFFILIATION="PPE">
(RO) Iniciatíva Únia inovácií podporuje strategickú európsku politiku zameranú na podniky. Osobitná pozornosť sa musí venovať cieľom stanoveným v stratégii Európa 2020. Inovácie sa musia riadiť verejným záujmom, zvyšovaním kvality života a podporou sociálneho blahobytu. To znamená, že globalizácia a výskum sú hlavné faktory vonkajšej konkurencieschopnosti a hospodárskeho rastu. Medzi ďalšie faktory patria záväzok zo strany MSP a zapojenie európskych občanov.
<P>
Komisia by sa mala zamerať na technológie, ktoré sú základom inteligentnejších a udržateľných systémov. Všetky stratégie spojené s prispôsobením sa EÚ podmienkam po kríze musia byť zamerané na tvorbu udržateľných pracovných miest. V tejto súvislosti musia členské štáty presadzovať stabilné hospodárske modely založené na tvorivosti.
<SPEAKER ID="676" NAME="Vasilica Viorica Dăncilă" AFFILIATION="S&amp;D">
(RO) V Európe bez hraníc a s prebiehajúcim procesom globalizácie inovácie môžu a musia zohrávať dôležitú úlohu pri zvyšovaní sociálnej súdržnosti, a to zlepšovaním kvality poskytovaných služieb bez ohľadu na odvetvie, v ktorom vznikli.
<P>
Kvalitnejšie služby si však vyžadujú aj kvalitnejšiu odbornú prípravu. Preto sa domnievam, že je prínosné začať osobitné programy odbornej prípravy, ktoré sú zamerané na inovácie a podporujú tvorivosť. Ide o aspekty, ktoré je možné rozvíjať, vyučovať a zlepšovať v rôznych fázach odbornej prípravy. Európska komisia musí povzbudiť a podporiť členské štáty, aby v rámci zložiek národných vzdelávacích systémov zahrnuli vo väčšej miere prvky, akými sú napríklad inovácie a tvorivosť. Musí tiež podporiť zlepšenia v spolupráci medzi vzdelávacími systémami a svetom podnikania vypracovaním nových osnov a doktorandských programov, a to aj na cezhraničnej úrovni.
<SPEAKER ID="677" NAME="Pat the Cope Gallagher" AFFILIATION="ALDE">
(GA) Ďakujem za príležitosť vyjadriť sa k tejto téme.
<P>
Je našou povinnosťou vyslať správu o príležitostiach dostupných v 7. rámcovom programe (7. RP) pre výskum a vývoj vzdelávacím inštitúciám tretieho stupňa, výskumným organizáciám a, samozrejme, aj spoločnostiam v súkromnom sektore. Výhody, ktoré môžu v rámci najväčšieho výskumného programu financovaného z verejných zdrojov na svete vyplývať pre malé a stredné podniky, musíme neustále zdôrazňovať.
<P>
Podpora výskumu a inovácií je nevyhnutná pre okrajové regióny v Únii, ak si majú zachovať konkurencieschopnosť v čoraz globalizovanejšom svete. Z hľadiska Írska pomáha 7. RP rozvíjať výskum, ktorý následne vedie k tvorbe pracovných miest a poskytovaniu nových výrobkov a služieb našim ľuďom. Írske organizácie už vyčerpali 270 miliónov EUR v odvetviach poľnohospodárstva, potravinárskeho priemyslu, rybného hospodárstva, zdravia, energie, dopravy a IKT.
<P>
Na záver chcem uviesť, že tento prístup je mimoriadne dôležitý najmä v tomto zložitom hospodárskom období v Írsku aj v celej Únii.
<SPEAKER ID="679" NAME="Ilda Figueiredo" AFFILIATION="GUE/NGL">
(PT) V období podobnej závažnej hospodárskej a sociálnej krízy ako je tá, ktorá prebieha v niekoľkých členských štátoch Európskej únie, je rozprava o inováciách vo všetkých oblastiach poznania a vo všetkých hospodárskych a sociálnych oblastiach vítaná. Je však potrebné, aby sa tieto inovácie riadili kritériami ochrany verejného záujmu, zlepšovania kvality života ľudí, presadzovania sociálneho blaha, ochrany životného prostredia a prírodnej rovnováhy.
<P>
V tejto súvislosti sa nesmie zabúdať na nezamestnanosť, ktorá už zasiahla takmer štvrtinu mladých ľudí. Mnohí z nich ukončili vysoké školy. Nesmie sa zabúdať na to, že pracovné miesta sú čoraz neistejšie, a to najmä v prípade žien a mladých ľudí, a tiež na nárast chudoby a sociálneho vylúčenia.
<P>
Nastal preto čas prejsť od slov k činom a požadovať potrebný rozpočet a zavedenie politík, v ktorých sa uznáva skutočná hodnota ľudí, ich tvorivosť, inovačná schopnosť a rešpektuje sa dôstojnosť pracovníkov.
<SPEAKER ID="680" NAME="Seán Kelly" AFFILIATION="PPE">
Posledný prieskum spoločnosti General Electric (GE) ukazuje, že 85 % veľmi dôležitých ľudí je presvedčených, že inovácie sú cestou k prosperite Európskej únie v budúcnosti. Tvrdenia a ich realizácia sú dve rozdielne veci. Toto je úloha, ktorú máme pred sebou.
<P>
Mal som tú česť vypracovať návrh stanoviska Výboru pre kultúru a vzdelávanie v súvislosti s iniciatívou Únia inovácií. Upozornil som na niekoľko bodov. Jedným z nich bola potreba vyhnúť sa zdvojovaniu. Vyvolala ju odpoveď pani komisárky počas jej vypočutia. Zdôraznila, že 40 rôznych inštitútov skúma jeden konkrétny kmeň salmonely. Tento postup predstavuje jasný príklad nedostatočného spoločného postupu a znamená tiež plytvanie peniazmi. Musíme tiež dosiahnuť produktívnu spoluprácu medzi rôznymi zúčastnenými stranami. S veľmi výstižným príkladom tohto postupu som sa stretol na univerzite v meste Santiago de Compostela, ktorá sledovala výskum až do založenia novej spoločnosti. Po tretie, musíme vytvoriť európsky patent.
<SPEAKER ID="681" NAME="Máire Geoghegan-Quinn">
členka Komisie. - Chcela by som poďakovať všetkým poslancom, ktorí sa zúčastnili na rozprave. Myslím si, že všetci prítomní súhlasia s tým, že musíme zlepšiť podmienky pre inovácie.
<P>
Väčšina rečníkov spomínala otázku pracovných miest. Iniciatíva Únia inovácií sa týka práve tejto otázky. Ide o realizáciu najzákladnejšieho výskumu, ktorý v Európskej únii tak úspešne uskutočňujeme, a jeho celkové premietanie do trhu s cieľom poskytnúť pracovné miesta u nás, aby sa neposkytovali v zahraničí.
<P>
Niekoľko rečníkov spomínalo úlohu regiónov. Je naozaj dôležitá a my musíme dosiahnuť súčinnosť medzi financovaním výskumu a inovácií na jednej strane a štrukturálnymi fondmi na strane druhej. Pani Merkiesová v skutočnosti vo svojej správe na tento bod upozorňuje. Všetky regióny v Európe by mali využívať svoje silné stránky. O niekoľko týždňov sa zúčastním na konferencii v rámci Týždňa inovačných regiónov v Európe v maďarskom Debrecíne, kde sa stretnú všetky regióny s cieľom diskutovať o koncepcii inteligentnej špecializácie.
<P>
Niektoré menej rozvinuté regióny môžu zjavne získať z vytvárania sietí a know-how, ktoré je podporené výskumnými a inovačnými programami, a zároveň, samozrejme, využívať štrukturálne fondy na vytvorenie zariadení výskumnej infraštruktúry, ktoré vyžadujú.
<P>
Pán van Nistelrooij spomínal otázku konferencie o inováciách. Chcela by som uviesť, že v tejto otázke sme dosiahli výrazný pokrok. V rámci prípravy sme pozvali pána Reula, predsedu Výboru pre priemysel, výskum a energetiku, aby sme diskutovali o zastúpení výboru ako dôležitej súčasti konferencie o inováciách. Samozrejme sme tiež pozvali aj zástupcov vlád členských štátov, vedúcich predstaviteľov podnikov, zúčastnené strany zo všetkých odvetví, politických činiteľov a podobne.
<P>
Domnievame sa, že tento postup je veľmi dôležitý, pretože v súvislosti s inováciami považujem za nevyhnutné okrem iného aj to, že by sme mali mať "živý dokument". Inými slovami, aby sme mali príležitosť na pravidelnom základe, a to v Parlamente, na medzinárodnej úrovni v rámci konferencie o inováciách a tiež na úrovni vedúcich predstaviteľov štátov a vlád, monitorovať pokrok a trvať na jeho zrýchlení v prípade jeho pomalého tempa. Pre úspech tejto iniciatívy je veľmi dôležité, aby sme vytvorili taký druh pracovných miest, aký chceme, a aby v konečnom dôsledku poskytovali to, čo očakávame.
<SPEAKER ID="682" NAME="Judith A. Merkies">
spravodajkyňa. - Chcela by som poďakovať kolegom a občanom - novátorom za všetky ich cenné príspevky. Bol to veľmi inkluzívny proces. V týchto otázkach sme jednotní: chceme podporiť hospodársky rast a pokročiť smerom k inému, udržateľnému sociálnemu modelu. Chceme podnietiť MSP a začínajúce podniky, aktualizovať svoje zručnosti v rámci celoživotného vzdelávania a chceme dosiahnuť sociálne inovácie. Naším ďalším cieľom je dosiahnuť, aby sa finančné prostriedky skutočne vynakladali na výskum a vývoj a nezostávali nevyužité.
<P>
Súhlasíme s tým, že výskum neznamená inovácie. Inovácie predstavujú samostatnú oblasť, aj keď môžu vyplývať z výskumu. Obidve oblasti sú mimoriadne dôležité, ale inovácie si vyžadujú väčšie úsilie. Aby sme objasnili otázku financovania z poľnohospodárskych alebo štrukturálnych fondov musíme uviesť, že naším zámerom nie je prenos finančných prostriedkov zo spoločnej poľnohospodárskej politiky (SPP) alebo zo štrukturálnych fondov na financovanie inovácií, ale to, aby sme venovali pozornosť horizontálnemu aspektu inovácií. Inovácie potrebujeme aj v oblasti poľnohospodárstva a regionálnej politiky. Potrebujeme ich všade.
<P>
Takže aký postup zvolíme teraz? Neuzavrime svoju snahu touto jednou správou. Nemôžeme zostať v tejto fáze. Pokračujme v práci na tejto otázke spolu s členskými štátmi. Naozaj sa pokúsme o zmenu myslenia. Vynaložme peniaze, zmeňme však politiku. Zmeňme svoj hospodársky model, pokročme smerom k udržateľnému modelu a vytvorme pracovné miesta.
<P>
V správe sa uvádza, že inovácie nie sú iba produktom, procesom alebo službou, ale aj hnutím. Staňme sa dnes novátormi. Vytvorme hnutie, hnutie za inovácie.
<SPEAKER ID="683" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="686" NAME="Edit Herczog" LANGUAGE="HU">
Inovácie znamenajú úspešné zavedenie myšlienok do praxe. Nesmieme pripustiť, aby iniciatíva Únia inovácií zostala iba vzrušujúcou predstavou a politickým cieľom. Vo Výbore pre rozpočet sa snažíme o dôrazné zapracovanie hlavnej iniciatívy stratégie Európa 2020 v rámci stratégie Európskej únie prostredníctvom nezávislého finančného rámca. Iniciatíva Únia inovácií môže zohrávať úlohu pri transformácii hospodárstva Európy postihnutého krízou, ktorá sa bude riadiť udržateľnou tvorbou pracovných miest. Ak sa v oblasti výskumu a vývoja môžu do roku 2020 naozaj vyčleniť 3 % HDP EÚ, vznikne 3,7 milióna nových pracovných miest. Tým by sa ročný HDP zvýšil do roku 2025 približne o 800 miliónov EUR.
<P>
To, že výskum a inovácie predstavujú kľúč a zároveň jediný účinný nástroj hospodárskej obnovy Európskej únie, musíme vnímať ako fakt. Z tohto dôvodu musíme jednomyseľne podporiť členské štáty, aby vyčlenili 1 % svojho hrubého domáceho produktu na výskum a technologický rozvoj. Ochota podstúpiť riziko je nevyhnutnou podmienkou úspešných inovácií. Neznamená to však, že súčasné investície členských štátov sú rizikové. Výnos je zaručený.
<P>
Aby sme udržali konkurencieschopnosť Európy, musíme zmeniť prístup. Jeho hlavnými hybnými silami sú zvýšenie inovačného potenciálu a podpora toho, aby sa väčší počet obyvateľov Európy stal podnikateľmi. Z uvedeného dôvodu sme revidovali iniciatívu "Small Business Act" a zosúladili ju s Aktom o jednotnom trhu. Týmto postupom je možné preukázať aj súčinnosť s iniciatívou Únia inovácií. Naše opatrenia musíme harmonizovať, pretože týmto spôsobom sa tiež mnohonásobne zvyšuje účinnosť.
<SPEAKER ID="684" NAME="Jarosław Kalinowski" LANGUAGE="PL">
Inovácie, konkurencieschopnosť, udržateľný rozvoj, tvorivosť, účinnosť sú všetko pekné slová, ktoré veľmi dobre vyhovujú súčasnému politickému a hospodárskemu smerovaniu a vývoju na trhu práce. Sú však za týmito slovami konkrétne opatrenia alebo skutočné projekty? Používanie týchto slov určite vyvoláva u poslucháčov pozitívne reakcie, pomáha presadzovať ideály, ktoré predstavujú, a získavať pre ne podporu. Nezabúdajme však, že uvedené slogany musia byť podložené praktickými opatreniami a že sa musia prijať náležité legislatívne rozhodnutia a zaviesť právne predpisy, ktoré prispejú k dosiahnutiu spomínaných cieľov, konkrétne cieľov stratégie Európa 2020. Európa a Európania majú obrovský potenciál. Našou úlohou je zaviesť primerané podmienky na jeho úplné využitie.
<SPEAKER ID="685" NAME="Joanna Senyszyn" LANGUAGE="PL">
Ako členka Výboru pre kultúru a vzdelávanie podporujem iniciatívu Únia inovácií. Chcela by som zdôrazniť úlohu, ktorú v rámci tejto iniciatívy zohráva vzdelávanie, odborná príprava a sociálny výskum (v boji proti chudobe a sociálnemu vylúčeniu). Je dôležité zjednodušiť administratívne postupy pri predkladaní žiadostí o účasť na programoch EÚ v oblasti vedeckého výskumu a inovácií tak, aby sa na nich mohol zúčastniť väčší počet podnikov a vedeckých inštitúcií. Zjednodušené postupy tiež zabezpečia účinnejšie a efektívnejšie využívanie verejných finančných prostriedkov a zníženie administratívnej záťaže.
<P>
Politika v oblasti inovácií by mala byť v súlade s politikou v oblasti odbornej prípravy a trhu práce. Cieľom nových výrobkov a služieb je pomôcť zvýšiť úrovne zamestnanosti a podporovať prognózy budúcich trendov a kvalifikácií potrebných na trhu práce. Vzhľadom na to, že ženy predstavujú iba 30 % európskych výskumných pracovníkov a iba 13 % riaditeľov európskych výskumných inštitúcií, by som rada upozornila na potrebu toho, aby iniciatíva Únia inovácií zohľadnila budúce usmernenia v súvislosti s vyváženejším zastúpením žien a mužov vo vedeckých odboroch. Chcela by som tiež vyzvať na účinné uplatňovanie takýchto usmernení zo strany členských štátov.
