<CHAPTER ID="004">
Spoločné normy a postupy pri návrate štátnych príslušníkov tretích krajín, ktorí majú nelegálny pobyt (rozprava) 
<SPEAKER ID="011" NAME="Predsedajúci">
Ďalším bodom programu je správa pána Webera, v mene Výboru pre občianske slobody, spravodlivosť a vnútorné veci, o návrhu smernice Európskeho parlamentu a Rady o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt - C6-0266/2005 -.
<SPEAKER ID="012" NAME="Dragutin Mate">
úradujúci predseda Rady. - (SL) Som veľmi rád, že dnes budeme hovoriť o smernici o spoločných normách a postupoch v členských krajinách pri návrate štátnych príslušníkov tretích krajín, ktorí majú nelegálny pobyt. Táto smernica je prakticky prvým dokumentom, ktorý sa nám, Parlamentu a Rade, podarilo vytvoriť spoločne v oblasti migrácie. Predtým sme so spoločnou tvorbou textu v tejto oblasti nemali skúsenosti, no musím povedať, že Rada ako aj Parlament, najmä pán Weber, vyvinuli veľké úsilie, aby sme sa dopracovali do bodu, v ktorom sa momentálne nachádzame.
<P>
Koordinovanie stanovísk v rámci Rady bolo skutočne časovo náročné. Trvalo nám to viac než dva toky, kým sa nám podarilo skoordinovať určité základné zásady, na základe ktorých sme mohli začať viesť politický trialóg. Politický trialóg sme otvorili takmer na konci minulého roka a pokračujeme v ňom aj tento rok. Prístup, ktorý sme zvolili, podporoval aj pán spravodajca Weber, za čo mu ďakujem. Spomínaný prístup bol založený na tom, že najprv sme získali väčšinový názor od členských štátov, snažili sme sa zosúladiť jednotlivé texty, a až potom sme sa usilovali dosiahnuť kvalifikovanú väčšinu v Rade, ktorá by podporila zosúladené texty.
<P>
Niektoré body boli mimoriadne zložité, alebo lepšie povedané bolo náročné zabezpečiť ich. Jednou z mimoriadne dôležitých oblastí, pre Parlament, a samozrejme aj pre Radu, je dĺžka doby, počas ktorej možno zadržať osobu, ktorá sa na území Európskej únie nachádza nelegálne, alebo obmedziť jej pohyb. Musíme si to povedať veľmi jasne, len v desiatich krajinách je táto doba kratšia ako šesť mesiacov. Len v desiatich krajinách z 27 členských štátov je táto doba kratšia ako šesť mesiacov. Všetky ostatné krajiny si budú musieť prispôsobiť svoje právne predpisy na obdobie šiestich mesiacov, ktoré navrhujeme v tejto smernici. Takýto postup predstavuje obrovský pokrok z hľadiska našich možností a tiež čo sa týka oblasti obmedzenia pohybu.
<P>
Musím tiež povedať, že takýto postup si vyžaduje výnimočný pokrok a proces štandardizácie, na základe ktorého budú musieť fungovať všetky krajiny. Až doteraz každá krajina fungovala podľa svojich vlastných právnych predpisov. Samozrejme, veľmi pevne dúfam, že dnes na tomto mieste, v Parlamente, sa nám podarí dosiahnuť primeraný konsenzus, že dokončíme prvé čítanie, a že budeme hlasovať v prvom čítaní.
<P>
Z praktického hľadiska najťažšou vecou zo všetkých našich úloh bola otázka poskytnutia právnej pomoci. Hoci to bolo veľmi ťažké, Rada počas rokovaní až do posledného dňa zohľadňovala a preberala argumenty a názory Parlamentu. Posledné rokovania o tejto otázke sa skončili prakticky ráno pred radou ministrov. Na rade ministrov sa nám podarilo presvedčiť ministrov, aby prijali pravidlá požadované Parlamentom, hoci to bude znamenať výrazný nárast práce a finančných investícií poskytnutých jednotlivými členskými štátmi. Ide o to, aby sme si uvedomili, že situácia v oblasti nelegálnej migrácie je veľmi rozdielna, od regiónu Stredozemia, kde musia krajiny každodenne čeliť vážnym problémom, a to najmä v lete, až po určité krajiny, ktoré ležia ďaleko od migračných tokov, a ktoré samozrejme môžu na migráciu reagovať úplne odlišne.
<P>
Musím povedať, že ma prirodzene teší, že sa nám podarilo nájsť kompromisy, ktoré pomôžu zlepšiť situáciu migrantov. Teší ma, že sme sa zamerali na najzraniteľnejšie skupiny migrantov, rodiny a deti, a že im poskytujeme výrazne väčšie práva ako sú tie, ktoré im momentálne poskytujú právne predpisy mnohých jednotlivých členských štátov. Práve túto skutočnosť považujem za mimoriadne významný pokrok a mimoriadne významný výsledok, ktorý sa podaril dosiahnuť vyjednávačom z Parlamentu počas rokovaní o týchto otázkach.
<P>
Samozrejme, musím však povedať aj niekoľko ďalších vecí. Musím povedať, že kompromis, ktorý sa nám v Rade podarilo dosiahnuť, sa rodil veľmi ťažko. Rokovania, na ktorých som sa, spolu s ostatnými ministrami, osobne zúčastňoval až do posledného dňa, boli veľmi náročné a obtiažne. V Rade teraz existuje jednoznačný, pevný postoj, že tento text je pre Radu prijateľný. Akékoľvek prehodnotenie alebo zmena a doplnenie tohto textu by znamenalo nesúhlas Rady, čo by samozrejme znamenalo, že predmetná smernica nebude prijatá v prvom čítaní.
<P>
Aké by boli potom následky? Nemali by sme spoločné normy, nepodarilo by sa nám zlepšiť situáciu, ktorú chceme zlepšiť, a proces prijatia tejto smernice by sa výrazne spomalil a predĺžil. Ak by sme sa na to pozerali optimisticky, mohli by sme povedať, že v priebehu minimálne nasledujúcich troch rokov sa nám nepodarí skoordinovať smernicu o spoločných normách a postupoch v členských krajinách pri návrate štátnych príslušníkov tretích krajín, ktorí majú nelegálny pobyt. Vzhľadom na to tiež výrazne sťažíme situáciu pre všetkých tých, ktorým by sme ju mohli významne uľahčiť.
<P>
To by však nebol jediný následok neprijatia tejto smernice. Ďalším následkom by tiež bolo, že neprijatie smernice by malo dosah na ostatné smernice prijímané v rámci spolurozhodovacieho postupu, pre ktoré by spôsob rokovaní použitý pri tomto postupe mohol byť dobrým príkladom a mohol by výrazne prispieť k zlepšeniu práce najmä na smerniciach o zelenej karte a o niektorých iných právach zamestnancov prichádzajúcich do Európskej únie. Myslím si, že cesta, ktorú sme si vytýčili, je správna, a že týmto spôsobom budeme môcť fungovať.
<P>
Na záver by som sa chcel poďakovať za konštruktívnu a plodnú spoluprácu pánovi spravodajcovi Weberovi a všetkým tieňovým spravodajcom, ktorí sa po celý čas zúčastňovali na všetkých politických rokovaniach. Samozrejme, chcem sa poďakovať aj pánovi podpredsedovi Komisie a jeho personálu, ktorí nám mnohokrát pomohli nájsť kompromisné riešenie.
<SPEAKER ID="013" NAME="Jacques Barrot">
podpredseda Komisie. - (FR) Vážený pán predsedajúci, ja by som sa zase chcel poďakovať pánovi Dragutinovi Matemu, nášmu úradujúcemu predsedovi Rady. V prvom rade mi dovoľte povedať, že táto dokumentácia je pravým dôkazom toho, že postup spolurozhodovania funguje, a to dokonca aj pri zložitej a náročnej dokumentácii.
<P>
Európska komisia odporúča zaujať k migrácii integrovaný prístup. Ak chceme uplatňovať tento súdržný prístup, je potrebné konsolidovať kanály legálneho prisťahovalectva, zabezpečiť miestnu integráciu prisťahovalcov a vytvoriť účinný a štedrý azylový systém. Samozrejme, ak prijmeme túto reguláciu podmienok vzťahujúcich sa na vstup štátnych príslušníkov tretích krajín do Európskej únie, musíme tiež vytvoriť pravidlá vzťahujúce sa osoby, ktoré tieto podmienky (už) nespĺňajú.
<P>
Ak by sme spomínané pravidlá nevytvorili, naša migračná politika by stratila legitímnosť. Musíme si priznať, že existuje riziko, že sa v tejto oblasti dostaneme do bludného kruhu. Ak by sme s nelegálnym prisťahovalectvom nič nerobili, sťažili by sme životy ľudí, ktorým hrozí zneužívanie zo strany bezohľadných zamestnávateľov, a sťažili by sme aj proces integrácie legálnych prisťahovalcov. Preto som presvedčený o tom, že musíme prelomiť tento bludný kruh prostredníctvom rovnováhy, o ktorej hovoril pán Mate.
<P>
Smernica do práva Spoločenstva zavádza príslušné ustanovenia Európskeho dohovoru o ľudských právach. Prijatie tejto smernice nám umožní uplatňovať kontrolné mechanizmy Spoločenstva zamerané na monitorovanie dodržiavania acquis. Či už sa za prioritnú otázku považuje dobrovoľný návrat, práva osôb s nelegálnym pobytom, ktorým hrozí návrat, zachovanie týchto podmienok, ochrana najlepších záujmov detí, úcta k rodinnému životu v rámci návratu, alebo otázka dodržiavania zásady zákazu vrátenia (tzv. non-refoulement), predmetná smernica znižuje počet nejasne vymedzených oblastí a umožňuje účinnejšie bojovať proti zneužívaniu detí, ktorému sú vystavení štátni príslušníci tretích krajín, ktorí majú na území Európskej únie nelegálny pobyt.
<P>
Smernica zaväzuje členské štáty k povinnosti buď vydať rozhodnutie o repatriácii, alebo poskytnúť štátnemu príslušníkovi tretej krajiny právo na pobyt. Tento prístup umožňuje zlepšiť právnu istotu pre všetky zúčastnené strany. Smernica má preto aj tú výhodu, že Komisii poskytuje možnosť monitorovať jej uplatňovanie. Môžem vás ubezpečiť, že Komisia i ja, ako osoba zodpovedná za túto dokumentáciu, zaistíme, aby predmetná smernica bola v súlade so všetkými základnými zásadami týkajúcimi sa dodržiavania práv migrantov. Predovšetkým zhodnotíme dosah určitých ustanovení o zadržaní, zákaze opätovného vstupu a o právnej pomoci.
<P>
Ako už povedal pán Mate, smernica donúti všetky členské štáty, aby venovali osobitnú pozornosť právam detí. Uplatňovanie týchto pravidiel by malo byť v súlade s Európskym dohovorom o ľudských právach a s Dohovorom OSN o právach dieťaťa. Komisia bude túto oblasť obzvlášť monitorovať, aby zaistila primerané zohľadňovanie osobitnej situácie týchto najzraniteľnejších osôb.
<P>
Vážený pán predsedajúci, dámy a páni, dovoľte mi, aby som sa osobitne poďakoval pánovi Weberovi, tieňovým spravodajcom a Výboru pre občianske slobody, spravodlivosť a vnútorné veci za mimoriadne dôležitú prácu, ktorú vykonali s cieľom vytvoriť smernicu, o ktorej som presvedčený, že zabezpečí účinnú kontrolu, pričom zároveň venuje veľmi veľkú pozornosť ľudským právam.
<P>
Ambíciou Komisie je zaviesť tento súdržný európsky rámec pre politiku v oblasti návratu štátnych príslušníkov tretích krajín, ktorý bude jednak účinný, jednak bude dodržiavať práva, a jednak bude pod demokratickou kontrolou.
<P>
Dovoľte mi, aby som sa na záver odvolal na tri vyhlásenia, ktoré tvoria kompromis, ktorý bol dohodnutý so spoločne pracujúcimi zákonodarnými orgánmi tak, ako je to uvedené v prílohe ku kompromisnému pozmeňujúcemu a doplňujúcemu návrhu vášho spravodajcu, pána Webera.
<SPEAKER ID="014" NAME="Manfred Weber" LANGUAGE="DE">
Vážený pán predsedajúci, vážený pán úradujúci predseda Rady, vážený pán podpredseda, o tejto smernici o návrate štátnych príslušníkov tretích krajín, ktorí majú nelegálny pobyt, diskutujeme už dva a pol roka. Než sa pustím do praktických záležitostí, dovoľte mi vyjadriť moju vďačnosť. Táto téma je zložitá a veľmi emocionálna, mnohým ľudom v Európe na nej veľmi záleží. Pri tvorbe tejto smernice sa využil nový postup, spolurozhodovací postup. Teda, ďakujem vám. V rámci Výboru pre občianske slobody, spravodlivosť a vnútorné veci podporovala veľká väčšina naše odporúčania vytvoriť pevný, uskutočniteľný návrh. Ako Parlament sme schopní dospieť ku konsenzu. Ďakujem za férovú spoluprácu. Ďakujem aj slovinskému predsedníctvu a Rade, pretože za celé dvaapolročné obdobie bolo slovinské predsedníctvo jediným predsedníctvom, ktoré dalo túto diskusiu skutočne do pohybu.
<P>
A teraz k veci. Nehovoríme o azyle, ako to ľudia často tvrdia. Smernica o azyle je úplne inou legislatívnou otázkou. Hovoríme o ľuďoch, ktorí sú momentálne v Európe nelegálne, o miliónoch ľudí, ktorí majú v Európe nelegálny pobyt, a ktorých nelegálny štatút chceme zmeniť. Otroctvo, ktoré v tejto oblasti v súčasnosti existuje, musíme v Európskej únii vykoreniť. Možno to dosiahnuť právnymi predpismi, vydaním povolenia na legálny pobyt, no možno to tiež dosiahnuť vrátením danej osoby do jej vlasti.
<P>
Dnes by som chcel osloviť tých poslancov tohto Parlamentu, ktorí sú ešte stále skeptickí, a ktorí majú pochybnosti. Odzneli obvinenia v súvislosti s dĺžkou doby zadržania čakajúc na vyhostenie: šesť mesiacov, pričom táto doba môže byť ďalej predĺžená o ďalších 12 mesiacov. V niektorých krajinách je to vraj 30 alebo 40 dní. Rada ministrov sa zaviazala nezneužiť predmetnú smernicu na zhoršenie podmienok, t.j. vysoká úroveň daných ustanovení by sa mala zachovať. Ako je možné, že nevidíte, že v Európskej únii máme deväť členských štátov, v ktorých momentálne nie je doba zadržania nijako obmedzená? Prostredníctvom tejto smernice sa snažíme zlepšiť situáciu v týchto členských štátoch.
<P>
Ako je možné, že nevidíte, že sme vypracovali jednu celú časť, jeden celý článok špeciálne pre deti a rodiny, aby sme stanovili minimálne požiadavky? Malo by to poslúžiť najmä deťom bez sprievodu, ktoré obzvlášť potrebujú našu pomoc. V tejto oblasti sme stanovili minimálne požiadavky. Prečo nevidíte, že požadujeme zaručiť prístup k zdravotnej starostlivosti a k vzdelaniu pre deti? Prečo nevidíte kľúčové ustanovenie vyjadrené dĺžkou doby zadržania čakajúc na vyhostenie, v ktorom požadujeme, aby bola táto doba čo možno najkratšia? Okrem toho požadujeme, aby mohla byť osoba zadržaná len v prípade, že jej návrat je legálne možný. To znamená, že taktika zameraná na vysilenie úradov, ktorá sa v súčasnosti používa, bude v budúcnosti v Európskej únii zakázaná.
<P>
Prečo nevidíte, že poskytujeme právnu pomoc, že mimovládnym organizáciám umožňujeme prístup, a že existuje právo na podanie námietky? Táto smernica predstavuje veľký krok vpred. Obmedzili sme počet krajín, do ktorých môžu byť štátni príslušníci tretích krajín vyhostení. Európsky parlament presadil zásadu dobrovoľného odchodu tak, aby sa to, čo momentálne neexistuje vo všetkých členských štátoch, stalo v budúcnosti zásadou. V novinách som čítal, že Rada Európy sa o tomto materiále vyjadrila kriticky. Všetky usmernenia Rady Európy týkajúce sa návratu štátnych príslušníkov tretích krajín sme zapracovali do tejto smernice, a preto v budúcnosti nadobudnú právnu silu zákona. Prečo teda Rada Európy kritizuje svoje vlastné usmernenia? Touto smernicou sa nám podarí dosiahnuť veľký pokrok, čo sa vzťahuje aj na ustanovenia o päťročnom zákaze opätovného vstupu. Ak dovolíte, obzrime sa do minulosti. Požiadavku zaviesť päťročný zákaz opätovného vstupu navrhla Komisia. Nám sa podarilo dosiahnuť vymazanie tejto požiadavky. Nám, Európskemu parlamentu, sa podarilo zabezpečiť, že teraz máme k dispozícii lepšie právne normy.
<P>
Dnes tu znova odznejú mnohé kritické vyjadrenia. Mnoho poslancov vystúpi s prejavmi o tom, aké strašné sú záchytné strediská pre prisťahovalcov, aká príšerná je situácia v týchto strediskách, aké je zo strany Európskej únie neľudské v súčasnosti rozhodovať o návrate. Diskutujeme o tom už dva a pol roka, ďakujem vám za túto výmenu názorov, no dnes to poviem rovno: ak budete hlasovať proti tejto smernici, ak budete hlasovať proti tomuto výsledku trialógu, znemožníte, aby Európska únia dosiahla pokrok v otázke zlepšenia štandardov týchto ľudských práv. Preto vás chcem poprosiť, aby sme dokázali, že sme schopní konať. Najmä vzhľadom na skutočnosť, že občania Írska odmietli ďalšie rozširovanie Európy, nám tento materiál poskytuje možnosť v tejto aktuálnej oblasti po prvýkrát dokázať, vďaka spolurozhodovaciemu postupu, že sme schopní konať, a že chceme silnú humánnu Európu.
<P>
(potlesk)
<SPEAKER ID="015" NAME="Agustín Díaz de Mera García Consuegra" LANGUAGE="ES">
Vážený pán predsedajúci, na úvod mi dovoľte úprimne poblahoželať nášmu kolegovi, pánovi Weberovi.
<P>
Tento návrh smernice predstavuje silný a rozhodný krok smerom k spoločnej prisťahovaleckej politike, ktorú v Európskej únii potrebujeme. Smernica je hlavným právnym nástrojom na zabezpečenie základných práv prisťahovalcov a nevyhnutnou podmienkou na dosiahnutie pokroku v otázke regulácie legálneho prisťahovalectva. Návrh ustanovuje ako uprednostňovaný prioritný cieľ dobrovoľný návrat prisťahovalcov, ktorí majú v členských štátoch nelegálny pobyt, pričom im budú poskytnuté potrebné zdroje, aby sa do svojej vlasti vrátili primeraným spôsobom, ktorý pre nich nebude znamenať žiadne dodatočné náklady.
<P>
Alternatívne riešenie v podobe núteného návratu sa považuje za poslednú možnosť, pričom sa vždy dbá na prísne dodržiavanie ľudských práv. Právna a jazyková pomoc pre prisťahovalcov a možnosť odvolať sa proti rozhodnutiu o návrate na súdny alebo administratívny orgán zriadený na tento účel sú príkladmi toho, ako sa táto smernica usilovala presunúť nútený návrat na vedľajšiu koľaj v prospech dobrovoľného návratu.
<P>
Stanovenie maximálnej dĺžky doby zadržania tvorí podstatný prvok tejto smernice. Ťažko pochopiť, ako je možné, že v súčasnej dobe existujú v Európskej únii miesta, kde dĺžka doby zadržania prisťahovalcov nie je nijako obmedzená, no členské štáty nesmú využiť túto smernicu na posilnenie svojich právnych predpisov v oblasti prisťahovalectva, najmä čo sa týka doby zadržania.
<P>
Okrem toho, v smernici sa uvádza jasné rozlíšenie medzi návratom a azylom. Pri opatreniach obmedzujúcich osobnú slobodu sú stanovené jasné právne záruky. Nový článok 15a stanovuje podrobnejšie a lepšie podmienky pre deti a ich rodiny. Napokon, smernica ponúka možnosť, aby táto oblasť spadala do právomoci Súdneho dvora.
<P>
Vážený pán predsedajúci, vzhľadom na všetky uvedené dôvody a opätovne vyjadriac uznanie úsiliu pána spravodajcu, Rady a Komisie žiadam o podporu smernice o spoločných normách a postupoch v členských krajinách pri návrate štátnych príslušníkov tretích krajín, ktorí majú nelegálny pobyt.
<SPEAKER ID="016" NAME="Martine Roure">
v mene skupiny PSE. - (FR) Vážený pán predsedajúci, dnes diskutujeme o jednom aspekte zavedenia európskej prisťahovaleckej politiky. Chceli by sme poznamenať jedno: nachádzame sa v situácii, keď budujeme Európu, ktorá je uzavretá do seba, a to napriek tomu, že ak chceme bojovať proti nelegálnemu prisťahovalectvu, mali by sme vytvárať nástroje, ktoré migrantom umožnia, aby na naše územie prichádzali legálne.
<P>
Moja skupina neprijíma kompromis, ktorý predsedníctvo a pán spravodajca tak prácne dosiahli, nie preto, že sme proti európskej politike v oblasti návratu štátnych príslušníkov tretích krajín, ktorí majú na území EÚ nelegálny pobyt, ale preto, že si myslíme, že výsledok je veľmi neprimeraný z hľadiska ochrany základných práv. V skutočnosti sme vždy vyhlasovali, že sme za smernicu o spoločných normách a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, pretože sme počas našich návštev v záchytných táboroch boli svedkami príliš veľkého množstva desivých výjavov. Nechceme však prijať túto smernicu za každú cenu. Počula som, že táto smernica má ľuďom umožniť vyjsť z podzemia na svetlo sveta. Ide o hlboké nedorozumenie, pretože táto smernica len ustanovuje pravidlá organizovania návratov a v žiadnom prípade neposkytuje právo na pobyt.
<P>
Spravodajca má pocit, že tento kompromis je vyvážený, pretože priznáva viacero práv. Tieto práva uvedené v texte, napríklad právo na prístup k vzdelaniu pre deti a na prístup k právnej pomoci, však nie sú záväzné.
<P>
Okrem toho, smernica nijakým spôsobom nevylepší situáciu týkajúcu sa zadržiavania štátnych príslušníkov tretích krajín, ktorí majú na území Európskej únie nelegálny pobyt. Napríklad zdá sa, že stanovenie dĺžky doby zadržania na maximálne osemnásť mesiacov vylepší situáciu v deviatich z dvadsiatich siedmich členských štátov. Na tri z týchto deviatich krajín, konkrétne na Spojené kráľovstvo, Írsko a Dánsko, to však nebude mať žiadny vplyv, pretože sa na tejto smernici nezúčastňujú. V krajinách ako je napríklad Malta vylepší táto smernica situáciu len minimálne, pretože väčšina zadržaných osôb tam požiadala o azyl, a na tieto prípady sa predmetná smernica nevzťahuje. Zadržané osoby v Grécku sú najmä ľudia, ktorí boli zaistení pri nelegálnom prechode vonkajších hraníc. Ani na tieto osoby sa predmetná smernica nevzťahuje.
<P>
Preto Socialistická skupina v Európskom parlamente predložila niekoľko pozmeňujúcich a doplňujúcich návrhov zameraných na to, aby sa v tomto texte zohľadnil aj ľudský rozmer. V tomto prípade sa po prvýkrát využil spolurozhodovací postup Európskeho parlamentu v oblasti boja proti nelegálnemu prisťahovalectvu, a preto sme ako poslanci Európskeho parlamentu povinní obhajovať jasné právne predpisy, ktoré si jednotlivé členské štáty nemôžu vykladať rozdielne, a ani by nemali byť predmetom rozhodnutí Súdneho dvora. Preto vyzývam Európsky parlament, aby využil všetku svoju legislatívnu právomoc, aby zaručil prijatie právnych predpisov, ktoré zlepšia situáciu zadržaných. Je to naša povinnosť, povinnosť poslancov Európskeho parlamentu.
<P>
Napriek tomu však musíme rozmýšľať o širšej, filozofickejšej otázke: patrí Zem všetkým ľuďom? Mali by byť niektorí z týchto ľudí skutočne odsúdení na život v chudobe? Nemyslíte si, že práve v tom je ukrytý skutočný problém?
<SPEAKER ID="017" NAME="Jeanine Hennis-Plasschaert">
v mene skupiny ALDE. - Vážený pán predsedajúci, rokovania s Radou boli dlhé, intenzívne, zložité a náročné. Počiatočný bod týchto rokovaní bol pre väčšinu členských štátov nasledujúci: "Ako by sme sa mohli zbaviť tejto smernice, keďže nechceme žiadne európske normy o návrate štátnych príslušníkov tretích krajín, ktorí majú na území Európskej únie nelegálny pobyt?" Je zrejmé, že Rada a Parlament mali úplne inú predstavu o tom, ako by mala vyzerať dôkladná smernica o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, s dostatočnými zárukami. Parlament musel bojovať za každé jedno slovo a za každú jednu čiarku.
<P>
Každému, a najmä skupine PSE, by už teraz malo byť úplne jasné, že kompromisný balík zavádza pravidlá do oblasti, v ktorej momentálne nijaké pravidlá neexistujú. Členské štáty, v ktorých platia priaznivejšie pravidlá, by si ich mali zachovať, alebo ak chcú, môžu ich zaviesť. Pri uplatňovaní tejto smernice by na to mali dohliadnuť aj národné parlamenty. Okrem toho sme tiež presadili, že Rada vydala politické vyhlásenie, v ktorom uvádza, že táto smernica nebude, a ani nesmie byť použitá ako výhovorka na zníženie v súčasnosti existujúcich štandardov. Skúsenosti nadobudnuté pri zavádzaní ďalších desiatich smerníc o problematike migrácie a azylu poukazujú na skutočnosť, že obava, že členské štáty majú sklon využiť transpozíciu takýchto smerníc ako zámienku na sprísnenie vnútroštátnych právnych predpisov, sa ukázala ako neopodstatnená.
<P>
V súčasnosti neexistujú žiadne právne predpisy týkajúce sa návratu štátnych príslušníkov tretích krajín, ktorí majú na území Európskej únie nelegálny pobyt. Po prijatí predmetného balíka budeme mať k dispozícii kontrolné mechanizmy na úrovni Spoločenstva. Budeme môcť využiť napríklad konanie o porušení predpisov, právomoc Európskeho súdneho dvora, predkladanie správ Komisiou, či monitorovanie Európskym parlamentom.
<P>
Trojročná diskusia o tejto problematike poukazuje na skutočnosť, že v tejto oblasti už neexistuje manévrovací priestor, je jasné, že v druhom čítaní sa táto smernica už ničím nevylepší. Priznávam, je to poľutovaniahodné, no je to tak. Rada by začala predkladať zoznam s mnohými obmedzujúcimi návrhmi. Otvorili by sme Pandorinu skrinku.
<P>
Súčasná politická klíma vo väčšine členských štátov rozhodne nebude týmto opatreniam priaznivo naklonená. Ako teda môžeme zaviesť spoločné minimálne požiadavky v oblasti, v ktorej momentálne neexistujú? Ako môžeme zabezpečiť, aby sme mali k dispozícii kontrolné mechanizmy na úrovni Spoločenstva? Ako môžeme zabezpečiť, aby sa usmernenia Rady Európy stali pre všetky členské štáty právne záväznými?
<P>
V tejto fáze základná otázka znie: chceme, alebo nechceme takúto smernicu? Chceme smernicu, ktorá nie je dokonalá, ale rozhodne predstavuje prvý krok správnym smerom, alebo radšej nechceme vôbec žiadnu smernicu, lebo považujeme súčasnú situáciu za uspokojivú?
<P>
Dokonca aj teraz by mnohým členským štátom odľahlo, keby táto smernica vinou Parlamentu neprežila. Je skutočne ironické, že tí poslanci Európskeho parlamentu, ktorí sa snažia rozložiť kompromisný balík, účinne podporujú tie členské štáty, ktoré vôbec nechcú, aby existovali nejaké európske záruky v oblasti návratu štátnych príslušníkov tretích krajín, ktorí majú na území Európskej únie nelegálny pobyt!
<P>
Kompromisný balík je potrebné vnímať ako veľmi skromný, no dôležitý prvý krok. Na politiku návratu štátnych príslušníkov tretích krajín, ktorí majú na území Európskej únie nelegálny pobyt, nemožno hľadieť izolovane. Je potrebné túto politiku vnímať ako nevyhnutnú súčasť celkového balíka o migrácii, vrátane legálnej migrácie i azylovej politiky. Podľa môjho názoru je po troch rokoch diskusií a rokovaní rozhodne najvyšší čas na to, aby sme si splnili svoju povinnosť.
<P>
(potlesk)
<SPEAKER ID="018" NAME="Jean Lambert">
v mene skupiny Verts/ALE. - Vážený pán predsedajúci, na úvod by som sa chcela poďakovať pánovi spravodajcovi za poctivosť a otvorenosť, s ktorou pristupoval k jednotlivým otázkam. Chcem sa tiež poďakovať našim kolegom, vynaložili sme maximálne úsilie na to, aby sa nám podarilo nájsť spoločný prístup. Uznali sme, že v procese návratu je potrebné pristupovať k ľuďom ako k jednotlivcom, že je potrebné zvoliť správny postup a zabezpečiť jasné právne predpisy.
<P>
Z diskusií s Radou jasne vyplynulo, že v niektorých členských štátoch existujú nedostatky z hľadiska ich vlastných občanov, najmä čo sa týka právnej pomoci, ktorá je mimoriadne dôležitá, ak majú mať títo ľudia prístup k právu, a ak majú mať možnosť brániť sa proti tým, ktorí sú pri moci. Ukázalo sa aj to, kde systém nefunguje účinne pri primeranom zastupovaní práv opustených detí a mladistvých. V tejto oblasti vznikli pri diskusiách s Radou určité problémy.
<P>
Je mi ľúto, že po takých dlhých rokovaniach moja skupina nemôže podporiť prerokované znenie smernice, pretože hoci teoreticky nie sme proti takejto smernici, navrhovaná smernica rozhodne nespĺňa kritériá, ktoré sme si na začiatku stanovili. Prečo nie? Pretože z nášho hľadiska nedostatočne rieši mnoho problémov, proti ktorým sme bojovali v našich členských štátoch.
<P>
Jedným z týchto problémov je dĺžka doby zadržania. Hoci navrhovaná smernica obmedzuje dĺžku tejto doby, vieme, aký vplyv má dlhá doba zadržania na mentálne zdravie zadržaných jednotlivcov, najmä detí. Sami sme toho boli svedkami a existujú aj prieskumy, ktoré to potvrdzujú. Mali sme možnosť vidieť, v akých podmienkach musia žiť mnohí zadržaní, a hoci navrhovaná smernica jasne stanovuje, že záchytné strediská pre prisťahovalcov nie sú väznicami, nie vždy je nám jasné, aký je rozdiel medzi týmito strediskami a väznicami.
<P>
Máme tiež otázky týkajúce sa zákazu vstupu, v článku 9 sa jasne uvádza, že zákaz opätovného vstupu by sa mal vzťahovať na každého, kto je nedobrovoľne vrátený do krajiny pôvodu. Členské štáty, ktoré sa rozhodnú zaviesť túto smernicu, budú teda musieť odpovedať na otázky, medzi ktoré patrí aj otázka jednej mojej voličky, pani Serwy Nouri Yousefovej, ktorej bol udelený štatút utečenca, je v ôsmom mesiaci tehotenstva, a ktorej manžel bol násilne vrátený do Iraku a momentálne je nezvestný. Podľa tejto smernice by sa zákaz vstupu vzťahoval aj na neho. Čo sa teda stane s rodinným životom, napriek vyhláseniam o humanitárnej ochrane?
<P>
Máme otázky aj pri článku 3 písm. c), v ktorom sa uvádza, kam by mali byť štátni príslušníci tretích krajín vrátení. Ak sa zmienka o "ostatných opatreniach" vzťahuje aj na metaforické potrasenia rúk, ktorých sme v minulosti boli svedkami medzi pánom Berlusconim a pánom Kaddáfim, tak je to neprijateľné, keďže takéto dohody sa uzatvárajú mimo písomných verejne prístupných dohôd.
<SPEAKER ID="019" NAME="Andrzej Tomasz Zapałowski" LANGUAGE="PL">
Vážený pán predsedajúci, problém, o ktorom dnes diskutujeme, v značnej miere vyvolali členské štáty Európskej únie. Keby sme sa pozreli na vystúpenia zástupcov určitých politických strán, ktoré sú v tomto Parlamente zastúpené, zistili by sme, že tieto kruhy v minulosti požadovali vytvorenie zákona, ktorý by umožnil liberalizovať nariadenia o vstupe osôb do Európy z tretích krajín.
<P>
Aj dnes v tomto Parlamente často počujeme hlasy, ktoré vyzývajú na prijatie právnych nariadení, ktoré ohrozujú tradičnú rodinu a kresťanské tradície v Európe. Stačí počkať niekoľko rokov a určite budeme počuť masové výzvy a uznesenia, ktoré nás budú nabádať k tomu, aby sme zachránili identitu nášho svetadielu, pretože vlastnosti, vďaka ktorým bola Európa kedysi príkladom pre celý svet, postupne vymierajú.
<P>
Odporúčanie obsiahnuté v návrhu, ktoré sa týka zriadenia nových úradov na riešenie problematiky návratu štátnych príslušníkov tretích krajín, nie je správne. Tieto úlohy by sa mali vykonávať v rámci už existujúcich orgánov, ktoré boli už aj tak rozšírené.
<SPEAKER ID="020" NAME="Giusto Catania" LANGUAGE="IT">
Vážený pán predsedajúci, dámy a páni, táto smernica je hanbou a urážkou právnej kultúry Európy. Je absolútne neprijateľná. Touto smernicou rušíme kultúru pohostinnosti, ktorá u nás vládla tisíce rokov, a odstraňujeme hlboké korene európskej identity, ktoré sa vzmáhali vďaka tomu, že sme boli k ostatným pohostinní. Predmetná smernica predstavuje ďalší pamätník v pevnosti Európa, ktorá je uskutočnením spiatočníckej utópie usilujúcej sa o obmedzenie slobody pohybu mužov a žien.
<P>
Právo na mobilitu nesmie byť obmedzované zatváraním mužov a žien za ostnatý drôt alebo do biednych záchytných stredísk. Pán Mate, keď hovoríme o maximálnej dobe zadržania, je to 18 mesiacov, a nie 6 mesiacov, ako ste povedali. Osemnásť mesiacov bez toho, aby zadržaná osoba spáchala zločin!
<P>
Chcel by som poukázať na slová pána arcibiskupa Agostina Marchetta z Rady pre migrantov Talianskej episkopálnej konferencie, ktorý povedal, že osobu nemožno zadržať len za porušenie administratívnych predpisov, a že osoby nemožno zadržiavať v neľudských a ponižujúcich záchytných strediskách, ako sú tie, ktoré navštívil Výbor pre občianske slobody, spravodlivosť a vnútorné veci tohto Parlamentu.
<P>
Okrem toho, táto smernica je nehumánna, pretože obsahuje ustanovenie o návrate štátnych príslušníkov tretích krajín do krajiny tranzitu. Je pravdepodobné, že veľmi veľké množstvo migrantov bude vyhostených do Líbye. Smernica tiež obsahuje ustanovenie o zadržaní a vyhostení maloletých bez sprievodu, ustanovuje zákaz opätovného návratu, čím systematicky porušuje právo na azyl, a predpokladá zavedenie svojvoľnej právnej pomoci. Takýto je skutočný charakter tejto smernice.
<P>
Okrem toho, smernicu budú zavádzať vlády jednotlivých členských štátov. V tejto rokovacej sále sme boli svedkami diktátorstva Rady, ktorá Parlamentu povedala: "ber, alebo nechaj tak". Rada dokonca vyslovila hrozbu pri myšlienke na akékoľvek pokračovanie v diskusii o prisťahovalectve. Európsky parlament sa tomuto rozhodnutiu pasívne podriaďuje. Obraciam sa na dôstojnosť Európskeho parlamentu. Toto nie je postup spolurozhodovania. Jednoducho len súhlasíme so všetkým, čo nám predostrie Rada. Pravdou je, že vlády chcú ihneď aktivovať 700 miliónov EUR vyčlenených Fondom pre návrat. Takýto je skutočný charakter tejto smernice.
<P>
Mali by sme však počúvať, čo nám chce povedať spoločnosť, ľudia mimo tohto Parlamentu, hlavy štátov tretích krajín, organizácia Amnesty International, cirkvi, európske episkopálne konferencie, odbory a Rada Európy. Všetky tieto subjekty nám hovoria, aby sme túto smernicu neprijímali. Dokonca aj vysoký komisár OSN pre utečencov, s ktorým by podľa Amsterdamskej zmluvy mali byť konzultované všetky otázky týkajúce sa azylovej politiky a prisťahovalectva, ktoré rieši Európska komisia, nám hovorí, aby sme túto smernicu neprijímali.
<P>
Podobné represívne politiky sú skutočnou príčinou najväčšej tragédie v Európskej únii, ktorou sú úmrtia na moriach. Včera takto zomrelo 150 osôb a za posledných desať rokov takto zahynulo 12 tisíc obetí. Európska únia sa poškvrňuje týmto neprijateľným zločinom a predmetnou smernicou sa stáva ešte viac spoluvinnou na týchto úmrtiach, v dôsledku ktorých sa Stredozemné more premenilo na cintorín. Nebolo by zlou myšlienkou, keby sme si týchto mučeníkov uctili tým, že túto smernicu neprijmeme.
<SPEAKER ID="021" NAME="Hélène Goudin">
v mene skupiny IND/DEM. - (SV) Keď sú všetky dvere pozatvárané, vždy sa nájdu nejaké zadné vrátka. Každoročne sa mnoho tisíc ľudí snaží dostať do Európskej únie, ktorá okolo svojho územia buduje čoraz vyššie múry. Toto úsilie je čoraz zúfalejšie, médiá často prinášajú správy o tom, koľko ľudí zaň zaplatilo svojim životom.
<P>
Dnes diskutujeme o tých ľuďoch, ktorým sa podarilo dostať na naše územie, a ktorých odtiaľ chceme vyhostiť. Mnoho organizácií kritizuje navrhovanú smernicu, vrátane organizácie Caritas a Amnesty International. Musíme načúvať ich varovaniam, pretože navrhovaná smernica porušuje ľudské práva.
<P>
Ak rozhodneme, že osoby, ktoré nespáchali žiadny zločin, možno zadržiavať až 18 mesiacov, nevytvoríme tým žiadnu pridanú hodnotu na európskej úrovni. Stanovením dlhšej doby zadržania sa nám nepodarí dosiahnuť návrat väčšieho počtu osôb. Ide len o nehumánne a finančne nákladné riešenie zložitého problému. Zákaz opätovného vstupu na územie Európskej únie až na obdobie piatich rokov bude viesť k zvýšeniu nelegálneho prisťahovalectva. Zúfalí ľudia budú nútení obracať sa na obchodníkov s ľuďmi, budeme čoraz častejšie čítať o nešťastiach, ktoré postretli utečencov, čo bude následne podnecovať nenávisť voči našej časti západného sveta.
<P>
Organizácie venujúce sa problematike ľudských práv nás varovali. Teraz je na nás, aby sme si presadili svoje, bránili ľudské práva, a aby sme tak konali na vnútroštátnej úrovni!
<SPEAKER ID="022" NAME="Frank Vanhecke" AFFILIATION="NI">
(NL) Vážený pán predsedajúci, vážnosť situácie, ktorá vyplýva zo skutočnosti, že proti pohrome, ktorú v Európe spôsobujú milióny nelegálnych prisťahovalcov, neexistujú vôbec žiadne prísne opatrenia, sa jasne potvrdila vzhľadom na hysterické reakcie na túto smernicu o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, zo strany politicky korektných ľavicových mienkotvorcov. Je mi ľúto, ale táto smernica nie je smernicou o návrate štátnych príslušníkov tretích krajín, ktorí majú na území Európskej únie nelegálny pobyt. Predmetná smernica dokonca zaväzuje členské štáty, aby nelegálnym prisťahovalcom poskytovali bezplatnú právnu pomoc, ktorú môžu využiť pri napadnutí rozhodnutia o svojom vyhostení. Okrem toho, aspoň sedem členských štátov je povinných skrátiť dĺžku doby zadržania, ktorá je platná v týchto krajinách.
<P>
Smernica vlastne kladie dve možnosti, vyhostenie a legalizáciu, na viac-menej rovnakú úroveň, ako keby išlo o neutrálne rozhodnutie, pričom hromadná legalizácia vykonaná v posledných rokoch vo viacerých členských štátoch mala výrazne motivujúci dosah a spôsobila ostatným európskym krajinám veľké ťažkosti.
<P>
Aby som to zhrnul, prial by som si, aby predložená smernica bola skutočnou smernicou o návrate štátnych príslušníkov tretích krajín, ktorá by raz a navždy odstránila prvky, ktoré na nelegálnych prisťahovalcov pôsobia motivujúco a priaznivo, žiaľ, skutočnosť je iná. Nie som ani zďaleka presvedčený, že táto smernica predstavuje aspoň malý počiatočný krok správnym smerom.
<SPEAKER ID="023" NAME="Simon Busuttil" AFFILIATION="PPE-DE">
(MT) Na úvod by som sa chcel poďakovať môjmu kolegovi, pánovi Weberovi, za jeho veľmi užitočnú prácu na tejto právnej norme, na tomto kompromise, ktorý sa nám podarilo dosiahnuť. Vážený pán predsedajúci, výsledok referenda v Írsku, ktoré sa konalo minulý týždeň, poukazuje na skutočnosť, že ľudia majú pocit, že Európska únia v dostatočnej miere nerieši ich obavy. Ak sa pozrieme na prebiehajúce prieskumy, napríklad na Eurobarometer, zistíme, že prisťahovalectvo patrí medzi otázky, ktoré spôsobujú občanom Európskej únie najväčšie obavy. Občania EÚ chcú viac Európy, nie menej, no odpoveď, ktorú sme im doposiaľ ponúkli, nie je dosť dobrá.
<P>
Preto Európsku úniu v oblasti prisťahovalectva nebude nikto brať vážne, pokým EÚ nedokáže, že je v tejto oblasti schopná poskytnúť jasnú a účinnú odpoveď. Aký je východiskový bod tejto smernice? Východiskovým bodom tejto smernice je, že sa vzťahuje na všetky osoby, ktoré sa na území Európskej únie nachádzajú nelegálne. Ak sa niekde nachádzate nelegálne, jedinou odpoveďou môže byť, že sa musíte vrátiť tam, odkiaľ ste prišli. Taký je cieľ tohto právneho predpisu a všetci, ktorí budete hlasovať proti, vyšlete signál, že s nelegálnym pobytom nie je potrebné nič robiť, a že je v poriadku. Takýto prístup je neprijateľný.
<P>
Pre ľudí, ktorých budeme musieť poslať späť, tento kompromis ustanovuje viacero podmienok, ktoré sa líšia podľa zadržania, zaobchádzania, použitia sily, zdravotníckych služieb a ďalších faktorov. Pred sebou máme kompromisné riešenie. Nie je dokonalé, ale je to dobrý kompromis, ktorý nás posunie vpred. Týmto kompromisom chceme dokázať, že sme schopní ponúknuť primeranú odpoveď.
<SPEAKER ID="024" NAME="Claudio Fava" AFFILIATION="PSE">
(IT) Vážený pán predsedajúci, dámy a páni, dovoľte mi, aby som sa obrátil na Radu, pretože dnes nediskutujeme o našej smernici, ani o návrhu Komisie, ale o tom, ako v dôsledku opatrení Rady neostalo v predloženej smernici nič zmysluplné.
<P>
Táto smernica odráža spoločný smer, ktorým sa uberá diskusia o prisťahovalectve v Európe. Skutočnosť, že Rada predloženú smernicu schválila jednohlasne, nezmenšuje, ale naopak zväčšuje význam odkazu, ktorý vysiela. Tento odkaz nám hovorí o Európe vybudovanej na zásade nedôvery. Nejde o účelnosť smernice, ktorá vytvára spoločný, zdieľaný systém. Ide o to, čo táto smernica ustanovuje.
<P>
Deň po smrti 150 nelegálnych prisťahovalcov, ktorí sa utopili v Stredozemnom mori, žiadate, aby sme tým, ktorí prežili, oznámili, že od zajtra ľudia v ich situácii, ktorým sa už podarilo dostať na územie našich krajín, budú musieť čeliť ustanoveniu, ktoré stanovuje dobu zadržania až na 18 mesiacov. Schvaľujeme zničujúcu právnu zásadu, ktorá umožňuje zbaviť jednotlivca slobody až na 18 mesiacov prostredníctvom administratívneho opatrenia bez toho, aby došlo k spáchaniu nejakého trestného činu. Niečo, čo by sme nikdy nepripustili v našich krajinách voči európskym občanom, povoľujeme a podporujeme, ak ide o nelegálnych prisťahovalcov.
<P>
Osemnásť pozmeňujúcich a doplňujúcich návrhov predložených našou skupinou, ktoré v tomto opatrení obnovujú známky politickej civilizácie, predstavuje z právneho hľadiska pokus o obnovu dôstojnosti tohto ustanovenia, ktoré považujeme za zahanbujúce nielen pre Európsku úniu, ale aj pre naše členské štáty. Vážený pán predsedajúci, ak tieto pozmeňujúce a doplňujúce návrhy nebudú prijaté, proti tejto správe bude hlasovať veľmi veľa poslancov vrátane mňa.
<P>
Pán Weber, nemyslím si, že v tejto otázke existuje široký konsenzus. Čo sa týka skutočnosti, že spôsob riešenia najvýznamnejších prvkov tejto smernice nechávame na rozhodnutí a svojvôli členských štátov, v tejto oblasti neexistuje konsenzus. Tento Parlament nie je ochrancom abstraktných pravidiel. Tomuto Parlamentu zmluvy prisudzujú povinnosť chrániť konkrétne zásady, konkrétne zásady týkajúce sa práva a politickej civilizácie. Rada nás žiada, aby sme sa zriekli týchto zásad, aby sme mohli rýchlejšie napredovať. Sme presvedčení, že práve v tejto otázke je ukrytý základný omyl. Nežiadate nás totiž, aby sme napredovali rýchlejšie, žiadate nás, aby sme vykročili nesprávnym smerom, nesprávnym smerom pre prisťahovalcov, nesprávnym smerom pre Európu, nesprávnym smerom pre naše členské štáty. Na tejto zodpovednosti sa s vami nechceme podieľať.
<SPEAKER ID="025" NAME="Gérard Deprez" AFFILIATION="ALDE">
(FR) Vážený pán predsedajúci, vážený pán komisár, dámy a páni, je jasné, že dnes diskutujeme o veľmi chúlostivej otázke, v ktorej je Parlament rozdelený na dva tábory. Zároveň ide o veľmi citlivú, až tragickú otázku, keďže táto smernica môže mať zásadný vplyv na životné podmienky a dokonca aj na samotné životy ľudí, ktorí sa usilujú prísť do Európy, hoci nelegálne, aby sa tu pokúsili vytvoriť si pre seba takú budúcnosť, akú im ich vlasť nemôže ponúknuť.
<P>
Nebudem opakovať to, čo tu už odznelo, ale chcel by som poukázať na štyri osobitné body.
<P>
Po prvé, chcel by som zareagovať na vyjadrenie môjho kolegu a priateľa, pána Giusta Cataniu. Giusto, je nespravodlivé hovoriť o pevnosti Európa, ako keby sme nikomu nepovolili vstúpiť na naše územie, a ako keby sme nevnímali citlivo chudobu miliónov ľudí. Podľa oficiálnych štatistík do Európskej únie každoročne legálne prichádza 1,5 až 2 milióny prisťahovalcov, prostredníctvom legalizácie, zjednotením rodiny, alebo priznaním štatútu politických utečencov. To znamená, že ak budeme týmto tempom pokračovať aj počas nasledujúcich 30 rokov, proti čomu vôbec nenamietam, do Európskej únie vstúpi legálne 45 až 60 miliónov ľudí.
<P>
Po druhé, táto smernica, napriek nedostatkom (priznávam, že určité nedostatky obsahuje) nie je nariadením. V skutočnosti ide prakticky o rámcovú smernicu, ktorá okrem minimálnych požiadaviek, ktoré stanovuje a vymedzených limitov, ktoré nesmú byť prekročené, necháva jednotlivým členským štátom priestor na manévrovanie pri ich posúdení potrebných opatrení. Predložená smernica ponúka každému členskému štátu možnosť zaviesť právne predpisy, ktoré zodpovedajú rozhodnutiam demokratickej väčšiny v týchto krajinách. V smernici je tiež uvedené, že Komisia by mala Parlamentu každé tri roky o tejto otázke predkladať správy, a že Komisia môže navrhovať pozmeňujúce a doplňujúce návrhy. Prečítajte si smernicu!
<P>
Po tretie, a teraz sa obraciam predovšetkým na priateľov zo socialistickej skupiny, musíme prestať zverejňovať závažné nepravdivé informácie. Smernica neustanovuje zadržanie ako pravidlo. Článok 14 smernice hovorí o možnosti zadržania v osobitných prípadoch, zároveň na ne uvaľuje mimoriadne prísnu právnu kontrolu. Len si prečítajte článok 14 odsek 2. Ak niekto tvrdí, že zadržanie je pravidlom, a že členské štáty sú povinné zaviesť ho, tak to jednoducho nie je pravda. Nemali by ste roznecovať verejnú mienku. Musíme čeliť mnohým skutočným problémom, netreba vymýšľať ďalšie, ktoré vôbec neexistujú.
<P>
Moja štvrtá a posledná poznámka, pán predsedajúci, je odkaz pre pána Webera a pre skupinu Európskej ľudovej strany (kresťanských demokratov) a Európskych demokratov. Napriek všetkým nedostatkom, o ktorých uznávam, že existujú, budem hlasovať za túto smernicu. Chcel by som však požiadať skupinu PPE-DE, aby sa nesnažila využívať procedurálne manévrovanie na riešenie otázok, ktoré sú v podstate politické, a ktoré by mohli Parlament rozdeliť na dva tábory. Nech bude Parlament dnes ráno hlasovať akokoľvek, myslím si, že by sme to mali rešpektovať.
<SPEAKER ID="026" NAME="Hélène Flautre" AFFILIATION="Verts/ALE">
(FR) Vážený pán predsedajúci, jedna vec ma skutočne znepokojuje. Prečo sa spravodajca, pán Weber, rozhodol poprieť právomoci Európskeho parlamentu tým, že robí maximum pre to, aby nás primal ku prijatiu spoločnej pozície Rady v prvom čítaní, pričom ide o pozíciu, ktorá je v zásade neprijateľná, a to v čase, keď sa dosť márne usilujeme presvedčiť občanov, že Európskemu parlamentu hodno udeliť posilnené právomoci? Toto rozhodnutie mi, pán Weber, musíte vysvetliť.
<P>
Naozaj dúfam, že zajtra všetci splníme očakávania európskych občanov, a že dokážeme, že ručíme za ochranu ľudských práv a hodnôt Európskej únie. Prečo? Myslím si, že pre nás nemôže byť prijateľné, aby boli neplnoleté osoby bez sprievodu zatknuté a vyhostené do krajín, kde nemajú žiadnu rodinu, žiadne väzby a žiadneho právneho zástupcu. Za každých okolností ide o úplné porušenie zásady zohľadňovania najlepších záujmov dieťaťa. Som presvedčená, že pre nás nemôže byť prijateľné ani to, že migranti musia 18 mesiacov trpieť traumatizujúce a zničujúce podmienky zadržania, hoci nespáchali žiadny trestný čin. Ide o neprimerané odňatie slobody, ktoré ako také popisuje judikatúra Európskeho súdneho dvora. Neprijateľná je aj skutočnosť, že migranti sú vracaní podľa svojvôle dohôd o opätovnom vstupe do krajín, v ktorých nemajú žiadne väzby, a v ktorých, pán Weber a pán Deprez, nedisponujeme prostriedkami, ktorými by sme mohli zaručiť ich fyzickú a psychologickú bezpečnosť. Nemôžeme teda zaručiť dodržiavanie zásady zákazu navrátenia, hoci je to vo vašom texte jasne uvedené.
<P>
Preto vyzývam všetkých poslancov, aby zajtra odmietli smernicu, ktorá je v skutočnosti len rozšírením represívnych krátkozrakých politík členských štátov. Ambície Európy v oblasti medzinárodného prisťahovalectva musia byť iné.
<SPEAKER ID="027" NAME="Roberta Angelilli" AFFILIATION="UEN">
(IT) Vážený pán predsedajúci, dámy a páni, úsilie o vytvorenie bezpečného procesu vyhostenia a snaha zastaviť nelegálne pobyty a zneužívanie, takto by sa, podľa môjho názoru, dal stručne popísať zámer smernice o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt. Preto mi dovoľte poblahoželať pánovi spravodajcovi k vynikajúcej práci, ktorú odviedol, a ktorá bola základom kompromisu, ktorý sa nám s Radou podarilo dosiahnuť.
<P>
Text smernice je vyvážený. Je založený na niekoľkých základných predpokladoch, pričom nám konečne poskytuje spoločnú prisťahovaleckú politiku. Hovoríme o nej už dlho, dokonca pridlho. Spoločná prisťahovalecká politika znamená, že sa vyzbrojíme spoločnými pravidlami, ktoré sú nevyhnutne potrebné, ak chceme v plnej miere zabezpečiť ochranu práv legálnych prisťahovalcov, ktorí sú veľmi pozitívnym zdrojom za predpokladu, že proti nelegálnemu prisťahovalectvu zaujmeme neúprosný postoj.
<P>
Je tu aj niekoľko ďalších osobitných otázok, ktoré by som chcela obzvlášť zdôrazniť. V prvom rade, smernica podporuje dobrovoľný návrat a stanovuje rýchlejšie termíny pre návrat v prípade, že existuje riziko úteku, alebo že daný jednotlivec predstavuje nebezpečenstvo. Predovšetkým sa však v smernici konečne stanovuje záväzný časový harmonogram vzťahujúci sa na dobu pobytu v záchytných strediskách pre prisťahovalcov, aby bolo možné vykonať všetky potrebné kontroly. Myslím si, že ide o významný pokrok. Chcem zdôrazniť, že až doposiaľ, ako to už povedalo mnoho kolegov predo mnou, sa mohol každý členský štát slobodne rozhodnúť, či na dĺžku pobytu uvalí nejaké časové obmedzenie.
<P>
Osobitná pozornosť by sa tiež mala venovať ľudským právam, predovšetkým právam zraniteľných jednotlivcov a najmä právam mladistvých na základe najlepšieho záujmu dieťaťa. Tento bod je doslova revolučný, riadne zohľadňuje skutočnú situáciu v záchytných strediskách pre prisťahovalcov.
<P>
Na záver by som sa chcela vyjadriť o zákaze opätovného vstupu, ktorý platí v celej Európskej únii. Tieto pravidlá považujem za spoločné, spravodlivé a transparentné, mohli by sa stať súčasťou stratégie alebo paktu integrácie, ako tento zámer nazval budúci úradujúci predseda Európskej únie, v dôsledku ktorého by došlo k zintenzívneniu hraničných kontrol na vonkajších hraniciach Európskej únie a k vytvoreniu novej azylovej politiky. Dal by tiež nový podnet pre diplomatickú spoluprácu, no tiež, a to predovšetkým, pre rozvojovú spoluprácu s tretími krajinami.
<P>
Napokon, čo sa týka Európskeho kódexu pre integráciu legálnych prisťahovalcov, Európa by na seba mala prevziať svoje zodpovednosti, mala by byť spoľahlivá a dôveryhodná, mala by sa stať Európou práv a pravidiel, ktoré sa dodržiavajú. Máme povinnosť prijať tento text, ktorý je, samozrejme, možné ďalej vylepšovať. Všetko možno vylepšiť. V každom prípade, členské štáty sa na to môžu podujať, no po troch rokoch úsilia by bolo strašné, keby sme túto smernicu zablokovali na ďalšie mesiace alebo roky, aby sme mohli nájsť ďalší neobmedzený kompromis, ktorý by sa aj tak považoval za krok späť. Zatiaľ čo my žijeme v našom zlatom svete, ktorý sa skladá z nekonečného množstva kompromisov, na svete je veľa ľudí, ktorí sú zneužívaní a umierajú v krutých a neľudských podmienkach tak, ako sa to stalo aj včera v Taliansku. Prosím, buďme zodpovednejší a majme menej rečí!
<SPEAKER ID="028" NAME="Eva-Britt Svensson" AFFILIATION="GUE/NGL">
(SV) Vážený pán predsedajúci, dámy a páni, v piatok bude Svetový deň utečencov, na celom svete sa pozornosť sústredí na situáciu utečencov. Schválenie správy pána Webera by bol cynický krok nesprávnym smerom, a preto bude skupina GUE/NGL hlasovať proti tejto správe. Sme proti budovaniu "pevnosti Európa". Dôsledky návrhov obsiahnutých v správe pána Webera budú také, že Európska únia bude nielen budovať čoraz vyššie múry proti utečencom, ale tiež zamkne všetky brány a zahodí kľúče.
<P>
Namiesto oslabovania ľudských práv by sa členské štáty Európskej únie mali v súlade s Dohovorom o utečencoch zamerať na obnovu práva utečencov na poskytnutie legálnych ciest na vstup do Európy a na zabezpečenie toho, aby sa aspoň v základnej miere dodržiavali ľudské práva. Občania tretích krajín ani občania členských štátov by nemali byť vystavení obmedzovaniu osobnej slobody ani trestom odňatia slobody za správne priestupky.
<SPEAKER ID="029" NAME="Gerard Batten" AFFILIATION="IND/DEM">
Vážený pán predsedajúci, po prijatí tohto návrhu by bolo pre členské štáty oveľa ťažšie vyhostiť zo svojho územia nelegálnych prisťahovalcov a vrátiť ich do ich vlastí. V akej miere to ovplyvní Spojené kráľovstvo a najmä môj volebný obvod Londýn? Londýn už teraz nesie neprimerane veľké bremeno legálnych a nelegálnych prisťahovalcov a žiadateľov o azyl. Bolo tu povedané, že Británia sa v tejto oblasti práva Spoločenstva nepripája k ostatným členským štátom, z čoho sa vyvádza záver, že predmetná smernica na našu krajinu nebude mať nijaký dosah. No je to pravda?
<P>
Keď sa nelegálnym utečencom v členských štátoch vydá povolenie na pobyt, môžu cestovať do iných členských štátov Európskej únie. Mohlo by tiež dôjsť k ich vylúčeniu v dôsledku toho, že predstavujú skutočnú hrozbu pre bezpečnosť, verejné zdravie, či verejnú politiku. Chcel by som však vedieť, kto to v Spojenom kráľovstve presadí! Britský prisťahovalecký a azylový systém sa nachádza v stave úplného zmätku. Ak sa teda predmetné právne predpisy na Britániu nevzťahujú, znamená to, že nelegálni prisťahovalci v Európe nemôžu do Veľkej Británie vstupovať prednými dverami, no tento návrh im dáva do rúk kľúč od zadných dverí.
<P>
Okrem toho je tu, samozrejme, ešte otázka Lisabonskej zmluvy a Charty základných ľudských práv Európskej únie. Mohli by byť právne predpisy v oblasti ľudských práv použité na presadenie častí tohto návrhu vo Veľkej Británii? Ktovie? Pretože toto rozhodnutie nezávisí od britskej vlády, parlamentu ani súdov, ale od Európskeho súdneho dvora.
<SPEAKER ID="030" NAME="Roberto Fiore" AFFILIATION="NI">
(IT) Vážený pán predsedajúci, dámy a páni, chcel by som využiť túto príležitosť, aby som protestoval proti nemúdrym a nevysvetliteľným slovám, ktoré včera vyslovil pán podpredseda Barrot. Vyjadril sa, že je možné, že zvážia návrh talianskej vlády, aby bolo nelegálne prisťahovalectvo pri trestných činoch považované za priťažujúci faktor. Myslím si, že na takýto postoj neexistuje žiadny právny základ, rozhodne môžeme povedať, že by verejnosťou nebol priaznivo prijatý.
<P>
Čo sa týka správy pána Webera, chcel by som povedať, že si myslím, že nelegálne prisťahovalectvo by sa malo považovať za samotný skutok (ipso facto) v prípade možnosti, že ľudia uniknú spravodlivému trestu. Je pomerne jasné, že prisťahovalec, vzhľadom na to, že na územie krajiny vstúpil nelegálne, má sklon unikať. Dovoľte mi tiež povedať, že je potrebné, aby Komisia a tento Parlament v poslednej analýze zohľadnili, že je dôležité, aby krajiny, odkiaľ prisťahovalci na naše územie prichádzajú (napríklad, čo sa týka Talianska, prisťahovalci k nám prichádzajú predovšetkým z Líbye), niesli zodpovednosť. Tieto krajiny by mali znášať obrovské náklady, ktoré nelegálne prisťahovalectvo momentálne spôsobuje.
<SPEAKER ID="031" NAME="Urszula Gacek" AFFILIATION="PPE-DE">
Vážený pán predsedajúci, pán Weber si skutočne zaslúži naše blahoželania a našu vďačnosť za náročnú prácu, ktorú musel vykonať pri riešení tejto zložitej, emotívnej a citlivej témy.
<P>
Zámerom smernice o spoločných normách a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, je vytvoriť základné spoločné štandardy v oblasti zaobchádzania s nelegálnymi prisťahovalcami. V tejto oblasti sa osobitná pozornosť venovala otázke ľudských práv.
<P>
V plnej miere si uvedomujeme, že mnohí nelegálni prisťahovalci sú dvojnásobnými obeťami. Po prvé, sú podvedení vo svojej vlasti, často vynaložia svoje celoživotné úspory a aj viac na to, aby si zabezpečili vstup do Európskej únie a prácu. Často sa však namiesto toho, aby sa ocitli v krajine blahobytu, stávajú novodobými otrokmi. Ak ich v rámci Európskej únie chytia, často dochádza k ich uväzneniu. Kým predložená smernica nenadobudne účinnosť, môžu byť títo prisťahovalci zadržiavaní veľmi dlhý čas, až do vyriešenia ich prípadu.
<P>
Smernica podporuje dobrovoľný návrat prisťahovalcov, ktorí majú na území Európskej únie nelegálny pobyt. K väzbe bude môcť dôjsť len v prípade, ak existuje jasná hrozba, že prisťahovalec unikne, prípadne v iných odôvodnených prípadoch. Sú stanovené maximálne doby zadržania, rozširuje sa právna ochrana najmä pre obzvlášť zraniteľné skupiny, mimovládne organizácie budú mať prístup k záchytným strediskám pre prisťahovalcov, ktoré sú veľmi často premetom kritiky. V dôsledku toho budú tieto strediská pod dôslednejšou kontrolou, čím sa zaistí poskytovanie ďalších služieb a podpory pre samotných zadržaných.
<P>
Pre kolegov, ktorí majú proti tejto smernici námietky, mám nasledujúce odporúčanie: tento týždeň, po hlasovaní, namiesto vysvetľovania vyprázdňujúcej sa rokovacej sále, prečo hlasovali proti predloženej smernici, by to možno radšej mali ísť vysvetliť priamo týmto nelegálnym prisťahovalcom, ktorí v mnohých štátoch nemajú žiadnu ochranu, alebo ľuďom, ktorí sú zadržaní na neobmedzenú dobu, pričom nemajú prístup k právnej pomoci. Nech týmto prisťahovalcom povedia, že hlasovali proti predloženej smernici, pretože to bolo v ich najlepšom záujme.
<SPEAKER ID="032" NAME="Stavros Lambrinidis" AFFILIATION="PSE">
(EL) Vážená pani predsedajúca, som veľmi hlboko znepokojený tým, že rada ministrov tri roky blokovala dosiahnutie pokroku v tejto otázke, keďže sa nevedela dohodnúť na jednotlivých ustanoveniach. Tieto ustanovenia sa týkajú ochrany základných ľudských práv vrátane práv nelegálnych prisťahovalcov, a preto by sa mali považovať za nemenné. Vlády určitých európskych krajín sa teda vydali veľmi nesprávnym smerom.
<P>
V Európe by malo byť úplne samozrejmé a nemenné, že nikoho nemožno zadržiavať dlhšie ako 18 mesiacov, najmä ak sa zadržanie predlžuje nie preto, že daná osoba niečo urobila, ale preto, že úrady v krajine pôvodu odmietajú spolupracovať pri procese jej deportácie do vlasti, čo daná osoba nemôže nijako ovplyvniť. Malo by byť úplne samozrejmé a nemenné, že pri vyhlásení absolútneho represívneho opatrenia, väzby, musí mať každý takto postihnutý nešťastník, ktorý je rovnako ako my ľudskou bytosťou, bez výnimky či nejakých medzier v zákonoch, minimálne právo na právnu pomoc a na rozhodnutie sudcu o jeho vzatí do väzby. Malo by byť úplne samozrejmé a nemenné, že mladiství bez sprievodu by nemali byť deportovaní do tretích krajín. Ak sa v konečnom dôsledku nemôžu bezpečne vrátiť do svojich vlastí, nechajme si tieto deti pri sebe a chráňme ich tu, v Európe. Rovnako samozrejmá a nemenná by mala byť aj európska solidarita. Krajiny, ktoré sa nachádzajú najmä na juhu nášho svetadielu, a ktoré musia čeliť najväčšiemu prílevu prisťahovalcov, by mali od ostatných krajín dostávať rozsiahlu finančnú pomoc, aby mohli prisťahovalcom zaručiť spomínané ľudské práva. Nejednoznačné vyhlásenia o pravdepodobnej podpore v budúcnosti zo strany Komisie jednoducho nestačia.
<P>
Napriek vážnemu úsiliu pána spravodajcu a tieňových spravodajcov v Parlamente sa práve spomínané požiadavky, ktoré by mali byť samozrejmé a nemenné, stali v Rade predmetom dohadovania. Konečný výsledok je zjavne do určitej miery priaznivý, najmä čo sa týka krajín, ktoré prisťahovalcom v súčasnosti neposkytujú vôbec žiadnu ochranu. V niektorých kľúčových otázkach však tieto krajiny donútili ostatné členské štáty, aby prijali kompromis v podobe "najmenšieho spoločného menovateľa". V mnohých ohľadoch je predložená smernica mimoriadne problematická a nejednoznačná, pretože jej presadenie závisí od vlád jednotlivých členských štátov, ktoré v rámci svojej pôsobnosti, vážený pán Deprez, preukázali nedostatok citlivosti.
<P>
Ide teda o zosúladenie, ktoré v konečnom dôsledku nie je v súlade ani v zhode so základnými európskymi zásadami a hodnotami.
<SPEAKER ID="034" NAME="Alexander Alvaro" AFFILIATION="ALDE">
(DE) Vážená pani predsedajúca, ďakujem aj spravodajcovi, pánovi Weberovi, hoci by nás možno rád prehliadol, najmä moju kolegyňu, pani Hennisovú-Plasschaertovú, ktorá spolu s ostatnými spravodajcami dokázala za posledné tri roky posunúť tento náročný proces vpred, z búrlivého mora do tichých vôd.
<P>
V tejto chvíli mi však dovoľte povedať, že považujem za zlomyseľné a hanebné, ak niekto spája tragédiu v Stredozemnom mori, ktorá spola spojená s mnohými obeťami na životoch, s touto smernicou, pretože v skutočnosti tieto dve veci nemajú nič spoločné. To nesmieme pripustiť! Táto smernica vytvára pre ľudí právnu bezpečnosť v oblasti, v ktorej momentálne žiadna právna bezpečnosť neexistuje. Dôjde k zlepšeniu životnej situácie ľudí, ktorí teraz žijú v nedôstojných podmienkach, ktorí nevedia, kedy budú vrátení do svojej vlasti, a ktorí nemajú prístup k súdnym orgánom. Smernica ustanovuje minimálne štandardy pre 27 členských štátov, pre jednu tretinu z týchto členských štátov, v ktorých neexistujú žiadne štandardy, znamenajú tieto štandardy zlepšenie súčasnej situácie. Ide o prvý krok smerom k naliehavo potrebnej spoločnej azylovej politike a k rešpektovaniu ľudskej dôstojnosti v celej Európe. Som presvedčený o tom, že každý, kto chce tento krok urobiť s nami, by mal túto zodpovednosť zobrať vážne, a mal by hlasovať za predloženú správu.
<SPEAKER ID="035" NAME="Pierre Jonckheer" AFFILIATION="Verts/ALE">
(FR) Vážená pani predsedajúca, v odozve na slová môjho predrečníka mi dovoľte povedať, že ja osobne som oddaný starej európskej myšlienke zavádzania harmonizácie pri súčasnom zlepšovaní situácie, t.j. ide o harmonizáciu smerom nahor. Preto by ma zaujímalo, prečo sa odmieta zosúladenie s predpismi, ktoré týchto ľudí v ťažkostiach chránia v najväčšej miere. Myslím si, že je potrebné zdôrazniť, že vyhlásenia Rady nie sú právne záväzné, a že ak sme si takí vedomí hrozby zosúlaďovania smerom nadol, potom by sme do samotného textu smernice mali zaradiť právny mechanizmus. Myslím si tiež, že ak chceme z hľadiska právnej pomoci pomôcť krajinám, ktoré sa nachádzajú v náročnej, najmä finančnej, situácii, je nevyhnutné zriadiť Európsky fond solidarity.
<P>
Moja druhá poznámka sa týka postupu. Vážený pán Barrot, v tomto prípade sme svedkami spletitého postupu spolurozhodovania. Som jedným zo 780 poslancov Európskeho parlamentu. Toto je dnes moja jediná príležitosť, keď môžem prehovoriť a predložiť pozmeňujúce a doplňujúce návrhy. Ak nechceme, aby sa zadržanie stalo pravidlom, potom by ste si, pán Deprez, mali prečítať pozmeňujúce a doplňujúce návrhy č. 82 a 95, v ktorých sa napríklad podrobne uvádza, čo sa myslí pod pojmom "riziko úniku". Prečítajte si a podporte pozmeňujúce a doplňujúce návrhy č. 79 a 98, v ktorých sa podrobne uvádzajú podmienky, za ktorých možno vyhostiť neplnoleté osoby bez sprievodu z územia Európskej únie. Cieľom predložených pozmeňujúcich a doplňujúcich návrhov je zlepšiť znenie smernice. Myslím si, že Parlament by nemal byť konfrontovaný s pseudopostupom súhlasu, čo sa však práve teraz v skutočnosti deje.
<SPEAKER ID="036" NAME="Mario Borghezio" AFFILIATION="UEN">
(IT) Vážená pani predsedajúca, dámy a páni, európska prisťahovalecká politika má jednu zásadnú chybu. Jej jediným východiskom je koncept ochrany ľudských práv, pričom v skutočnosti je potrebné rozmýšľať aj o ochrane ľudí, o ochrane ich slobody, bezpečnosti a ich práva na to, že nebudú napádaní.
<P>
Ľavica so svojimi ľudomilnými pozmeňujúcimi a doplňujúcimi návrhmi presadzuje politiku nenavrátenia nelegálnych prisťahovalcov. Zo strany Európskeho ombudsmana ide o čistú demagógiu. Chceme poskytnúť ombudsmana aj nelegálnym prisťahovalcom? Vážna politika bojuje proti záujmom globalizmu, ktorý sa usiluje o vykorenenie ľudí z ich území, pretože ich považuje buď za tovar, alebo za otrokov, alebo za nových spotrebiteľov. Sme proti takémuto prístupu.
<P>
Ak sa Stredozemné more premenilo na cintorín, morálna zodpovednosť je na tých, ktorí otvorili brány nelegálnym plavidlám. Vždy sme verejne odsudzovali, napríklad z Lampedusy, toto hnusné obchodovanie s ľudským mäsom. Je to hanba. Ak by boli spomínané pozmeňujúce a doplňujúce návrhy predložené ľavicou prijaté, znamenalo by to koniec európskej politiky v oblasti návratu prisťahovalcov skôr, než by sa vôbec začala.
<SPEAKER ID="037" NAME="Athanasios Pafilis" AFFILIATION="GUE/NGL">
(EL) Vážená pani predsedajúca, návrh smernice je neprijateľný a cynicky zakrýva skutočnú neľudskosť Európskej únie a jej politiky.
<P>
Prijímate právne predpisy o 18 mesačnom zadržaní úbohých prisťahovalcov vrátane neplnoletých detí, v záchytných táboroch, v ktorých sú životné podmienky na takej nízkej úrovni, že sú hanbou ľudskej civilizácie. Zakazujete tiež akýkoľvek vstup, teda dokonca aj legálny vstup, na územie Európskej únie v priebehu nasledujúcich piatich rokov. Dobrovoľný návrat znie ako nepodarený žart, pretože nie je ničím iným než donútením. Jednoducho prisťahovalcovi poviete, že buď odíde dobrovoľne, alebo pôjde do basy a po 18 mesiacoch ho deportujú.
<P>
S ľuďmi, ktorí sú obeťami vašej vlastnej politiky, zaobchádzate ako so zločincami. Bombardujete Afganistan a potom sa sťažujete na utečencov. Drancujete krajiny tretieho sveta a potom sa sťažujete na hospodárskych migrantov, vďaka ktorým sú peňaženky kapitalistov plné.
<P>
Týmito novými opatreniami, okrem iného, zvýšite zisky obchodníkov s otrokmi a zisky gangov obchodujúcich s ľuďmi, pretože čím prísnejšie sú opatrenia, tým vyššie sú ceny. Situáciu prisťahovalcov a ostatných pracujúcich len zhoršíte, pretože budú nútení pracovať bez akýchkoľvek práv v podmienkach týchto nových donucovacích opatrení, ktoré sú založené na hrozbe vypovedania.
<P>
Môžete si byť istí, že pracujúci, či už z tretích krajín, alebo z členských štátov Európskej únie, tieto opatrenia neprijmú.
<SPEAKER ID="038" NAME="Carlos Coelho" AFFILIATION="PPE-DE">
(PT) Vážená pani predsedajúca, vážený pán podpredseda Barrot, dámy a páni, je v týchto oblastiach potrebný celoeurópsky prístup, alebo nie? Obvykle hovoríme, že je potrebný. Ako pristupovať k tejto otázke? Veľká väčšina poslancov tohto Parlamentu súhlasí s tým, že musíme regulovať legálne prisťahovalectvo, a že je potrebné bojovať proti nelegálnemu prisťahovalectvu.
<P>
Ako včera uviedol pán komisár Barrot, politika v oblasti návratu štátnych príslušníkov tretích krajín, ktorí majú na území Európskej únie nelegálny pobyt, tvorí životne dôležitú súčasť tejto stratégie. Máme k dispozícii smernicu o minimálnych štandardoch. Chceme viac? Chceme lepšie štandardy? Som si istý, že by sme všetci privítali lepšie štandardy, no narazili sme na neústupnosť Rady, a preto politická otázka znie: je lepšie, aby sme mali k dispozícii aspoň tieto minimálne štandardy, alebo je lepšie nemať žiadne štandardy?
<P>
Podľa môjho názoru odpoveď znie takto: som presvedčený, že je lepšie mať k dispozícii aspoň tieto minimálne štandardy, a preto by som chcel poblahoželať nášmu kolegovi, pánovi Weberovi, k odvedenej práci a k rokovaniam, ktoré viedol.
<P>
Dovoľte mi, aby som uviedol dva konkrétne príklady. Po prvé, zákaz opätovného vstupu, ktorý je stanovený na päť rokov. Som si istý, že existujú ľudia, ktorí by uprednostnili iné časové obmedzenie, no momentálne je v niektorých členských štátoch situácia taká, že nemajú v tejto oblasti vôbec žiadne obmedzenia, napríklad v Rakúsku, Dánsku, či Francúzsku.
<P>
Po druhé, otázka zadržania... V deviatich členských štátoch nie je stanovená maximálna dĺžka doby zadržania. Len šesť členských štátov má kratšie doby zadržania ako sú tie, ktoré sú stanovené v predloženej smernici. Jedným z týchto členských štátov je Portugalsko, moja vlasť, ktoré má stanovenú dvojmesačnú lehotu. Portugalsko už vyhlásilo, že ponechá túto dvojmesačnú lehotu v platnosti. Inak povedané, Portugalsko nemá v úmysle využiť túto smernicu na zníženie štandardov.
<P>
Na záver mi, pani predsedajúca, dovoľte zdôrazniť to, čo už uviedol pán komisár Barrot, keď hovoril o deťoch. V tejto oblasti musíme dávať obzvlášť dobrý pozor, musíme zabezpečiť, aby bola táto smernica uplatňovaná humánne.
<SPEAKER ID="039" NAME="Javier Moreno Sánchez" AFFILIATION="PSE">
(ES) Vážená pani predsedajúca, dámy a páni, táto smernica predstavuje krok vpred smerom k spoločnej prisťahovaleckej politike. Je potrebné, aby bol odteraz tento krok sprevádzaný ďalšími krokmi v rámci celkového európskeho prístupu.
<P>
Musíme vytvoriť legislatívne a finančné nástroje, ktoré nám umožnia rázne otvoriť naše brány pre legálnych prisťahovalcov, a pomocou ktorých im budeme môcť pomôcť integrovať sa do našich spoločností. Zároveň je potrebné, aby sme bránili nelegálnemu prisťahovalectvu a nelegálnej práci, a aby sme sa usilovali rozložiť siete podobné mafii, ktoré obchodujú s ľuďmi.
<P>
To všetko môžeme dosiahnuť len prostredníctvom úzkej spolupráce s krajinami pôvodu a s tranzitnými krajinami. Preto naliehavo žiadame Komisiu, aby využila svoje právo legislatívnej iniciatívy. Radu žiadame, aby čo najskôr prijala všetky zatiaľ nedokončené smernice, pretože bez všeobecného súboru opatrení nebudú občania tejto smernici rozumieť. Jej zámerom je spojiť rôzne súbory právnych predpisov z 27 členských štátov s cieľom zabezpečiť vytvorenie účinných postupov návratu a zároveň zaručiť dôstojnosť a dodržiavanie základných práv prisťahovalcov.
<P>
Socialistická skupina sa prostredníctvom svojich pozmeňujúcich a doplňujúcich návrhov snaží zosúladiť predloženú smernicu s najpokrokovejšími právnymi predpismi, ktoré poskytujú najrozsiahlejšiu ochranu. My, španielski socialisti, považujeme za mimoriadne dôležité, aby bolo dobre postarané o neplnoleté osoby, a aby im bola poskytnutá ochrana. Žiadame, aby mali prístup k vzdelaniu, a aby ich príjem prebiehal v osobitných príjmových strediskách. Chceme tiež podporovať dobrovoľný návrat a zlepšiť právne záruky tohto postupu.
<P>
Dámy a páni, na záver mi dovoľte privítať odmietnutie návrhu od spravodajcu, pána Webera, v ktorom sa usiloval o skrátenie postupu, čím by došlo k oslabeniu sily spolurozhodovacieho postupu a tiež k podkopaniu dôveryhodnosti tohto Parlamentu.
<P>
V súčasnosti potrebujeme silný Parlament, ktorý si stojí za svojimi zodpovednosťami.
<SPEAKER ID="040" NAME="Sarah Ludford" AFFILIATION="ALDE">
Vážená pani predsedajúca, bez váhania budem hlasovať za predloženú smernicu, nie preto, že by bola ideálna, ale preto, že v niektorých členských štátoch zvyšuje štandardy. Je zvrátené, že posúdenie hodnoty tejto smernice vychádza práve zo skutočnosti, že Spojené kráľovstvo sa do jej uplatňovania nezapojí. Naša krajina nechce byť zaťažovaná vyššími štandardmi stanovenými v smernici, najmä v oblasti časových obmedzení a podmienok vzťahujúcich sa na zadržanie, napríklad čo sa týka oddelenia zadržaných prisťahovalcov od usvedčených zločincov, čo sa v Spojenom kráľovstve v súčasnosti nie vždy stáva. Spojené kráľovstvo nechce byť viazané ani skutočnosťou, že podľa smernice musia byť donucovacie opatrenia vyvážené, a ani ustanoveniami týkajúcimi sa dodržiavania základných práv a dôstojnosti jednotlivca. Všetky spomínané opatrenia predstavujú hodnotné prvky predloženého textu.
<P>
V súvislosti s touto smernicou často dochádza k dezinformáciám, je mi ľúto, že niekto nesprávne informoval pána prezidenta Bolívie, ktorý včera napísal do britských novín The Guardian. Štandardná dĺžka doby zadržania nie je osemnásť mesiacov. V smernici sa uvádza, že dĺžka zadržania by nemala presiahnuť šesť mesiacov okrem prípadov, keď napriek všetkému primeranému úsiliu zo strany členských štátov je pravdepodobné, že vyhostenie osoby bude trvať dlhšie, buď z dôvodu nedostatočnej spolupráce zo strany samotnej osoby, alebo z dôvodu oneskorení, ktoré vzniknú pri získavaní dokumentácie z tretej krajiny.
<P>
Myslím si, že obzvlášť hodnotné sú ustanovenia o zohľadňovaní najlepšieho záujmu dieťaťa, o rodinnom živote, o zdravotnom stave, o zásade zákazu vrátenia a tiež osobitné ustanovenia vzťahujúce sa na maloletých bez sprievodu. Tieto ustanovenia pomôžu migrantom, ktorým hrozí vyhostenie. Ustanovenia o dôvodoch zadržania a dôvodoch umožňujúcich podať odvolanie a ustanovenia o prehodnotení rozhodnutí o zaistení justičnými orgánmi sú kľúčové. Hoci mám v úmysle podporiť túto nedokonalú, no potrebnú smernicu s cieľom zvýšiť normy, musím zdôrazniť, že ide len o jednu časť tejto komplexnej problematiky. Musíme tiež zaviesť spravodlivý systém pre príjem utečencov a správnu politiku legálneho prisťahovalectva.
<SPEAKER ID="041" NAME="Willy Meyer Pleite" AFFILIATION="GUE/NGL">
(ES) Vážená pani predsedajúca, dámy a páni, je hanebné, úplne hanebné, že sa snažíte vypovedať viac ako 8 miliónov ľudí na základe konceptu administratívneho zadržania.
<P>
Ak bude toto rozhodnutie prijaté, a žiaľ, vyzerá to tak, že by mohlo byť prijaté, bude to koniec ochrannej Európy. Mnohí Európania museli v diktátorských režimoch čeliť administratívnemu zadržaniu a tento koncept bude dôvodom pre vypovedanie ôsmych miliónov ľudí.
<P>
Následne sa začne presadzovať Európa, ktorá nie je ochotná podporovať záujmy iných. Členské štáty, ktoré sa budú snažiť oživiť tento koncept, sú presne tými istými štátmi, ktoré v tomto rozpočtovom roku po prvýkrát znížili pomoc vyčlenenú na medzinárodnú spoluprácu.
<P>
Nepodarí sa dosiahnuť miléniové ciele, takto prispejeme my, stará Európa, Európa, ktorá vyznáva hodnoty solidarity, k hladu a k potravinovej kríze vo svete. Vypovedanie ôsmich miliónov ľudí bez akejkoľvek záruky, to je teda hanba!
<P>
Verím, že Európa sa dokáže mobilizovať, a preto vyzývam občanov, ktorí odmietajú takéto právne predpisy, aby začali konať.
<SPEAKER ID="042" NAME="Marian-Jean Marinescu" AFFILIATION="PPE-DE">
(RO) Vážené dámy, vážení páni, Európska komisia zistila, že v roku 2006 bolo v Európskej únii približne osem miliónov nelegálnych prisťahovalcov. Únia už tento problém nemôže ignorovať. Musíme hľadať riešenia, nesmieme sa zahrávať so životmi týchto ľudí. Je jasné, že situácia sa sama nevyrieši.
<P>
Nástroje na riadenie nelegálneho prisťahovalectva, ktoré nedávno navrhla Komisia, neprinesú priaznivý výsledok, pokiaľ sa nám nepodarí vyriešiť problém nelegálnych emigrantov. Žijeme v Európe, kde boli odstránené vnútorné hranice. Práve preto je potrebné prijať túto smernicu, aby sme urobili prvý krok smerom k spoločnej politike repatriácie nelegálnych prisťahovalcov.
<P>
Niektoré mimovládne organizácie vyhlasujú, že Európska únia prijíma v oblasti prisťahovalectva čoraz represívnejšie politiky. Smernicu o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, označili za "hanebnú smernicu". Chápem tieto mimovládne organizácie, že sa snažia brániť záujmy ľudí bez dokladov, no chcel by som ich naliehavo požiadať, aby sa na túto situáciu pozreli realisticky. Aké riešenia existujú pre nelegálnych prisťahovalcov, ktorí do Európskej únie vstupujú cez Maltu, Kanárske ostrovy, Grécko, Taliansko a najnovšie aj cez vonkajšiu východnú hranicu, a ktorí sa snažia v Európskej únii usídliť? Existuje nebezpečenstvo, že sa títo prisťahovalci stanú obeťami práce na čiernom trhu, obeťami nelegálneho obchodovania, či dokonca obeťami teroristickej radikalizácie. Táto hrozba je reálna, a práve preto je dôležité, aby sme regulovali ich situáciu buď repatriáciou, udelením azylu alebo poskytnutím povolenia na pobyt.
<P>
Rokovania s Radou viedli k nájdeniu riešení, ktoré môžu byť bez výhrad prijaté, najmä v citlivých oblastiach ako sú ochrana zraniteľných osôb a maloletých bez sprievodu, či podmienenie repatriácie do krajín pôvodu alebo do krajín, s ktorými má Európska únia v tejto oblasti uzavretú dvojstrannú dohodu. Som presvedčený o tom, že musíme oceniť úsilie spravodajcov a Rady, a že by sme mali predloženú smernicu schváliť v predstavenej podobe v tomto prvom čítaní.
<SPEAKER ID="043" NAME="Wolfgang Kreissl-Dörfler" AFFILIATION="PSE">
(DE) Vážená pani predsedajúca, svoje poznámky odkladám nabok. Pripravil som si veľa iných vecí, ktoré som chcel povedať, no musím zdôrazniť, že v tomto prípade sa nám zďaleka nepodarilo dosiahnuť maximum. Aj ja som dúfal, že budeme mať k dispozícii viac kvalitnejších nariadení. Teraz som rozpoltený. Na jednej strane chcem mať to najlepšie, na druhej strane však tu, na európskej úrovni, musím prijať rozhodnutie, ktoré by okrem iného, čo sa týka minimálnych štandardov, prinieslo aj to, že by sa minimálne štandardy začali uplatňovať aj v krajinách, ktoré v súčasnosti nemajú vôbec žiadne normy. Každý z nás by sa mal pozrieť na to, aká je situácia v našich vlastiach, čo sa tam deje, aké normy má daná krajina. Sú skutočne také fantastické?
<P>
Ako Európsky parlament môžeme stanoviť len minimálne normy. Skutočnosť, že sa Rade vôbec podarilo dosiahnuť dohodu, hraničí so zázrakom, keďže štyri alebo päť krajín vrátane federálneho ministra vnútra mojej vlasti, nechcelo prijať vôbec žiadne nariadenie, pričom vyhlásili, že sú spokojné so súčasnou situáciou. Teraz je výzva na pleciach vnútroštátnych parlamentov a vnútroštátnych vlád, aby sa im toho v tejto oblasti podarilo urobiť oveľa viac. Nikto im nebráni v tom, aby hľadali lepšie riešenia. Kde je to napísané? Počas môjho štúdia ma naučili, že zákon nájdem ľahšie, ak sa pozriem do zbierky zákonov. Pán Deprez má pravdu, ak si prečítate všetky články spolu, bude vám jasnejšie, čo tu môžeme dokázať. Veď sa nesnažíme nájsť kameň mudrcov. Nikomu sa to ešte nepodarilo, práve naopak. Bol by som však rád, keby sme tento kompromis použili ako základ pre našu prácu do budúcna, aby sa Európska únia dokázala v tejto oblasti zlepšovať. Svoju úlohu v tomto procese budú musieť zohrať aj moji kolegovia z Bundestagu, t.j. dolnej komory nemeckého parlamentu, a z každej spolkovej krajiny Nemecka, pretože dĺžka doby zadržania čakajúc na vyhostenie je v našej vlasti 18 mesiacov. Doba, počas ktorej platí zákaz opätovného vstupu, je u nás oveľa dlhšia, v mnohých spolkových krajinách boli vydané rozhodnutia, ktoré sú neprijateľné. Chcem teda povedať, že je to hanebné. Okrem toho môžem už len vyjadriť svoj názor, že takto sa nikam nedostaneme. Byť neustále proti všetkému, prepánakráľa, to ešte nikdy nikomu nepomohlo, najmä nie ľuďom, ktorí musia v tejto oblasti pracovať, a ktorí pôsobia v krajinách, v ktorých neexistujú vôbec žiadne usmernenia.
<SPEAKER ID="044" NAME="Marco Cappato" AFFILIATION="ALDE">
(IT) Vážená pani predsedajúca, dámy a páni, spravodajca, pán Weber, sa čudoval, prečo tento Parlament nevidí niektoré pozitívne opatrenia, ktoré zavádza tento návrh smernice.
<P>
Pán spravodajca sa však vyjadroval tak, ako keby tento Parlament stál pred záverečným hlasovaním v poslednom čítaní s povinnosťou vykonať konečné rozhodnutie, buď prijať alebo odmietnuť predloženú smernicu. No v tomto prípade to tak nie je. Toto je ešte len prvé čítanie. Preto je dosť ťažko pochopiteľné, prečo by sme nemali využiť túto príležitosť v situácii, keď je predložené veľké množstvo zlepšovacích návrhov, ktoré majú v tomto Parlamente širokú podporu, určite zo strany pravice a ľavice, pokiaľ ide o návrhy týkajúce sa ďalších záruk, ktoré môžu byť poskytnuté pre maloletých, v oblasti tretích tranzitných krajín a tiež čo sa týka zákazov opätovného vstupu.
<P>
Povedali ste nám, že je to preto, že Rada sa už rozhodla a vlády sa už rozhodli. Ako už povedal pán Jonckheer, takýmto postojom sa sami zriekame našich právomocí spoluzákonodarcu, čo znamená, že sa nachádzame v situácii, keď odmietame využiť naše právomoci, aby sme dosiahli zlepšenie tejto smernice, čo hovorím pri všetkej úcte k práci, ktorá bola vykonaná počas rokovaní, ktoré trvali takmer tri roky.
<P>
Európske vlády potrebujú tento Parlament práve preto, aby Európa nebola miestom, kde vládne strach, a kde sa usilujeme zaviesť účinnejšie nástroje na ochranu proti prisťahovalectvu, ale naopak, aby Európa bola miestom, kde dochádza k integrácii prisťahovalcov.
<SPEAKER ID="045" NAME="Patrick Gaubert" AFFILIATION="PPE-DE">
(FR) Vážená pani predsedajúca, dámy a páni, mnohé organizácie a politické strany podnecujú absurdnú ideologickú kampaň proti tomuto textu, ktorý z politických dôvodov zneužívajú a prekrúcajú.
<P>
Touto smernicou ponúkame ľuďom, ktorí sa nachádzajú v zraniteľných situáciách, záruky, že pri ich návrate sa budú v plnej miere dodržiavať ich práva, a že sa bude rešpektovať ich dôstojnosť. Vážený pán Catania, s právom na azyl to nemá nič spoločné. Zdá sa mi, že ste to ešte stále nepochopili.
<P>
Nedovolíme, aby si naši občania mysleli, že ich zástupcovia sú zodpovední za prijatie dokumentu, ktorý sa neprávom označuje za "hanebnú smernicu". Nemusíme sa hanbiť za dokument, ktorým sa zavádzajú nové záruky. Skutočne hanbiť by sa mali tí, ktorí sú slepí a nevidia, alebo nechcú vidieť, aký pokrok možno vďaka tejto smernici dosiahnuť.
<P>
Chceme do právnych predpisov zapracovať zásadu dobrovoľného návratu? Chceme, aby mohla v členských štátoch aj naďalej platiť neobmedzená doba zadržania? Chceme, aby boli rozhodnutia odôvodnené? Chceme, aby mali právne orgány pod kontrolou podmienky zadržania? Chceme, aby bola prisťahovalcom poskytovaná bezplatná právna pomoc, a aby im bola k dispozícii aj podpora zo strany mimovládnych organizácií? Chceme do právnych predpisov zapracovať zásadu rodinnej jednoty, zásadu najlepších záujmov dieťaťa a zdravotnú starostlivosť? Texty všetkých dokumentov možno vylepšiť, no táto smernica rozhodne predstavuje pokrok v porovnaní s momentálnou situáciou, keď si každý členský štát môže robiť, čo sa mu zachce, čo je v niektorých prípadoch neprijateľné, nie je to tak, pani Roureová a pani Hennisová-Plasschaertová?
<P>
Vážené dámy, vážení páni, vyzývam vás, aby ste hlasovali za tento kompromis, aby sme neustúpili politickým manipuláciám určitých ľudí s týmto textom, pričom je potrebné, aby sme brali na zreteľ aj konkrétne vylepšenia, ktoré táto smernica zavádza.
<SPEAKER ID="046" NAME="Inger Segelström" AFFILIATION="PSE">
(SV) Vážená pani predsedajúca, dovoľte mi, aby som sa na úvod poďakovala pánovi Weberovi a aj všetkým ostatným, ktorí sa pričinili o to, že môžeme diskutovať o tomto prvom kroku smerom k spoločným pravidlám a postupom v oblasti návratu nelegálnych prisťahovalcov. V porovnaní s predchádzajúcimi diskusiami vo výbore a na plenárnej schôdzi si myslím, že určité kľúčové otázky napredujú nesprávnym smerom, smerom k menej humánnej Európskej únii.
<P>
V prvom rade, nie je prijateľné, aby sme ľudí držali pod zámkom až 18 mesiacov. Ľudia by sa mohli zblázniť, pričom títo ľudia nie sú zločincami ani kriminálnikmi, ale sú ľudskými bytosťami, ktoré hľadajú lepší život pre seba a svoje rodiny tak, aby nežili v chudobe. Po druhé, ak Rada a pán spravodajca nie sú presvedčení o tom, že dobrovoľný návrat je dobrým riešením, deti budú vytrhnuté zo škôl a detských jaslí, prisťahovalci budú bez oznámenia opúšťať ubytovacie zariadenia, a tak spôsobíme viac škody ako by možno spôsobil všetok ten stres vyplývajúci z čakania na rozhodnutie, najmä pre deti. Po tretie, po tom, ako bola v januári prijatá stratégia v oblasti práv dieťaťa nemôže teraz Parlament urobiť krok späť, umiestniť deti pod zámok a zaobchádzať s nimi navrhovaným spôsobom. Takéto zaobchádzanie by mohlo poškodiť deti na celý život, takýto prístup teda nemôžem podporiť. Po štvrté, päť rokov je príliš dlhý čas, počas ktorého sa ľudia nemôžu vrátiť, ak na to majú dôvod. Ani v tom najlepšom svete nemožno ľudí združovať do skupín, každý prípad je potrebné riešiť individuálne, musíme posúdiť a preskúmať jeho skutkovú podstatu, napríklad pokiaľ ide o ženy a deti pri obchodovaní s ľuďmi.
<P>
Mnoho organizácií, ktoré sa zaoberajú monitorovaním ľudských práv, vyjadrilo názor a znepokojenie nad tým, že predložený kompromis je neprimeraný, a že ľudský prístup nie je dostatočne citlivý. Pozmeňujúce a doplňujúce návrhy, ktoré predložila socialistická skupina, si zaslúžia uznanie. Ďakujem vám, pani predsedajúca.
<SPEAKER ID="047" NAME="Panayiotis Demetriou" AFFILIATION="PPE-DE">
(EL) Vážená pani predsedajúca, musíme si položiť nasledujúcu otázku: predstavuje nelegálne prisťahovalectvo dnes v Európskej únii problém alebo nie? Odpoveď musí znieť, že nelegálne prisťahovalectvo dnes predstavuje problém a veľmi vážny. Musíme si tiež položiť otázku, či by sme sa mali týmto problémom zaoberať na európskej úrovni, alebo by mal byť aj naďalej záležitosťou jednotlivých členských štátov. Odpoveď na druhú otázku znie, že problém je potrebné riešiť na úrovni Európskej únie. Pokiaľ ide o tieto otázky, vyjadrili sme svoje stanovisko. Podarilo sa už uplatniť komplexnú, všeobecnú politiku Európskej únie, ktorou by sa riešil tento problém? Odpoveď, žiaľ, znie, že takáto politika doposiaľ nebola uplatnená. Problém riešime len čiastkovo a v tejto našej rozprave sa týmto obrovským problémom nelegálneho prisťahovalectva zaoberáme iba povrchne. Napriek tomu môžeme postupovať len postupne, krok za krokom.
<P>
Dnes, keď diskutujeme o tomto kompromisnom návrhu, si musíme položiť aj ďalšiu otázku: je tento kompromis dosiahnutý medzi Radou a Parlamentom dokonalý? Odpoveď znie nie. Je to taký kompromis, aký sme chceli? Určite nie. Mohli by sme o tomto kompromise diskutovať v čase, ktorý máme k dispozícii, tak, aby sme sa niekam skutočne dopracovali? Znova, odpoveď znie nie. Parlament o tejto otázke rokoval s Radou dva a pol roka.
<P>
Blahoželám pánovi Weberovi k práci, ktorú odviedol, a k výsledku, ktorý sa mu podarilo dosiahnuť, no nie je to výsledok, s ktorým by som bol úplne spokojný. V každom prípade, otázka znie, či sa situácia zlepšuje. Odpoveď znie áno, zlepšuje sa. Z toho potom vyplýva nasledujúca otázka: môžeme sa postupne pokúsiť zavádzať nejaké zlepšenia namiesto toho, aby sme dovolili, aby situácia stagnovala? Moja odpoveď znie áno, vedieme dialóg, čo môže byť iba pozitívne. "Zem patrí všetkým ľudským bytostiam", tento prístup na mňa zapôsobil. Zapôsobil na mňa názor, že sa k týmto ľudským bytostiam nesmieme správať neprimerane. Musíme však čeliť skutočnej situácii. Organizované spoločnosti existujú a nech sa stane čokoľvek, musíme brániť ľudské práva a zároveň brániť záujmy a práva organizovaných spoločností a organizovaných štátov.
<SPEAKER ID="048" NAME="Genowefa Grabowska" AFFILIATION="PSE">
(PL) Vážená pani predsedajúca, v Európe žijú milióny ľudí nelegálne, sú tu tolerovaní, pretože sú zdrojom lacnej pracovnej sily, nenárokujú si práva na dôchodok a na zdravotnú starostlivosť a nemôžu dobrovoľne presadzovať svoje práva prostredníctvom súdov. Nepochybujem o tom, že každý, bez ohľadu na právny štatút, má právo na dôstojnosť a na humanitárne zaobchádzanie. Preto s radosťou vítam návrh Európskej komisie, ktorého cieľom je harmonizovať zásady v tejto oblasti.
<P>
Nepochybujem o tom, že všetci v tomto Parlamente chceme, aby existovali transparentné a jasné zásady a postupy Spoločenstva týkajúce sa návratu, vyhostenia a zákazu vstupu pre nelegálnych prisťahovalcov. Na vytvorenie týchto postupov a zásad čakáme už dosť dlho. Parlament pracuje na vymedzení riešení v tejto oblasti už dva roky. Nezabúdajme, že si budeme musieť počkať ďalšie dva roky, kým táto smernica nadobudne účinnosť, pretože taká je dĺžka vykonávacieho obdobia pre členské štáty. Hoci mám k tejto smernici výhrady, napríklad čo sa týka dĺžky doby zadržania pre prisťahovalcov, zadržiavania maloletých bez sprievodu a zákazu opätovného vstupu na územie Európskej únie, kladiem si otázku, či by mali nelegálni prisťahovalci aj ďalej čakať na harmonizovanú prisťahovaleckú politiku, vrátane minimálnych štandardov. Musia byť svedkami tejto diskusie, ktorá je dôkazom toho, že Európa sa v tejto otázke nevie dohodnúť? Myslím si, že nie.
<SPEAKER ID="049" NAME="Stefano Zappalà" AFFILIATION="PPE-DE">
(IT) Vážená pani predsedajúca, dámy a páni, spolu s mnohými kolegami poslancami, ktorí sa dnes ráno zapojili do rozpravy, a ktorí sa ešte stále zapájajú do rozpravy v tomto Parlamente, som mal možnosť priamo zažiť tento jav, keď som na začiatku tohto funkčného obdobia navštívil mnoho kútov Európy a mnoho stredísk pre predbežný príjem prisťahovalcov.
<P>
Uvedomujem si, že tento jav je zložitý, a že má veľa rôznych aspektov. Každý z nás, keďže máme rozličnú kultúru, povahu a politické názory, sa na túto problematiku pozerá zo svojho osobitného hľadiska. Celkovo však musíme vziať do úvahy, a to je podľa môjho názoru kľúčové, že tu nehovoríme len o niekoľkých emigrantoch, ako tomu bolo pred sto rokmi. Nehovoríme o malom alebo zriedkavom jave, hovoríme o prisťahovalectve národov. Hovoríme o miliónoch a miliónoch jednotlivcov, ktorí sa sťahujú na iné miesto. Vedú ich k tomu rôzne dôvody, málokedy však ide o úsilie požiadať o azyl alebo o politické dôvody. Väčšinou prisťahovalci hľadajú lepšie životné podmienky a lepšie pracovné podmienky.
<P>
Hoci ma tlačí čas, musím sa ešte poďakovať pánovi Weberovi. Musím sa poďakovať aj pánovi Deprezovi, súčasnému predsedovi Výboru pre občianske slobody, spravodlivosť a vnútorné veci, a aj jeho bývalému predsedovi, pánovi Cavadovi. Chcem sa tiež poďakovať všetkým poslancom tohto Parlamentu, s ktorými sme strávili pri práci na tejto problematike veľmi veľa času. Myslím si, že je lepšie, ak existuje zákon, ktorý možno vylepšiť, ako keby neexistoval vôbec žiadny zákon. Som presvedčený o tom, že je správne, že sa Európa chce postarať o všetkých, no čo sa týka tohto zložitého a vážneho javu, s ktorým sa stretávame, musí sa Európa postarať predovšetkým o svojich vlastných občanov.
<SPEAKER ID="050" NAME="Frieda Brepoels" AFFILIATION="PPE-DE">
(NL) Vážená pani predsedajúca, dámy a páni, na úvod by som sa chcela osobitne poďakovať nášmu pánovi spravodajcovi za mimoriadne ťažkú prácu, ktorú vykonal, a za jeho vytrvalosť v tejto mimoriadne dôležitej problematike. Samozrejme, na konci rozpravy je ťažké prispieť nejakými novými aspektmi, no chcem povedať, že v plnej miere súhlasím s tými poslancami, ktorí povedali, že táto smernica predstavuje len úvodný, hoci kľúčový, krok k širokej migračnej politike. Všetci musíme čeliť rovnakým problémom a výzvam. Je jasné, že naši občania príjmu a pochopia legálne prisťahovalectvo len vtedy, ak politici veľmi jasne vyhlásia, že nelegálne prisťahovalectvo nie je za žiadnych okolností prijateľné. Ako viete, až tretina členských štátov ešte stále nemá v tejto oblasti žiadne pravidlá, preto každý právny predpis, ktorý prijmeme, bude pre tieto krajiny predstavovať pokrok, pokiaľ ide o ochranu samotných nelegálnych prisťahovalcov.
<P>
Oponentom tejto smernice chcem povedať, že v krajinách, ktoré už poskytujú dostatočnú ochranu, dôjde len k minimálnym zmenám, alebo sa podmienky nezmenia vôbec. Chcem im tiež povedať, že aj Rada vyslovila jasné ubezpečenia, že predložená smernica nebude zneužitá na zhoršenie ochrany, ktorá je v niektorých členských štátoch poskytovaná nad rámec ustanovení tejto smernice. Napokon je tiež potrebné jasne povedať, že aj v budúcnosti môžu členské štáty slobodne prijímať ustanovenia zachádzajúce nad rámec predloženej smernice.
<P>
Čo sa týka uplatňovania a nadväzujúcich opatrení, považujem za veľmi dôležité, aby v tejto oblasti niesla hlavnú zodpovednosť nielen Komisia, ale aby ju niesli aj vnútroštátne parlamenty, keďže je úplne samozrejmé, že je potrebné, aby boli tieto ustanovenia o vyhostení aj účinne uplatnené.
<P>
Na záver mi, vážená pani predsedajúca, dovoľte povedať, že dúfam, že väčšina poslancov tohto Parlamentu bude schopná povzniesť sa nad politické dogmy a manévrovanie, a že títo poslanci budú pripravení prispieť k realistickému, rozhodnému, jasnému a ľudskému riešeniu, nielen v záujme Európskej únie, ale predovšetkým v záujme samotných nelegálnych prisťahovalcov.
<SPEAKER ID="051" NAME="Manolis Mavrommatis" AFFILIATION="PPE-DE">
(EL) Vážená pani predsedajúca, na úvod mi dovoľte poblahoželať nášmu kolegovi, pánovi Weberovi, k vynikajúcej práci a k výsledkom, ktoré sa mu podarilo dosiahnuť. Chcem sa tiež poďakovať pani Carlottiovej za konštruktívnu spoluprácu vo Výbore pre rozvoj.
<P>
Krajiny Stredozemia musia čeliť problému nelegálneho prisťahovalectva vo väčšej miere ako ostatné krajiny, ktorých hranice nie sú vystavené až takému veľkému náporu. Napríklad do mojej vlasti, Grécka, prišlo v minulom roku 112 tisíc nelegálnych prisťahovalcov, pričom bolo vydaných 58 tisíc rozhodnutí o návrate. V rámci Európskej únie sú to rekordné údaje, preto je potrebné, aby EÚ prijala spoločnú stratégiu zameranú na riešenie tohto problému. Okrem toho je potrebné prijať sprievodné opatrenia s cieľom integrovať prisťahovalcov. Musíme tiež vytvoriť dôstojné podmienky pre návrat osôb, ktoré na naše územie vstupujú nelegálne.
<P>
Európska únia musí vytvoriť politiku návratu nelegálnych prisťahovalcov na základe zásady solidarity a na základe zdieľania zodpovedností s rozvojovými krajinami. Schvaľujem a podporujem výnimku pri presadzovaní tejto smernice, ktorá sa týka rodinných vzťahov, najlepšieho záujmu detí a zdravotného stavu prisťahovalcov. Záujmy detí je nutné zaručiť prostredníctvom obhajcu alebo prostredníctvom príslušného odboru sociálnych služieb.
<P>
Napokon, bolo prijaté odvolanie voči zadržovaniu maloletých, ktoré vzniesol Výbor pre rozvoj. Som si istý, že všetci kolegovia poslanci to príjmu.
<SPEAKER ID="052" NAME="Ioannis Varvitsiotis" AFFILIATION="PPE-DE">
(EL) Vážená pani predsedajúca, ako povedal pán Mavrommatis, do Grécka prišlo v minulom roku 112 tisíc nelegálnych prisťahovalcov. Väčšina z nich však v Grécku nechcela zostať, chceli ísť ďalej, do ďalších európskych krajín. To znamená, že problém prisťahovalectva je celoeurópsky, týka sa nás všetkých. Musíme ho spoločne riešiť.
<P>
Preto Grécko podporuje spoločnú prisťahovaleckú politiku. Samozrejme, odporúčanie pána Webera nedokáže v plnej miere tento problém vyriešiť, no ide o veľmi pozitívny krok, a preto mu z celého srdca blahoželám. Ak vytrváme v uplatňovaní politiky, ktorá je načrtnutá v predloženej smernici, myslím si, že skôr alebo neskôr sa dopracujeme k stavu, ktorý bude v porovnaní so súčasnou situáciou lepší.
<P>
Neľudské zaobchádzanie s prisťahovalcami a porušovanie ľudských práv sú neprijateľné. Pokiaľ ide o predloženú smernicu, jediná námietka Grécka sa týka povinnosti členských štátov poskytnúť právnu pomoc. Viete prečo? Z dvoch príčin. Po prvé, náklady sú obrovské, Grécko by ich nedokázalo uniesť. Po druhé, poskytovanie bezplatnej právnej pomoci je nespravodlivé. Ak poskytujeme bezplatnú právnu pomoc nelegálnym prisťahovalcom, prečo by sme ju nemali poskytovať aj chudobným legálnym prisťahovalcom, ktorí vstupujú do našej vlasti, a prečo by sme ju nemali poskytovať aj našim vlastným chudobným občanom?
<P>
Myslím si, že vďaka textu, ktorý bol do daného článku doplnený, sa podarilo túto otázku vyriešiť a Grécko svoju námietku stiahlo. Preto návrh a odporúčanie rozhodne podporíme.
<SPEAKER ID="053" NAME="Pierre Pribetich" AFFILIATION="PSE">
(FR) Vážená pani predsedajúca, dámy a páni, rokovania, ktorých cieľom bolo dosiahnuť dohodu v prvom čítaní, zatlačili do úzadia mnohé pokroky, ku ktorým sa podarilo dospieť vďaka práci Parlamentu.
<P>
Tento kompromisný text je vo svojom súčasnom znení neprijateľný. Je neprijateľné zaobchádzať s maloletými ako s dospelými, neumožniť im prístup k vzdelaniu a dovoliť, aby boli poslaní späť do krajiny, ktorá je ďaleko vzdialená od ich príbuzných. Je neprijateľné, aby sa spoločné pravidlá a postupy nastavovali podľa najnižších štandardov v Európe, a aby ťahali túto smernicu smerom nadol. Je neprijateľné, že predložená smernica ponecháva otvorené dvere pre nedôstojnú dĺžku doby zadržania a pre také veľké množstvo vážnych hrozieb, že dôjde k porušeniu ľudských práv. Je neprijateľné ponechať taký veľký počet ľudí v takejto situácii bez právneho krytia.
<P>
Ako môže osvietená Európa prijať niečo také hrozné? Ako je možné, že sa sen tvorcov Hugových Spojených štátov európskych mení na nočnú moru, hoci do nich vkladáme takú veľkú nádej?
<SPEAKER ID="054" NAME="Miroslav Mikolášik" AFFILIATION="PPE-DE">
(SK) Problematika nelegálneho pobytu imigrantov v EÚ si vyžaduje transparentné, jasné a spravodlivé pravidlá. Vzhľadom na aktuálnosť tohto problému - v súčasnosti je v EÚ asi 8 miliónov nelegálnych prisťahovalcov, ako aj jeho komplikáciu, považujem toto definovanie spoločného právneho rámca za nevyhnutné.
<P>
Smernica jasne stanovuje, že nelegálni prisťahovalci musia opustiť EÚ. Tu však musíme brať do úvahy podmienky, za akých sa tak stane, a v plnom rozsahu zabezpečiť rešpektovanie ľudských práv, a to najmä osobnej slobody.
<P>
Obzvlášť vítam výslovnú zmienku o kľúčovej právnej zásade najlepšieho záujmu dieťaťa, pretože práve deti sú v tomto prípade veľmi citlivou skupinou. Problém ilegálnej imigrácie tak nemôžme obmedziť len na pragmatické nútené vyhostenie a zákaz opätovného vstupu. V konečnom dôsledku musíme zohľadniť širší politický rozmer v kontexte znižovania podnetov vyvolávajúcich nelegálne prisťahovalectvo do Európskej únie.
<SPEAKER ID="055" NAME="Jean-Claude Martinez" AFFILIATION="NI">
(FR) Vážená pani predsedajúca, Evo Morales nám napísal o smernici o prisťahovalectve, ktorému sa vo Francúzsku hovorí "sans-papiers”. Keď Európe píše latinskoamerická hlava štátu, nejde o skutočného cudzinca, je to skôr tak, ako keby nám napísal bratranec.
<P>
Samozrejme, sme štáty s pravidlami, ktoré je nutné dodržiavať, inak by vznikol zmätok a v konečnom dôsledku by to malo nepriaznivý dosah na všetkých. Keďže však existuje prisťahovalectvo z Peru do Čile, z Nikaraguy do Kostariky a z Mozambiku do Juhoafrickej republiky je jasné, že prisťahovalectvo je globálnym problémom s globálnymi príčinami. Na globalizovanom hospodárskom trhu predstavuje prisťahovalectvo najvyššie štádium kapitalistickej logiky, keď osobe, ktorá nemá čo predať, neostáva nič iné, len predať samu seba. Možno bude potrebné vytvoriť nejakú chatrnú kontinentálnu európsku právnu štruktúru zameranú na dôsledky globálnej migrácie, no v konečnom dôsledku bude potrebné prisťahovalectvo riešiť na globálnej úrovni, rovnako ako je to v prípade potravín, pandémií a základného vzdelania, keďže tieto oblasti už sú globalizované. Takýto prístup je známy pod označením "regulovanie" zdieľaných oblastí globálneho spoločného vlastníctva.
<SPEAKER ID="056" NAME="Petru Filip" AFFILIATION="PPE-DE">
(RO) Jednotné štandardy a postupy uplatniteľné v členských štátoch sú potrebné na úrovni celého európskeho administratívneho systému, nielen pokiaľ ide o návrat prisťahovalcov z tretích krajín.
<P>
Táto správa, ktorá je nepochybne aktuálna a užitočná, mi poskytuje príležitosť, aby som v diskusii znovu poukázal na to, že je potrebné zaviesť interoperabilné systémy na vydávanie dokladov pre verejnosť na administratívnej úrovni vo všetkých krajinách.
<P>
Interoperabilita systémov na vydávanie dokladov vo všetkých krajinách zostáva základnou premisou pri odstraňovaní rizík vyplývajúcich z príliš rozsiahlych právomocí. Zároveň prostredníctvom nej môžeme účinne zaručiť využívanie práv vyplývajúcich zo štatútu občana Spoločenstva.
<P>
Hoci uznávam, že správa je kvalitne spracovaná, dovoľte mi zdôrazniť skutočnosť, že jej dosah možno maximalizovať, ak opätovne prehodnotíme praktické podmienky vykonávania na základe podkladových štúdií zameraných na posúdenie možnosti zaviesť integrovaný elektronický systém administratívnych postupov a služieb. Možno ešte nie je prineskoro, aby sme porozmýšľali o vytvorení európskej elektronickej identity.
<SPEAKER ID="057" NAME="Nicolae Vlad Popa" AFFILIATION="PPE-DE">
(RO) Vďaka vyváženej správe pána Webera sa smernica o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, stane prvou legislatívnou iniciatívou v oblasti prisťahovalectva, ktorá bude prijatá postupom spolurozhodovania medzi Európskym parlamentom a Radou. Teší ma, že sa obe inštitúcie podujali na tento krok, že si zodpovedne splnili svoje povinnosti, a že sa vďaka tomu budeme mať v budúcnosti pri našej práci v tejto oblasti na čo odvolať.
<P>
Na politiku v oblasti návratu štátnych príslušníkov tretích krajín, ktorí majú na území Európskej únie nelegálny pobyt, by sme mali hľadieť ako na neoddeliteľnú a nevyhnutnú súčasť celistvej a súdržnej politiky Spoločenstva v oblasti migrácie a udeľovania azylov. Vďaka účinnejším predpisom vzťahujúcim sa na nelegálne prisťahovalectvo bude možné uvoľniť predpisy vzťahujúce sa na legálne prisťahovalectvo.
<P>
Myslím si, že sa nám teraz podarilo vytvoriť jasné, transparentné a spravodlivé predpisy s cieľom zabezpečiť fungovanie účinnej politiky v oblasti návratu štátnych príslušníkov tretích krajín, ktorá tvorí dôležitý prvok správneho riadenia migračnej politiky v súlade s Haagskym programom.
<SPEAKER ID="058" NAME="Ewa Klamt" AFFILIATION="PPE-DE">
(DE) Vážená pani predsedajúca, už roky žiadame, aby bol vytvorený celkový plán zahrňujúci všetky aspekty migrácie. Smernica o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, samozrejme tvorí súčasť tohto balíka. Legálne prisťahovalectvo do Európskej únie bude možné citlivo regulovať len vtedy, keď prestaneme poskytovať prístrešie miliónom nelegálnych prisťahovalcov, a keď ich prestaneme dávať na jednu úroveň s legálnym prisťahovalectvom.
<P>
Keďže pani Roureová poukázala na "právo" nelegálnych prisťahovalcov na útek od chudoby, dovoľte mi, aby som jej pripomenula, že len na africkom svetadieli žije 922 miliónov ľudí, pričom väčšina z nich žije v chudobe, a že v Indii žije 1,1 miliardy ľudí, z ktorých by mnohí radi prišli žiť k nám do Európy. Takýto spôsob regulovania je nesprávny. Preto vás vyzývam, aby ste podporili predloženú smernicu o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt. Táto smernica nám otvára cestu ku skutočne kvalitným nariadeniam v oblasti legálneho prisťahovalectva, konečne budeme môcť ľuďom naozaj pomôcť.
<SPEAKER ID="059" NAME="Dragutin Mate">
úradujúci predseda Rady. - (SL) Samozrejme, chcel by som sa vyjadriť o tom, čo ste povedali vo svojich vystúpeniach, ktoré som pozorne sledoval.
<P>
Po prvé, je potrebné jasne povedať, že tu dnes hovoríme o smernici o spoločných normách a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, hovoríme o nelegálnom prisťahovalectve, nehovoríme o azyle, ani o azylových postupoch. Medzi týmito dvoma vecami je obrovský rozdiel. Smernica o azyle nadobudla účinnosť už v roku 2003 a môžeme konštatovať, že funguje.
<P>
Dnes sa snažíme urobiť krok vpred. Tento krok je pre nás dôležitý. Rada vo svojom politickom vyhlásení, ktoré si môžete prečítať na predposlednej strane, prijala záväzok, že osoby, ktoré spĺňajú podmienky zadržania (t.j. nevzťahuje sa to na všetkých) možno zadržať na dobu šiestich mesiacov. Okrem toho, vo výnimočných prípadoch, ktoré sú presne vymenované, možno toto zadržanie predĺžiť o ďalších 12 mesiacov. Nejde teda o automatický proces trvajúci 18 mesiacov, ako sme mohli počuť vo viacerých vystúpeniach. To nie je pravda.
<P>
Rada vo svojom politickom vyhlásení tiež vyslovila jasný záväzok, citujem: "Rada vyhlasuje, že vykonávanie tejto smernice by sa samé o sebe nemalo využívať ako odôvodnenie prijatia ustanovení, ktoré sú menej priaznivé pre osoby, na ktoré sa vzťahujú."
<P>
To znamená, že to neurobí ani jedna krajina. Vzťahuje sa to na šesť krajín, hovoril so všetkými šiestimi ministrami. V procese rokovaní s Radou všetkých šesť ministrov trvalo na tom, aby bola doba zadržania kratšia ako šesť mesiacov. Žiaľ, väčšina členských štátov má oveľa dlhšie doby zadržania, v niektorých krajinách dokonca nie sú vôbec obmedzené, a tak môže viacero členských štátov teoreticky i prakticky zadržiavať nelegálnych prisťahovalcov neobmedzene dlhú dobu.
<P>
V tejto oblasti by sme radi dosiahli pokrok. Ba čo viac, je kľúčové, aby sme dosiahli pokrok. Chcem tu, samozrejme, spomenúť predovšetkým obzvlášť zraniteľné skupiny detí. Naliehavo žiadam Parlament, aby sa opäť pozrel na článok 5 a na článok 15a. Je tam jasne uvedené, že podmienky pre deti nesmú byť horšie, a že im musí byť umožnený prístup k vzdelaniu a do materskej školy. Deti musia byť ubytované v osobitných inštitúciách, ktoré im to umožnia. Obmedzenia sú veľmi prísne.
<P>
V tejto súvislosti chcem povedať aj to, že rokovania boli veľmi náročné, v žiadnom prípade neboli jednoduché. Neviem, či si to, vážené dámy, vážení páni, dokážete všetci predstaviť, ale poskytnem vám aspoň jeden maličký príklad o tom, ako prebiehali rokovania. O jednom článku, konkrétne o článku 14, sme rokovali štyri hodiny, štyri hodiny osobitne o každom jednom slove.
<P>
Členské štáty pochopili, že túto otázku je potrebné riešiť na úrovni Európskej únie. A o čom tu rozhodujete dnes vy? Rozhodujete o tom, či budeme túto otázku riešiť na vnútroštátnej úrovni, tak ako doposiaľ, alebo ju budeme riešiť na úrovni Európskej únie. Jeden pán poslanec to povedal veľmi výstižne, nelegálne prisťahovalectvo, to je problém. Otázka nestojí tak, či to je alebo nie je problém. Je jasné, že to je problém. Túto oblasť je potrebné dať do poriadku. Musíme ju dať do poriadku čo najcivilizovanejším spôsobom. Musíme teda urobiť prvý krok. Viem, že pre mnohých to nie je dobrý kompromis, no musíme si uvedomiť, že aj pre členské štáty je tento kompromis na hranici prijateľnosti.
<P>
Musíte si uvedomiť, že veľmi veľa členských štátov v tejto oblasti nechce prijať spoločnú politiku. Členské štáty, veľa členských štátov by bolo šťastných, keby si mohli túto oblasť regulovať podľa seba, doma, podľa svojich vlastných pravidiel, bez súhlasu Európskeho parlamentu a bez dohľadu európskych inštitúcií. Súčasná situácia je horšia ako tá, ktorú navrhujeme. Preto mi dovoľte znova zopakovať, že táto smernica predstavuje rozhodujúci krok vpred.
<P>
O čom sa tu teda dnes rozhoduje? Nerozhodujeme o skutočnom znení týchto článkov, ktoré tu sú, ani o úspešnosti rokovaní medzi pánom Weberom a mnou na strane Rady a Komisiou a komisármi na strane druhej. Rozhodujeme o celistvosti integračných politík. Ak by sme dnes dospeli k tomu, že tejto smernici o nelegálnom prisťahovalectve povieme NIE, môžete si predstaviť, aké ťažké bude posunúť sa vpred k prijímaniu rozhodnutí, k spoločnému prijímaniu rozhodnutí o legálnom prisťahovalectve.
<P>
Tento prvý krok musíme prijať a ak ho neprijmeme dnes, budúcnosť a spôsob jeho prijatia budú v nedohľadne. Môžem s plnou zodpovednosťou vyhlásiť, že ak táto smernica nebude prijatá v prvom čítaní, veľa členských štátov sa vráti k svojim pôvodným rokovacím pozíciám, ktoré sú mimoriadne nekompromisné a mimoriadne pevné. Potom, samozrejme, ubehne poriadne dlhá doba, kým si tu budeme znova môcť sadnúť a rozhodovať o tom, či prijmeme spoločné stanovisko.
<P>
V konečnom dôsledku budeme musieť prijať kompromis. Žiadne extrémne stanovisko nebude môcť byť prijaté. Práve takýto postoj je základom demokracie. Nejde o to, že jeden názor rozhoduje o všetkom, pričom však chcem vyhlásiť, že samozrejme rešpektujem názory mimovládnych organizácií a všetkých ostatných inštitúcií, ktoré nám poskytli svoje stanovisko, a ktoré bojujú za to, aby sa situácia v tejto oblasti zlepšila. Je správne, že za to bojujú, no musíme si byť vedomí, že v konečnom dôsledku sa Rada i Parlament zodpovedá svojim voličom. Veľmi dobre vieme, aké problémy v tejto oblasti vznikajú. Ako som už v tomto svojom záverečnom vystúpení niekoľkokrát povedal, toto je prvý krok, veľmi dôležitý krok, ktorý musíme spoločne urobiť na tejto ceste smerom k zlepšovaniu práv nelegálnych prisťahovalcov a tiež všeobecne z hľadiska vytvárania migračných politík.
<SPEAKER ID="060" NAME="Jacques Barrot">
podpredseda Komisie. - (FR) Vážená pani predsedajúca, vo svojom vystúpení sa pokúsim prispieť k tejto rozprave niekoľkými doplňujúcimi informáciami.
<P>
Po prvé, ak vznikne smernica o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, nevznikne osamotene. Bude súčasťou celej série založenej na koncepte koordinovanej prisťahovaleckej politiky. Ako to tu už spomenulo viacero poslancov, následne sa skutočne budeme venovať textom o legálnom prisťahovalectve a textom zameraným na posilnenie našich azylových postupov a nášho prijímania utečencov. Budeme sa venovať (v skutočnosti už tento proces prebieha) aj koordinovanej politike zahŕňajúcej tretie krajiny, z ktorých prisťahovalci prichádzajú. Osobne som presvedčený, že práve vďaka partnerstvu s mnohými tretími krajinami sa nám podarí nájsť spôsoby a prostriedky tejto koordinovanej prisťahovaleckej politiky. To je prvá vec, ktorú som chcel povedať.
<P>
Po druhé, chcel by som vám pripomenúť, niečo veľmi dôležité: hodnota smernice spočíva v tom, že nám poskytuje právny rámec, ktorý nám umožňuje uplatňovať mechanizmy Spoločenstva, čo znamená, že budeme môcť kontrolovať dodržiavanie acquis. Konkrétne ide o konania o porušení predpisov, právomoc Európskeho súdneho dvora, správy Komisie a o kontrolu vykonávanú Európskym parlamentom. Výhoda takejto smernice je v tom, že umožňuje vykonávanie oveľa účinnejšej právnej kontroly.
<P>
Tretí bod, o ktorom by mal Parlament pouvažovať, sa týka skutočnosti, že Parlament ešte posunul veci dopredu, najmä prostredníctvom článkov, ktoré sa vzťahujú na deti. Tieto nové články, článok 8a a článok 15a, sú napísané v takom duchu, že pokiaľ je to len trochu možné, deti by nemali byť zadržané. Ak sú však predsa len zadržané, pridaná hodnota predloženej smernice spočíva v skutočnosti, že núti členské štáty, ktoré sa na to podujali, aby dodržiavali minimálne záruky vymedzené v článku 15a, ktorý ste, pán Mate, spomínali.
<P>
Štvrtý bod, ktorý by som chcel spomenúť, sa týka skutočnosti, že máme k dispozícii aj potrebné finančné zdroje. V Európskom fonde pre návrat máme k dispozícii približne 700 miliónov EUR, vďaka ktorým budeme môcť pomôcť s poskytovaním právnej pomoci a zdravotnej starostlivosti a s mnohými problémami v oblasti opätovného začleňovania v určitých krajinách pôvodu.
<P>
Piaty bod si požičiam od pána Depreza, ktorý povedal, že Komisia by bola do troch rokov povinná vypracovať hodnotiacu správu. Chcem zdôrazniť, že záväzok na nás nebude klásť len táto správa, ale všetko, čo tvorí základ tohto textu, t.j. túžba, aby postupy Európskej únie podliehali súdnemu preskúmaniu, postupy, ktoré sa snažia nájsť rovnováhu medzi skutočnosťou, že je potrebné postupovať legálne, bez čoho sa nám nepodarí primať verejnú mienku, aby prijala legálne prisťahovalectvo, a medzi skutočnosťou, že je potrebné dodržiavať zásady Európskeho dohovoru o ľudských právach. Môžem vyhlásiť, že ak bude táto smernica prijatá, osobne sa zasadím o jej uplatňovanie tak, aby sa zaručilo, že tento duch nestratíme zo zreteľa.
<SPEAKER ID="061" NAME="Manfred Weber" LANGUAGE="DE">
Vážená pani predsedajúca, dámy a páni, v prvom rade sa vám chcem poďakovať za rozumnú rozpravu. Je skutočne ohromujúce, že dokážeme aj o takejto emocionálnej otázke diskutovať tak objektívne. Musím povedať, že vzhľadom na rozsah tém, ktoré sme tu dnes prebrali, som hrdý na to, že som poslancom tohto Parlamentu.
<P>
Boli sme však svedkami aj jedného pokĺznutia. Pán Catania nás všetkých obvinil, že sme zodpovední za masové hroby v Stredozemnom mori. Musím odmietnuť túto stratégiu, ktorá je založená na získavaní politického vplyvu prostredníctvom pôsobenia na pocity a obavy verejnosti. My všetci sa snažíme zo všetkých síl pomôcť týmto ľuďom.
<P>
O obsahu smernice sa nechcem vyjadrovať, pretože sme ho už dôkladne prediskutovali. Chcem však povedať niečo o procese. Náš predseda Výboru pre občianske slobody, spravodlivosť a vnútorné veci rozprával veľmi múdro. Členom skupiny Európskej ľudovej strany (kresťanských demokratov) a Európskych demokratov poradil, aby v tomto procese postupovali obzvlášť férovo. Stiahli sme naše pozmeňujúce a doplňujúce návrhy. Chceli sme, aby sa o týchto pozmeňujúcich a doplňujúcich návrhoch hlasovalo, a tak sme k tomu prispeli. Vo Výbore pre vnútorné veci sme pripravili stovky pozmeňujúcich a doplňujúcich návrhov a zabezpečili sme tam veľké väčšiny hlasov. To znamená, že sa mohol zúčastniť každý poslanec, ktorý mal záujem o túto tému.
<P>
Chcel by som povedať pár slov aj o mimovládnych organizáciách. Chápem, že nie sú spokojné. Keď tu diskutujeme o problematike životného prostredia, ani organizácia Greenpeace nie je nikdy spokojná s výsledkom, ku ktorému sa dopracujeme. Úlohou mimovládnych organizácií je vyvíjať čoraz väčší nátlak, no už teraz vám môžem povedať, čo sa stane. Ak prijmeme túto smernicu, potom už zajtra rovnaké mimovládne organizácie, ktoré dnes proti nej protestujú, využijú tieto právne možnosti a začnú podávať podnety na začatie konaní na Európskom súdnom dvore. Predpokladám, že aj poslanci ľavice, ktorí dnes tejto smernici oponujú, budú zajtra Komisiu, alebo pána komisára Barrota, žiadať, aby vykonávali to, čo sme tu prijali. Prostredníctvom tohto právneho základu sa budú snažiť zabezpečiť ľuďom výhody. Preto hovorím, že situácia nie je ideálna, ale podarilo sa nám urobiť veľký krok vpred.
<P>
Posledná poznámka. Žiaľ, pani Roureová a pán Fava zo socialistickej skupiny tu nie sú prítomní. Sú vonku, poskytujú rozhovory pre televízie a snažia sa im predstaviť svoje stanovisko. Nepočuli, čo povedal pán Mate, že buď tento krok urobíme dnes (ešte raz veľmi pekne ďakujem slovinskému predsedníctvu Rady), alebo sa v tejto oblasti nepodarí dosiahnuť pokrok počas mnohých nasledujúcich rokov. Aj naďalej budeme hovoriť, že je potrebné dosiahnuť rozhodný pokrok, no v skutočnosti nič nedocielime. Preto otázka, ktorú je potrebné si zajtra položiť, neznie, či je alebo nie je predložená smernica ideálna. Otázka, ktorú si musíme položiť, znie jednoducho takto: "Posunie táto smernica Európsku úniu dopredu?" Zajtra si na túto otázku môžeme s pokojným svedomím a jasne odpovedať "áno".
<SPEAKER ID="062" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 11.30 hod.
<P>
Písomné vyhlásenia (článok 142)
<SPEAKER ID="063" NAME="Louis Grech  " AFFILIATION="PSE">
písomne. - Navrhovanú smernicu o návrate nelegálnych prisťahovalcov je potrebné privítať, keďže sa usiluje prijať spoločné štandardy a predstavuje krok správnym smerom. Nedarí sa jej však poskytnúť určité záruky, pokiaľ ide o utečencov a o ľudské práva, a nerieši osobitné potreby a problémy členských štátov, ktoré sú nadmerne postihnuté vzhľadom na ich veľkosť, počet obyvateľov a zdroje. Medzi takéto členské štáty patrí aj Malta.
<P>
Ešte raz mi dovoľte zdôrazniť a opätovne zopakovať, že táto problematika si zaslúži spoločnú európsku politiku, ktorá bude riešiť základné otázky, medzi ktoré patria: a) prijatie politík o rozdelení záťaže medzi všetky členské štáty, b) prehodnotenie Dublinského dohovoru II, c) primeraná finančná podpora, d) posúdenie životaschopnosti, inak povedané, posúdenie rozvojových stredísk, napríklad stredísk na podporu zamestnanosti, v krajinách pôvodu a v tranzitných krajinách, e) vypracovanie realistickej politiky v oblasti návratu štátnych príslušníkov tretích krajín, ktorí majú na území Európskej únie nelegálny pobyt, f) realizácia včasnej integračnej politiky a g) boj proti organizovanému zločinu (vrátane obchodovania s ľuďmi), xenofóbii a rasizmu.
<P>
Zriadenie agentúry, ktorá by sa zaoberala všetkými druhmi legálneho a nelegálneho prisťahovalectva, by bolo veľmi nápomocné, aby sa tieto otázky riešili komplexne a integrovane.
<SPEAKER ID="999" NAME="Eija-Riitta Korhola" AFFILIATION="PPE-DE">
písomne. - (FI) Vážená pani predsedajúca, prvá výzva týkajúca sa tohto navrhovaného právneho predpisu, spočíva v tom, že ide o náš prvý pokus vytvoriť štandardy prisťahovaleckej politiky platné v celom Spoločenstve. Bude si to vyžadovať veľa úsilia vytvoriť politiku, ktorá sa bude vzťahovať na Spoločenstvo ako celok.
<P>
Ak nič iné, prisťahovalecká politika je citlivou otázkou z hľadiska základných práv a ľudských práv. Súhlasím s poslancami, ktorí jasne povedali, že v návrhu kompromisu sú určité chúlostivé body, pokiaľ ide o základné a ľudské práva.
<P>
Ako zákonodarcovia sa však na vec musíme pozerať komplexne, súčasný stav jednoducho nemôžeme zachovávať. Po prvé, ide o podmienky zadržania. V niekoľkých členských štátoch nie je právne obmedzená doba zadržania. Často nie sú primerane regulované ani kritériá zadržania. Po druhé, mnoho členských štátov vydáva zákaz opätovného vstupu na dobu neurčitú. Preto by boli mnohé členské štáty radšej, keby dopadlo hlasovanie o tomto kompromisnom návrhu i o celej legislatívnej iniciatíve neúspešne.
<P>
Je životne dôležité, aby smernica ustanovovala, že proces návratu musí podliehať monitorovacím mechanizmom Spoločenstva. Takto budeme môcť zaručiť, že čoskoro budú určité minimálne štandardy platiť vo všetkých členských štátoch.
<P>
Ďakujem spravodajcovi, pánovi Weberovi, za to, že sa mu podarilo v rámci rokovaní dosiahnuť výrazné zlepšenia v porovnaní so stanoviskom Rady. Výsledkom tohto procesu je skutočnosť, že sa podarilo zaručiť naše humanitárne povinnosti. Mimoriadne dôležité sú zmeny, ktoré sa prijali na ochranu detí, rodín a menšín.
<SPEAKER ID="998" NAME="Roselyne Lefrançois" AFFILIATION="PSE">
písomne. - (FR) Text, o ktorom budeme zajtra hlasovať, je jasným krokom späť, nielen v porovnaní s pôvodným návrhom Komisie, ale predovšetkým v porovnaní s prácou, ktorá bola vykonaná v rámci Výboru pre občianske slobody, spravodlivosť a vnútorné veci, ktorého som aj ja členkou.
<P>
My, socialisti, podporujeme zavedenie minimálnych požiadaviek vzťahujúcich sa na návrat štátnych príslušníkov tretích krajín, ktorí majú na území Európskej únie nelegálny pobyt, pretože podporujeme zodpovedný, ľudský prístup k nelegálnemu prisťahovalectvu a uvedomujeme si, že niektoré členské štáty Európskej únie v tejto oblasti presadzujú politiky, ktoré sú z hľadiska dodržiavania základných práv neprijateľné.
<P>
Nemáme však na výber a musíme poukázať na skutočnosť, že kompromis, ktorý podporujú konzervatívci a väčšina liberálov, v tejto oblasti neprinesie nijaké zlepšenia. Predložená smernica sa nevzťahuje sa na žiadateľov o azyl ani na ľudí zaistených pri nelegálnom prekračovaní hraníc. Predovšetkým však dáva členským štátom priveľa priestoru v kľúčových otázkach, napríklad čo sa týka práv maloletých, či dĺžky doby zadržania.
<P>
Rovnako, dobu zadržania možno predĺžiť až na 18 mesiacov. Tak ako mnohí kolegovia poslanci aj ja odmietam podporiť možnosť, že umiestnime pod zámok na takú dlhú dobu ľudí, ktorých jediným zločinom je to, že chceli nájsť v Európe lepší život.
<P>
Preto ak budú pozmeňujúce a doplňujúce návrhy Socialistickej skupiny v Európskom parlamente odmietnuté, budem hlasovať podľa svojho svedomia, t.j. proti tomuto textu.
<SPEAKER ID="997" NAME="Vincent Peillon  " AFFILIATION="PSE">
písomne. - (FR) Vážený pán predsedajúci, dámy a páni, zajtra musíme hlasovať o texte, ktorý členské štáty a tí konzervatívnejší z nás označujú za kompromis. Nenechajte sa však oklamať, tento text nie je kompromisom, ide o kompromitovanie.
<P>
Čo iné navrhuje Rada a pán spravodajca v tejto smernici o návrate štátnych príslušníkov tretích krajín, ktorí majú na území Európskej únie nelegálny pobyt, ak nie to, že máme podporiť návrh, podľa ktorého môžu členské štáty umiestniť pod zámok ľudskú bytosť, ktorá síce prišla na naše územie nelegálne, no nespáchala žiadny zločin, a to až na 18 mesiacov, a potom jej zakážu vstup na európske územie počas ďalších piatich rokov?
<P>
Pokiaľ ide o prisťahovalectvo, Parlament má konečne spolurozhodovaciu právomoc. Preto máme nielen možnosť podieľať sa na tomto procese s Radou, je to naša povinnosť! Nepremárnime túto možnosť, ak by sme prijali predloženú smernicu v jej terajšom znení, umožnili by sme Rade odstrániť z nej všetok pokrok, ktorý sa nám podarilo dosiahnuť v oblasti ľudských práv počas rokovaní trvajúcich tri roky.
<P>
Preto dúfam, že tento text odmietneme, ide o karikatúru, v ktorej sa vzdávame svojich pozícií a zabúdame na svoje hodnoty, čo predstavuje veľkú hrozbu.
<P>
Je potrebné vytvoriť skutočnú európsku prisťahovaleckú politiku, a nie takú, ktorá pozostáva len z klamnej ochrany pevnosti Európa.
<SPEAKER ID="996" NAME="Gabriele Zimmer  " AFFILIATION="GUE/NGL">
písomne. - (DE) Väčšina pravicových poslancov Európskeho parlamentu otvára brány pre masívne vyhostenia.
<P>
Osem miliónov ľudí bez platného povolenia na pobyt, z ktorých mnohí žijú v členských štátoch Európskej únie už veľa rokov, teraz musí čeliť zadržaniu a vypovedaniu. Ministri vnútra chcú dať všetko do poriadku tak, aby mohli začať regulovať legálne prisťahovalectvo do Európskej únie jednotným spôsobom "s čistým štítom". Nedávno to v televíznych správach povedal úplne jasne parlamentný štátny tajomník nemeckého spolkového ministerstva vnútra, pán Peter Altmaier. Vyjadril sa, že sa im v prospech Nemecka podarilo dosiahnuť, že v budúcnosti bude jednoduchšie vyhostiť tých ľudí, ktorých sa Nemecko chce zbaviť.
<P>
Podľa kompromisného návrhu, ktorý vypracovala Rada a pán Weber, poslanec Európskeho parlamentu a člen Kresťansko-sociálnej únie Bavorska, bude možné zadržať ľudí až na 18 mesiacov, deti bude možné oddeliť od rodičov a osobám, ktoré budú vypovedané, bude možné zakázať opätovný vstup na územie Európskej únie až na päť rokov. Ľavicová Konfederatívna skupina Európskej zjednotenej ľavice - Nordickej zelenej ľavice protestuje proti takýmto nehumánnym praktikám.
<P>
Táto smernica je osudná pre úsilie Európskej únie vystupovať ako inštitúcia, ktorá na medzinárodnej scéne bojuje za ľudské práva. Štyridsaťštyri afrických a latinskoamerických regiónov v spoločnej výzve adresovanej poslancom požaduje, aby bol tento návrh právneho predpisu odmietnutý. Prezident Bolívie, pán Evo Morales, v silnom a emocionálnom liste pripomenul poslancom tohto Parlamentu, že utečenci z Európy počas posledných dvoch storočí nachádzali priateľstvo i útočisko pred chudobou a útlakom na iných svetadieloch.
