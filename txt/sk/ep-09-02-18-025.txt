<CHAPTER ID="025">
Osobitné postavenie problematiky detí v rámci vonkajšej činnosti EÚ (krátke prednesenie) 
<SPEAKER ID="285" NAME="Predsedajúci">
Ďalším bodom je krátke prednesenie o správe pani Kinnockovej v mene Výboru pre rozvoj o osobitnom postavení problematiky detí v rámci vonkajšej činnosti EÚ.
<SPEAKER ID="286" NAME="Glenys Kinnock">
spravodajkyňa. - Vážený pán predsedajúci, na začiatku musím povedať, že veľmi vítam oznámenie, ktoré vypracovala Komisia. Myslím si, že je zrozumiteľné a ambiciózne.
<P>
V mojej správe, vážený pán komisár, odporúčam, ktoré praktické činnosti, investície a procesy sú potrebné, ak máme určiť toto osobitné postavenie problematiky detí v rámci vonkajšej činnosti. Oznámenie Komisie a Rady a závery o vonkajšej činnosti sa vypracujú na základe vonkajšej dimenzie stratégie EÚ v oblasti práv dieťaťa. Som presvedčená, že je to nevyhnutná práca pre Európsku úniu.
<P>
Vážený pán komisár, už teraz sa veľmi teším na tie činnosti určené na splnenie ambície, ktorú vidím. Potrebujeme slová podložiť skutkami. To znamená, že zdroje musia byť dostupné, a som si samozrejme istá, že budete súhlasiť, členské štáty Európskej únie nesmú ustúpiť, pokiaľ ide o záväzky, ktoré prijali s cieľom financovať rozvojové ciele milénia (MDG). Vieme, že väčšina dvoch miliárd detí sveta každý deň bojuje s chudobou a zraniteľnosťou. Je dobre známe, že 98 % detí nášho sveta, ktoré zažívajú extrémnu chudobu, žije v rozvojových krajinách.
<P>
Okrem toho je teraz zjavné, že deti a mladí ľudia vážne pocítia vplyv finančnej krízy, napríklad kvôli zníženiu rozpočtu na zdravotníctvo a vzdelanie. Preto si myslím, že je správne urobiť politický záväzok na najvyššej úrovni v mene a spolu s deťmi. EÚ musí vidieť vo svojom partnerstve s rozvojovými krajinami príležitosť ovplyvňovať verejnú politiku, a tak zachraňovať životy detí. Prioritné činnosti pre deti sa musia propagovať, keď Európska komisia rokuje o dokumente o stratégii krajiny a jeho regionálnych a tematických stratégiách, vtedy keď sa vypracovávajú a následne preskúmavajú.
<P>
Pokiaľ ide o rozpočtovú podporu vrátane rozpočtových zmlúv MDG, mali by sa a musia sa zahrnúť špecifické ciele a ukazovatele týkajúce sa detí. Vítam návrh Komisie vypracovať partnerské národné akčné plány pre deti. Potrebujeme záruky, aby aj deti na okraji spoločnosti vrátane postihnutých detí a sirôt, mali prístup k spravodlivému zdravotníctvu, blahobytu a súdnictvu.
<P>
Som presvedčená, že zamestnanci Komisie v Bruseli aj v delegáciách potrebujú ďalšiu a lepšiu odbornú prípravu, najmä pokiaľ ide o spôsob riadenia participácie detí. V Európskej únii potrebujeme znovu radikálne prehodnotiť spôsob, akým zabezpečujeme, že počúvame deti a vyzývame ich k participácii, pretože chápeme, že sú to práve deti, kto dáva život hodnotám, ktoré sú zakorenené v medzinárodnom práve prostredníctvom Dohovoru OSN o právach dieťaťa dohodnutého v roku 1989. Z vlastnej skúsenosti viem, že samotné deti - mladí ľudia - dobre chápu a cítia, a práve z toho môžeme čerpať, ako môžeme zastaviť chudobu a zhoršovanie životného prostredia.
<P>
Vítam skutočnosť, že Komisia uznáva dôležitosť konzultácie počas prípravy stratégie EÚ v oblasti práv dieťaťa. Takisto chápem, že sa to naplánovalo na prvú polovicu roka 2009. Pán komisár, mohla by Komisia potvrdiť, kedy tento proces začne? Verím, že nepadne žiadne rozhodnutie o tom, že sa verejná konzultácia vrátane s deťmi pozastaví, kým nová Komisia a Parlament nebude vo funkcii.
<P>
Na záver budem citovať Kofiho Annana: "Nie je na svete svätejšej pravdy ako je tá, že svet drží s deťmi. Neexistuje dôležitejšia povinnosť, ako tá zabezpečiť dodržiavanie ich práv, ochranu ich blahobytu, oslobodenie ich životov od strachu a biedy a aby vyrastali v mieri." Myslím si, že všetci budeme súhlasiť, že sú to impozantné ciele.
<SPEAKER ID="287" NAME="Janez Potočnik">
člen Komisie. - Vážený pán predsedajúci, je pre mňa potešením byť dnes tu a rozprávať o deťoch a správe, ktorú čoskoro prijmete.
<P>
Dovoľte mi pár minút hovoriť o tom, ako sme sa dostali tam, kde sme teraz a o tom, čo bude v budúcnosti a o participácii detí, ktorá je asi tým najväčším problémom, pokiaľ ide o deti.
<P>
Dnes robíme dôležitý krok v dlhom procese, ktorý začal pred niekoľkými rokmi vo vnútri Komisie. Uznávame, že EÚ potrebuje stratégiu, pokiaľ ide o deti. Potrebujeme stratégiu o tom, ako my, Európska únia, budeme spĺňať záväzky. My a zvyšok sveta sme podpísali Dohovor OSN o právach dieťaťa.
<P>
Prvým krokom bolo oznámenie Komisie k stratégii EÚ v oblasti práv dieťaťa v roku 2006. Za tým nasledoval v roku 2008 balík oznámení o deťoch v rámci vonkajšej činnosti, ktorý načrtol komplexnejší prístup k deťom zo strany EÚ použitím dostupných nástrojov vonkajšej spolupráce.
<P>
Dovoľte mi na chvíľku odbočiť, keďže som presvedčený, že niektorí z vás sa budú pýtať: a čo sa stalo so stratégiou EÚ o právach dieťaťa, ktorá bola ohlásená v uvedenom oznámení? Môžem potvrdiť, že Komisia pracuje na tejto stratégii, ktorú predloží budúca Komisia.
<P>
Počas slovinského predsedníctva v máji 2008 Rada prijala závery o podpore a ochrane práv dieťaťa v rámci vonkajšej činnosti EÚ - rozvoj humanitárneho rozmeru.
<P>
Výbor pre rozvoj potom začal pracovať na návrhu správy. Teraz sme na konci tohto procesu a zajtra budeme hlasovať o tejto vynikajúcej správe.
<P>
Okrem toho, politika EÚ týkajúca sa detí sa zakladá na dvoch usmerneniach - Usmernení o deťoch a ozbrojených konfliktoch a Usmernení o právach dieťaťa - ktoré sa zavádzajú vo viacerých vybraných prioritných a pilotných krajinách. Komisia víta správu, ktorá je vynikajúcim doplnkom k nášmu oznámeniu, a takisto aj závery Rady a usmernenia. Samozrejme to využijeme v našej práci týkajúcej sa detí.
<P>
Dovoľte mi upriamiť moje záverečné poznámky na to, čo je dnes pravdepodobne naším najväčším problémom: participácia detí. Ako zabezpečíme, že zapojíme deti do rozhodovaní, ktoré sa ich týkajú? Ako zabezpečíme, že deti budú mať prístup k relevantným informáciám? Ako zabezpečíme rovnaký prístup detí k vyjadreniu svojich názorov? Musíme priznať, že v rámci všetkého, čo sme všetci dohodli v dohode o právach dieťaťa, je to tým najväčším problémom.
<P>
Musíme priznať, že sme ešte ďaleko od dosiahnutia niečoho významného v oblasti participácie detí. V Komisii začíname uvažovať o tom, ako navrhnúť a zaviesť participáciu detí, ktorá nie je len pózou. Mala by to byť relevantná, zmysluplná a informovaná participácia detí. Takisto sme zabezpečili príslušné financovanie participácie detí v rámci tematického programu Investovanie do ľudí.
<P>
Prečo je to pre nás dospelých zložité? V podstate preto, že spochybňuje to, čo je pre nás zásadné: spôsob, akým sa správame.
<P>
Čo urobí Komisia v rámci svojej vonkajšej činnosti na podporu tejto participácie? Komisia sprístupní nástroje na konzultáciu s deťmi pre naše delegácie, ale tieto nástroje nepoužijú len naše delegácie, ale takisto aj partnerské krajiny. Takisto vyvíjame spolu s UNICEF aj súbor nástrojov, ktorý sa netýka len participácie detí, ale takisto aj celkovej ochrany dieťaťa, právnej reformy, zostavovania rozpočtu týkajúceho sa detí.
<P>
Okrem tohto súboru nástrojov takisto prepracovávame a posilňujeme našu spoluprácu s UNICEF všeobecne, aby sme boli schopní zlepšovať našu podporu partnerským krajinám v ich úsilí zabezpečiť, že hlas detí sa vypočuje na úrovni krajiny.
<P>
Takisto úzko spolupracujeme s rozličnými mimovládnymi organizáciami, aby sme sa od nich naučili o možných formách, ktoré často zahŕňajú deti a týkajú sa zmysluplnej participácie detí. Vyjadrím sa čestne: nestane sa to zajtra. Je to len začiatok dlhého procesu.
<P>
Dovoľte mi ešte jednu pripomienku. V správe sa zdôrazňuje, ako by Komisia mala dbať na participáciu detí, ale, drahí kolegovia, aj vy tak budete musieť urobiť, a môžem vás uistiť, že Komisia s vami bude veľmi rada spolupracovať pri ďalšom postupe v tejto záležitosti. Mali by sme spojiť kolektívnu silu našich dvoch inštitúcií s cieľom pokročiť v tejto dôležitej záležitosti.
<P>
Ešte raz mi dovoľte vyjadriť uznanie Komisie, pokiaľ ide o túto správu a zdôrazniť, že urobíme maximum, aby sme uskutočnili tieto odporúčania. Počítame s nepretržitou podporou Parlamentu v tejto oblasti.
<P>
Ako odpoveď na otázku pani Kinnockovej, veľmi rád potvrdzujem, že stanovisko Komisie sa nezmenilo. Nápad využiť rok 2009 na konzultácie odštartovala samotná Komisia a pracujeme na tom, aby sme zaviedli podmienky pre konzultačný proces s deťmi, ktorý by využil všetky existujúce nástroje.
<P>
Dovoľte mi ešte zdôrazniť, že Komisia by rada zabezpečila konzultačný proces, ktorý plne rešpektuje práva dieťaťa.
<P>
Nakoniec, dovoľte mi poďakovať vám, pani Kinnocková, za veľmi plodnú spoluprácu, pokiaľ ide o deti a záležitosti týkajúce sa detí, nielen vzhľadom na túto správu, ale takisto aj v priebehu rokov. Viem, že som hovoril dlho, ale nikdy nehovoríte pridlho, keď rozprávate o právach detí.
<SPEAKER ID="288" NAME="Predsedajúci">
Veľká vďaka, pán komisár. Skutočne, váš prejav bol veľmi zaujímavý a týkal sa problematiky, ktorá bola takisto veľmi dôležitá.
<P>
Bod je uzavretý.
<P>
Hlasovanie sa uskutoční vo štvrtok 19. februára 2009.
<P>
Písomné vyhlásenia (článok 142)
<SPEAKER ID="987" NAME="John Attard-Montalto  " AFFILIATION="PSE">
písomne. - Je to smutný deň, keď musíme priznať, že každý deň vo svete zomrie viac ako 26 000 detí mladších ako päť rokov, a to väčšinou kvôli príčinám, ktorým sa dalo predísť.
<P>
Je tragické, že sa príslušnými opatreniami, či už zdravotnými alebo finančnými, dalo zachrániť množstvo životov, a že táto situácia sa stále zhoršuje. Musí sa prikladať osobitná pozornosť tým najzraniteľnejším a spoločensky izolovaným chlapcom a dievčatám vrátane postihnutých detí, migrujúcich detí a detí z menšinových rodín.
<P>
Správa je chvályhodná. Nesúhlasím len s tými stanoviskami, ktoré sa týkajú interrupcie.
<P>
Výbor pre rozvoj prijal správu z vlastnej iniciatívy, ktorú vypracovala Glenys Kinnocková (PES, UK), o osobitnom postavení problematiky detí v rámci vonkajšej činnosti EÚ ako odpoveď na oznámenie Komisie v tejto záležitosti. Výbor privítal oznámenie a štyri hlavné zásady akčného plánu Komisie o právach detí v rámci vonkajšej činnosti, ktoré zahŕňajú holistický a koherentný prístup založený na právach detí.
<P>
Bez strácania času musíme:
<P>
vykonať dôkladnú analýzu práv detí;
<P>
dobudovať existujúce mládežnícke a detské siete ako udržateľné platformy na konzultácie s deťmi;
<P>
zabezpečiť, aby medzinárodné dohody medzi EÚ a tretími krajinami obsahovali právne záväzné doložky o ochrane práv detí.
<SPEAKER ID="289" NAME="Daciana Octavia Sârbu  " LANGUAGE="RO">
Je našou povinnosťou zabezpečiť, aby sme boli tými, ktorí budujú lepšiu budúcnosť nielen pre Európanov, ale takisto aj pre rozvojové krajiny.
<P>
Práve deti predstavujú budúcnosť a musíme zabezpečiť, aby sa ich práva uplatňovali a rešpektovali v tretích krajinách, ktoré sú financované z Európy.
<P>
Ide o otázku priority, aby vo vzťahu k tretím krajinám Európska únia zabezpečila, že sa dodržiavajú práva detí na vzdelanie a prístup k lekárskej starostlivosti.
<P>
Je pravda, že práve prechádzame obdobím finančnej krízy, ale nemôžeme prehliadať skutočnosť, že niekde vo svete každé tri sekundy zomrie dieťa a každú minútu zomrie žena pri pôrode.
<P>
Vzhľadom na to, že deti tvoria polovicu svetovej populácie, musíme brať do úvahy, že práva dieťaťa sú prioritou rozvojovej politiky Európskej únie.
<P>
Každý členský štát by sa mal v rámci svojich možností zapojiť do politík spolupráce s rozvojovými krajinami. Európska komisia by mala vlastne vyvíjať tlak na rozvojové krajiny, aby do vnútroštátnych právnych predpisov zaviedli ustanovenia Dohovoru OSN o právach dieťaťa.
<SPEAKER ID="986" NAME="Anna Záborská  " LANGUAGE="SK">
Som rada, že som mohla vo Výbore pre práva žien k tejto správe napísať stanovisko. Vážne som sa zaoberala otázkou práv dieťaťa v rámci vonkajších vzťahov.
<P>
Moje stanovisko bolo prijaté jednomyseľne. Predovšetkým sa v ňom pripomína, že vonkajšia stratégia EÚ, pokiaľ ide o práva dieťaťa, by mala byť založená na hodnotách a zásadách, definovaných vo Všeobecnej deklarácii ľudských práv, najmä v článkoch 3, 16, 18, 23, 25, 26 a 29. Tieto sú obzvlášť dôležité pre ľudskú osobu a spoločné dobro. Stanovisko zdôrazňuje, že všetky opatrenia v prospech práv dieťaťa by mali rešpektovať prioritné postavenie rodičov a najbližších príbuzných dieťaťa.
<P>
Tým, že Európsky parlament prijal moje stanovisko, podporuje dôležitosť ochrany ľudského života od jeho počatia a dáva každému dieťaťu jeho vlastnú identitu. Bola som schopná zaviesť ustanovenia, ktoré odsudzujú rodovo špecifickú diskrimináciu na základe dedičných vlastností, ktorá je v niektorých krajinách čoraz bežnejšia. Stanovisko žiada Komisiu, aby v rámci rozvojovej politiky Únie zdôrazňovala význam a potrebu registrácie narodenia každého dieťaťa vo všetkých tretích krajinách a aby prepojila svoje programy pomoci s touto požiadavkou.
<P>
Podporujem každú snahu, ktorá napomáha rozvojovej pomoci. Trvám však na tom, že humanitárne organizácie a medzinárodné orgány zodpovedné za prideľovanie pomoci zaručia, že primeraná pomoc a potrebné prostriedky sa skutočne dostanú k deťom a nebude sa nimi plytvať.
