<CHAPTER ID="008-13">
13. Makrofinančná pomoc Ukrajine (
<P>
Pred začiatkom hlasovania:
<SPEAKER ID="118" NAME="Vital Moreira">
spravodajca. - Vážená pani predsedajúca, toto je len stručné vysvetlenie problematiky, o ktorej sa chystáme hlasovať.
<P>
V novembri minulého roka sme tu v Štrasburgu rokovali o schválení štyroch predchádzajúcich návrhov makrofinančnej pomoci, ktoré sa týkali iných krajín. Komisia nám vtedy sľúbila, že na základe Lisabonskej zmluvy a až do prijatia rámcového nariadenia o makrofinančnej pomoci budú všetky ďalšie jednotlivé návrhy takejto pomoci podliehať spolurozhodovaciemu postupu Parlamentu a Rady. Teraz, iba o šesť mesiacov neskôr, nemáte pred sebou len návrh, ktorý bol predmetom spolurozhodovacieho postupu, ale aj dohodu s Radou v prvom čítaní. Pri pokuse o dosiahnutie tejto dohody sme mali veľmi prísny časový harmonogram. Chcel by som preto vyjadriť svoje uznanie a poďakovať španielskemu predsedníctvu, Rade a Komisii, ako aj tieňovým spravodajcom vo Výbore pre medzinárodný obchod a všetkým, ktorí sa zapojili do tejto činnosti, za ich pozitívny a konštruktívny prístup.
<P>
Na základe navrhnutého rozhodnutia mohla Ukrajina dostať pôžičku do výšky 500 miliónov EUR na financovanie svojho deficitu platobnej bilancie a splniť vonkajšie finančné potreby. Uvedená pôžička by dopĺňala podporu zo strany MMF a pomoc EÚ vo výške 110 miliónov EUR, ktorá bola schválená v roku 2002, ale ešte nebola vyplatená.
<P>
Počas našich neformálnych trojstranných rokovaní trval Parlament na zachovaní odkazov na niektoré podmienky na vyplatenie, ktoré pre nás boli dôležité, ako napríklad účinnosť, transparentnosť a zodpovednosť pomoci. Trvali sme tiež na tom, že je dôležité, aby bol Parlament nepretržite náležite informovaný o skutočnom čerpaní pomoci.
<P>
(potlesk)
<P>
Pri ochrane našich inštitucionálnych právomocí sme tiež odmietali požiadavky na zavedenie postupu riadiaceho výboru pre vykonávacie opatrenia, aby nakoniec poradný výbor...
<P>
(Predsedajúca prerušila rečníka.)
