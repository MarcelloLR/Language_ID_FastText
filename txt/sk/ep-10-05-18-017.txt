<CHAPTER ID="017">
Bezpečnostné a preventívne opatrenia na morských ropných plošinách v EÚ (rozprava)
<SPEAKER ID="543" NAME="Predsedajúca">
Ďalším bodom programu je vyhlásenie Komisie o bezpečnostných a preventívnych opatreniach na morských ropných plošinách v EÚ.
<SPEAKER ID="544" NAME="Günther Oettinger" LANGUAGE="DE">
Vážená pani predsedajúca, 20. apríl bol čiernym dňom pre Mexický záliv, pre Spojené štáty americké a vlastne pre celý svet. Už presne štyri týždne skúšajú priemysel a orgány všetko možné - zatiaľ bez nejakého konkrétneho úspechu -, aby zastavili obrovský únik ropy a minimalizovali ekologické škody, predovšetkým na pobreží.
<P>
Táto nehoda ukázala v ostrom svetle riziká spojené s činnosťami v oblasti zásobovania ropou a plynom prebiehajúcimi na otvorenom mori. Vnímanie verejnosti sa úplne právom zintenzívnilo, a to nielen v Spojených štátoch, ale aj v Európe. Európa spolu s Nórskom vyrábajú viac ako 200 miliónov ton ropy ročne, pričom väčšina pochádza zo Severného mora.
<P>
Aj keď hľadanie a preprava ropy a plynu neprebieha za porovnateľne extrémnych podmienok alebo v takej istej hĺbke ako v Mexickom zálive, musíme mať plán pre možnosť nehody v EÚ a byť na ňu pripravení. Máme príslušné orgány a mechanizmy na to, aby sme vedeli rýchlo reagovať na prípadnú nehodu.
<P>
Máme Európsku námornú bezpečnostnú agentúru, máme záchranné člny, máme mechanizmy civilnej ochrany, máme dobrú koordináciu podporných opatrení, vďaka čomu bola pani komisárka Georgievová už v začiatočnom štádiu schopná ponúknuť európsku pomoc pri prebiehajúcich opatreniach v Mexickom zálive.
<P>
Naším cieľom musí byť prevencia, aby sme odstraňovanie rozsiahlych škôd po katastrofe vôbec nemuseli podstúpiť. Spolu s pánom komisárom Potočnikom sme preto naše úrady požiadali o preskúmanie platných právnych predpisov EÚ. Európske právne predpisy predstavujú rámec pre bezpečnosť a opatrenia na ochranu životného prostredia všeobecne, ako aj v prípade konkrétnej nehody.
<P>
Naše smernice zabezpečujú minimálne bezpečnostné normy pre zariadenia a obsahujú podrobné minimálne normy v oblasti zdravia a bezpečnosti pracovníkov. Teraz všetky tieto právne texty preskúmame, aby sme zistili, či poskytujú súbor primeraných a optimálnych nástrojov pre prípad podobnej katastrofy alebo pre prípad najhoršieho scenára. Znamená to úzku spoluprácu s vnútroštátnymi regulačnými orgánmi, keďže prevažná časť bezpečnostných predpisov týkajúcich sa prepravy ropy a plynu a ochrany zdravia je v rukách členských štátov, nie priamo v našich rukách.
<P>
Samozrejme, žiadny súbor predpisov nemôže poskytnúť stopercentnú záruku. Veľa závisí od prístupu a správania operatívnych zložiek v našom priemysle. Máme teda všetky dôvody na to, aby sme sa stretli: politika a priemysel musia spolupracovať, aby zabezpečili čo najväčšiu bezpečnosť európskeho životného prostredia a verejnosti.
<P>
Chcem, aby boli bezpečnosť a trvalá udržateľnosť v preprave ropy a plynu ústrednými témami rozhovorov zainteresovaných strán. Preto som minulý týždeň usporiadal stretnutie vysokopostavených pracovníkov významných energetických podnikov činných v európskych vodách. Bola tam aj pani komisárka Georgievová. Na tomto technicky orientovanom stretnutí sme priemyselné podniky požiadali, aby sa postarali o vynaloženie maximálneho možného úsilia na to, aby sa zabránilo porovnateľným nehodám v blízkosti európskeho pobrežia.
<P>
Predložili sme súbor otázok, na ktoré spoločnosti v priebehu nasledujúcich dní odpovedali. Bolo to 12 otázok, ktoré úplne konkrétne zahrnovali všetko, čo je rozhodujúce z hľadiska bezpečnosti na ropných plošinách a plynových plošinách, ako aj z hľadiska vôd, pobrežia a členských štátov. Toto stretnutie s priemyselnými podnikmi vnímam ako začiatok procesu, ktorým sa posilní transparentnosť priemyselných činností a podporí dodržiavanie nariadení a uplatňovanie osvedčených postupov.
<P>
V nadchádzajúcich mesiacoch, keď už budeme lepšie chápať príčiny nehody, plánujeme druhé stretnutie, aby sme zhodnotili situáciu a vyvodili z nehody v Mexickom zálive ponaučenie pre Európu.
<P>
V tejto chvíli, keď ešte nebola vykonaná analýza príčin a okolností, by bolo predčasné vyvodzovať závery alebo vyzývať na nové legislatívne iniciatívy. Ak sa však ukáže, že je potrebné regulačné riešenie, môžem vás uistiť, že Komisia nebude strácať čas a predloží vám návrhy európskych právnych predpisov.
<P>
Takže vidíte, dámy a páni, že v Európe sa neustále vyvíjajú snahy s cieľom predísť u nás podobnej tragédii. Ak by k podobnej nehode predsa len došlo, máme k dispozícii množstvo opatrení a mechanizmov na to, aby sme dokázali účinne a bezodkladne reagovať a minimalizovať následky takejto nehody na občanov a životné prostredie v Európe.
<P>
Viac než ochotne vám po našom ďalšom stretnutí podám správu o tom, čo plánujeme.
<SPEAKER ID="545" NAME="Bogusław Sonik" LANGUAGE="PL">
Výbuch plošiny v Mexickom zálive je najväčšou ekologickou katastrofou svojho druhu v histórii. Každý deň sa do zálivu vyleje 800 000 litrov ropy, čo znamená 22 miliónov litrov od vypuknutia katastrofy. Ropná škvrna v súčasnosti pokrýva 43 000 štvorcových kilometrov, čo je väčšia plocha ako Holandsko.
<P>
V tejto chvíli je našou povinnosťou vyjadriť solidaritu so Spojenými štátmi a všetkými obeťami tragédie a zabezpečiť poskytnutie čo najväčšej pomoci. Vzhľadom na túto tragédiu pokladám za nevyhnutné, aby sme uskutočnili špeciálne posúdenie - podrobnú a ďalekosiahlu inšpekciu aktívnych vrtných plošín nachádzajúcich sa v teritoriálnych vodách Európskej únie. To by mal byť prvý krok na nadnárodnej úrovni k zabezpečeniu bezpečnosti európskych morí. Ďalej by som chcel osobitne upozorniť na skutočnosť, že ak by k podobnej katastrofe náhodou došlo v Baltskom mori, ktoré je uzavretým morom, spôsobilo by to trvalé a nezvratné zdevastovanie celého regiónu a jeho pobrežných oblastí.
<P>
Je nevyhnutné, aby všetky činnosti vykonávané v teritoriálnych vodách Európskej únie podliehali osobitnému monitorovaniu a aby spĺňali najvyššie bezpečnostné normy a boli vybavené najmodernejšími bezpečnostnými systémami. Vzhľadom na to si myslím, že je tiež nevyhnutné vypracovať spoločný cezhraničný postup pre riešenia a spoluprácu, ktorý by sa uplatnil hneď po úniku ropy.
<P>
Pozorovatelia v Spojených štátoch poukazujú na to, že v mnohých prípadoch bolo povolenie na vybudovanie plošín v Mexickom zálive udelené pod tlakom a v záujme ropného priemyslu na úkor životného prostredia. Len ťažko možno v tejto súvislosti nespomenúť rozhodnutie vybudovať Nord Stream, severný plynovod, ktoré bolo politickým rozhodnutím, ktoré nebralo do úvahy nebezpečenstvá, ktoré táto investícia môže predstavovať pre ekosystém Baltského mora.
<P>
Pán Oettinger, vzhľadom na drámu v Mexickom zálive by nemalo byť možné, aby vrtné zariadenia na ťažbu roby alebo plynu vznikali bez stopercentnej záruky bezpečnosti pre príslušné moria a oceány. Rozhodnutia prijímané pod tlakom priemyselnej alebo politickej loby by mali byť neprípustné.
<SPEAKER ID="546" NAME="Kriton Arsenis" LANGUAGE="EL">
Vážený pán komisár, zlepšenie preventívnych opatrení často nestačí. K nedávnemu výbuchu v Mexickom zálive došlo na plošine, ktorá bola postavená len v roku 2001, a jej následné potápanie spôsobuje jednu z najväčších ekologických katastrof v histórii. Zatiaľ, a to od nehody prešlo už 29 dní, sa nepodarilo zastaviť únik a ako povedal pán Sonik, v zálive sa denne vylieva do mora vyše 5 000 ton ropy.
<P>
K rozsiahlemu znečisteniu došlo v čase, keď je mnoho druhov, z ktorých mnohé vymierajú, uprostred obdobia rozmnožovania. Mám na mysli päť zo siedmich druhov morskej korytnačky, delfíny, množstvo druhov veľrýb a množstvo druhov významných morských cicavcov. Nevyhnutne to zasiahlo aj človeka. K tomuto výbuchu, k tejto nehode došlo v čase, keď sa táto oblasť začínala zotavovať zo zničujúcich následkov hurikánu Katrina; nehoda si okrem toho vyžiadala 11 životov.
<P>
V Spojených štátoch sa však prijímajú opatrenia. V roku 1981 odhlasoval Kongres moratórium zakazujúce morské ropné vrty v 85 % pobrežných vôd pozdĺž Spojených štátov. Po nehode Obamova vláda moratórium potvrdila aj napriek svojim počiatočným vyhláseniam, že to neurobí. Zároveň sa však naďalej uvádzajú do prevádzky ďalšie ropné plošiny, najmä v Severnom mori. V súčasnosti existujú stovky morských plošín určených na ťažbu ropy aj plynu.
<P>
Nedávny nehoda v Mexickom zálive skutočne potvrdila nebezpečenstvo zničenia morského prostredia morskými ropnými plošinami. V rámci európskych právnych predpisov sú však podmorské ropné vrty vyňaté z pôsobnosti smernice Seveso o kontrole nebezpečenstiev veľkých havárií s prítomnosťou nebezpečných látok.
<P>
Nedávna nehoda ukázala, že nikto nedokáže zaručiť, že k podobnej nehode nedôjde v Európskej únii, a zlepšovanie preventívnych opatrení niekedy nestačí. Obamova vláda bola nútená vzhľadom na rozsah katastrofy ustúpiť. Možno prišiel čas, aby Európska únia okrem prijímania ďalších preventívnych opatrení zaviedla moratórium s okamžitou platnosťou zakazujúce morské vrty vo vodách EÚ, rovnaké ako moratórium USA. Musíme konať okamžite, skôr ako nám na dvere zaklope nehoda, o ktorej ešte nevieme, podobná nehode v Mexickom zálive.
<SPEAKER ID="547" NAME="Corinne Lepage" LANGUAGE="FR">
Vážená pani predsedajúca, havária na plošine pri pobreží Louisiany 22. apríla spôsobila ropnú škvrnu neuveriteľného rozsahu. Nastoľuje to tri dôležité otázky. Je ťažké pochopiť skutočnosť, že neboli vopred vytvorené systémy na zastavenie úniku takéhoto druhu a rozsahu, ako aj neexistenciu náležitých kontrolných mechanizmov zo strany verejných orgánov, pokiaľ ide o povinné bezpečnostné systémy, ktoré majú zavádzať prevádzkovatelia plošín s cieľom predchádzať riziku znečistenia a v konečnom dôsledku konkrétnemu riziku znečistenia zvlášť citlivých alebo obývaných oblastí uhľovodíkmi. Kolega poslanec pán Sonik nás pred chvíľou upozornil, aké katastrofické následky by takéto znečistenie malo napríklad v Baltskom mori.
<P>
Severné more už zažilo najmenej dve vážne nehody na morských plošinách a patrí k svetovým regiónom s najväčšou koncentráciou plošín. Za týchto podmienok je absolútne nevyhnutné, aby sme zhodnotili situáciu s cieľom zabezpečiť, aby podobná nehoda pri našom pobreží nebola možná, a sme veľmi radi, pán komisár, že bola v tomto smere podniknutá iniciatíva.
<P>
Na základe toho sa pýtam, aké opatrenia na zlepšenie bezpečnosti a predchádzanie nehodám na morských plošinách nachádzajúcich sa v našich teritoriálnych vodách plánujete prijať z krátkodobého hľadiska? Hovorili ste o minimálnych normách, pán komisár, ale to nestačí.
<P>
Po druhé, aké kontrolné opatrenia na zabezpečenie dodržiavania bezpečnostných požiadaviek existujú v súčasnosti? Bezpečnostné predpisy na papieri nestačia; musia sa uplatňovať a ich uplatňovanie treba skutočne kontrolovať. Čo plánujete urobiť pre to, aby sme napredovali týmto smerom?
<P>
Po tretie, aké prostriedky na odvrátenie znečistenia pobrežia v prípade nehody máme dispozícii? Je veľmi dobré mať plavidlá a civilné sily, ale čo konkrétne máme k dispozícii? Nie je načase, aby sme od prevádzkovateľov požadovali, aby mali konkrétne technické zariadenia, ktoré by mohli používať spoločne? Nie je takisto potrebné, vzhľadom na to, že pojem poškodenia životného prostredia je odteraz súčasťou právnych predpisov EÚ, vytvoriť náležitý systém odškodnenia a s tým spojených finančných záruk?
<P>
A nakoniec, ropné spoločnosti pracujú v stále väčších hĺbkach, v dôsledku čoho je v prípade nehody veľmi ťažké zasiahnuť a ohrozuje to morské prostredie. Aké opatrenia sa plánujú v súvislosti s ťažbou ropy vo väčších hĺbkach a zvlášť ďaleko na severe?
<P>
Na záver sa vrátim k otázke, ktorú práve položil kolega poslanec pán Arsenis: nie je načase, aby sme zvážili dlhé moratórium za tých istých podmienok, za akých ho chcú zaviesť Spojené štáty? Chceme a musíme prestať byť spoločnosťou závisiacou od ropy. Nie je načase, aby sme to konečne urobili?
<SPEAKER ID="548" NAME="Isabelle Durant" LANGUAGE="FR">
Vážená pani predsedajúca, pán komisár, aj ja mám pocit, že musíme zabrániť ľuďom v priemysle, aby sa hrali na Boha.
<P>
Dnes cítia priemyselné krajiny viac než kedykoľvek predtým smäd po rope. Vŕtajú do všetkého, na čo narazia, a to v čoraz väčších hĺbkach, čím sa jasne zvyšuje riziko nehôd. V poslednej dobe dávajú priemyselné podniky prednosť prieskumu a ťažbe na úkor bezpečnosti a životného prostredia; už asi mesiac sa do Mexického zálivu každý deň vylieva 800 000 litrov ropy, pričom ekologické a hospodárske škody budú katastrofálne. Vidím obrovský nepomer medzi kolosálnymi sumami míňanými na ťažbu v čoraz väčšej hĺbke a absolútne nedostatočnými prostriedkami venovanými na lepšiu prevenciu a predvídanie rizika.
<P>
Tak ako kolegovia poslanci, aj ja požadujem niekoľko vecí. Po prvé, myslím si, že musíme vykonať audit všetkých ropných plošín, aby sme zistili, aký je ich technický stav, akú majú úroveň bezpečnosti a do akej miery spĺňajú normy. Musíme, samozrejme, vykonať aj inšpekcie plošín, aj keď takéto inšpekcie sú povinnosťou členských štátov, a potrebujeme, aby Komisia vykonala inšpekcie samotných inšpekcií.
<P>
Ďalej si myslím, že musíme raz a navždy začať chrániť najkrehkejšie ekosystémy. V tejto súvislosti si skutočne myslím, že okrem vašej iniciatívy, ktorej cieľom je zistiť, ako by sme si poradili s takýmito okolnosťami, keby k podobnej nehode došlo pri našom pobreží, a ktorú vítam, musí Európa konečne podniknúť iniciatívy na ochranu najkrehkejších ekosystémov. Mám napríklad na mysli Aljašku. Potrebujeme medzinárodný dohovor o takom istom modeli ochrany, ako je model ochrany zdrojov v Antarktíde, pričom Európa by mohla byť iniciátorom takejto práce a takéhoto dohovoru.
<P>
A nakoniec, je to veľmi dobrý dôvod, prečo viac a čo najskôr investovať do obnoviteľných zdrojov energie pre prípad, že by sme takýto dôvod ešte potrebovali. Sopka - neuvediem jej meno, pretože je nevysloviteľné - bola pre nás znamením v oblasti leteckej dopravy; takým istým spôsobom je táto hrozná nehoda pre nás ďalším znamením v oblasti ťažby ropy. Je čas uznať, že šialenstvo pretekania sa v ťažbe ropy kdekoľvek a za každú cenu je za nami.
<SPEAKER ID="549" NAME="Giles Chichester">
v mene skupiny ECR. - Vážená pani predsedajúca, vítam vyhlásenie pána komisára. Svet v úžase sledoval obrovský únik plynu a ropy z prasknutého potrubia po výbuchu a vypuknutí katastrofy v Mexickom zálive, ako aj zjavnú neschopnosť priemyslu, ako aj amerických orgánov únik zastaviť; musíme dúfať, že najnovšie opatrenia sa ukážu ako úspešné.
<P>
Ako spomenuli kolegovia, máme vlastné skúsenosti s katastrofami na plošinách v Severnom mori. Ako jeden príklad mám na mysli plošinu Piper Alpha, pričom si myslím, že sme si z tohto prípadu vzali ponaučenie. Nezabúdajme však, že je veľký rozdiel medzi hĺbkou mora, v ktorej sa pracuje v Mexickom zálive, a hĺbkou Severného mora. Žiadam, aby sme konali opatrne a neunáhlili sa s novými právnymi predpismi. Uistime sa, čo sa skutočne stalo. Uistime sa, či by existujúce predpisy zabránili, aby sa niečo také stalo tu, a uistime sa, že by tomu zabránili akékoľvek nové predpisy.
<P>
K nehodám a božím zásahom skutočne dochádza a nemôžeme zaručiť, že im zabránime. Musia existovať hranice toho, čo môžeme urobiť, aby sme im zabránili. Na záver by som chcel pridať ešte jednu myšlienku v súvislosti s negatívnym rizikom: že takéto nehody stavajú do iného svetla relatívnu bezpečnosť jadrovej energie.
<SPEAKER ID="550" NAME="Elie Hoarau" LANGUAGE="FR">
Vážená pani predsedajúca, únik ropy z vrtnej veže v Mexickom zálive je skutočnou katastrofou z hospodárskeho, ako aj z ekologického hľadiska. Údajne došlo k nezrovnalostiam pri udeľovaní povolení na vŕtanie ministrom vnútra Spojených štátov. To by predstavovalo neodpustiteľný prejav nezodpovednosti, ktorej dôsledky sú nevyčísliteľné a nedotýkajú sa len Spojených štátov.
<P>
Vieme, že krajiny na celom svete udeľujú stovky povolení na morské vrty, a ak by sa tieto povolenia udeľovali rovnako nezodpovedne, predstavovalo by to vážne problémy pre celý svet. Ako poslanec Európskeho parlamentu za európsky najvzdialenejší región a za zámorské krajiny a územia (ZKÚ), ktoré tvoria takmer výlučne ostrovy, celkove takmer 130, roztrúsené na troch kontinentoch, musím vyjadriť obavy o naše ostrovy v súvislosti s projektmi ťažby ropy v mori. Preto je nevyhnutné, aby Európska únia, ktorá musí ísť príkladom, čo najprísnejšie posúdila bezpečnostné a preventívne opatrenia na svojich vlastných morských ropných plošinách.
<P>
Ďalej by som chcel uviesť, že náhodné alebo operačné vyliatia ropy do mora, spôsobené nie nevyhnutne Európou, sa odhadujú na niekoľko desaťtisíc ton ročne. Nie je načase, aby Európska únia podnikla iniciatívy s cieľom dosiahnuť, aby odteraz morské plošiny podliehali kontrole nespochybniteľného vedeckého orgánu, ktorý by mal byť vytvorený v podobe medzinárodného orgánu?
<P>
Po kodanskom samite a počas prípravy na Cancún by mala Európska únia s hrdosťou presadzovať skutočné globálne riadenie v oblasti hľadania, ochrany a využívania hlbokomorských zdrojov.
<SPEAKER ID="551" NAME="Hans-Peter Martin" AFFILIATION="NI">
(DE) Vážená pani predsedajúca, pán komisár, ako človek, ktorý žije v susedstve "Švábskeho mora", by som vás chcel vyzvať, aby ste nehodu, katastrofu v Mexickom zálive brali tak vážne, ako keby k nej došlo v našom vlastnom Bodamskom jazere. Potom by ste už nemali žiadnu pitnú vodu a v mojom domovskom meste by sa nekonal žiadny festival so všetkými dramatickými dôsledkami, ktoré by to znamenalo, a ešte oveľa viac.
<P>
Čo to znamená? Ste si istí, že ropné plošiny, ktoré sa nachádzajú ďaleko od nás - inými slovami v Severnom mori a v Baltiku -, skutočne odolajú všetkým poveternostným podmienkam, ktorým budeme musieť čeliť v dôsledku zmeny klímy? Ste si istí, že vaša Európska námorná bezpečnostná agentúra je skutočne vybavená na to, aby si s niečím takým poradila? Hovorili ste o dobrej koordinácii. Už sme veľakrát zažili zlyhanie rádiového kontaktu medzi jednotlivými krajinami. Už sa to skontrolovalo, kým dôjde k mimoriadnej situácii? Keď sa niečo naozaj stane, aká je právna situácia, pokiaľ ide o žaloby proti ropným spoločnostiam? Bol by v tejto súvislosti možno užitočný rizikový fond?
<P>
A nakoniec, je vám jasné, že kontrolné orgány v USA boli až príliš úzko prepojené s ropným priemyslom? Môžete sa zaručiť, že na európskej úrovni nemáme tie isté problémy? Nemalo by to znieť "Môžete robiť všetko okrem...".
<SPEAKER ID="552" NAME="Elena Oana Antonescu" AFFILIATION="PPE">
(RO) Aj ja vítam iniciatívu Komisie. Je podľa mňa dôležité, aby sme o tejto téme diskutovali, aj keď k nehode nedošlo v oblasti, ktorá patrí do jurisdikcie členského štátu Európskej únie.
<P>
V teritoriálnych vodách členských štátov sa v súčasnosti nachádza obrovské množstvo plošín, na ktorých sa ťaží ropa. Vzhľadom na to, že podľa odhadov Medzinárodnej energetickej agentúry je známych len 5 % morských zásob ropy, možno očakávať, že sa tieto činnosti zintenzívnia. Pre nás je dôležité, aby sme si uvedomili, aké ponaučenia si môžeme vziať z katastrofy v Mexickom zálive a aká je súčasná situácia vo vodách, kde prebiehajú podobné výrobné činnosti v členských štátoch EÚ. Ak to bude potrebné, budeme musieť prijať aj dodatočné opatrenia na zlepšenie bezpečnosti pracovníkov na týchto plošinách, ako aj ďalšie opatrenia na zabránenie nehodám, ktoré by mali pre európske zraniteľné regióny katastrofálne následky.
<P>
Ďalším ponaučením, ktoré si musíme vziať z katastrofy na plošine Deepwater Horizon, ako aj z minulosti, je to, že musíme dôkladne preskúmať, akým spôsobom sa udeľujú prevádzkové licencie a aké zmluvné postupy sa uplatňujú. Musíme zabezpečiť, aby sa spoločnosti nemohli vyhnúť prevzatiu zodpovednosti. Spoločnosť uzatvárajúca zmluvu s určitým stupňom rizika, ktoré sa musí riešiť prostredníctvom konkrétnych bezpečnostných opatrení a ktoré môže priniesť obrovské zisky, musí byť tiež pripravená znášať následky, ak dôjde k nehode.
<P>
Ak ste sledovali priebeh vyšetrovania tejto katastrofy v Spojených štátoch, vyplýva z neho, že reťazec zmluvných vzťahov vytvorených medzi niekoľkými firmami umožňuje spoločnostiam prehadzovať zodpovednosť z jednej na druhú, kým ropa ďalej tečie do mora. Tu nesmieme tolerovať podobnú situáciu. Preto sa musíme pozrieť na právne predpisy v tejto oblasti a uskutočniť všetky zlepšenia legislatívneho rámca potrebné na to, aby sme dosiahli zníženie rizika, že k takejto nehode dôjde.
<P>
Doterajšie skúsenosti nám ukazujú, že ľudské a ekologické straty po nehodách ostávajú, proces stanovenia zodpovednosti však môže trvať aj celé roky. Komisia musí zabezpečiť, aby právne predpisy týkajúce sa ťažby zásob ropy v bezpečných podmienkach neobsahovali ustanovenia, ktoré sú príliš laxné, a posúdiť, do akej miery treba tieto právne predpisy zmeniť a doplniť, aby sa znížilo používanie prostriedkov na vyhnutie sa zodpovednosti.
<SPEAKER ID="553" NAME="Marek Józef Gróbarczyk" AFFILIATION="ECR">
(PL) Príklad, ktorý nám poskytla katastrofa v Mexickom zálive, nás núti dôkladne sa zamyslieť nad prebiehajúcimi investičnými projektmi v Európskej únii. Hovorím o severnom plynovode, ktorý sa stavia v rozpore s odporúčaniami Európskeho parlamentu.
<P>
Zdrojom plynu bude ruské Štokmanovo ložisko v Barentsovom mori. V rámci projektu sa v prvej fáze plánuje ťažba 24 miliárd m3 plynu ročne, ale to sa potom zvýši na 68 miliárd. Aby sa získalo takéto množstvo plynu, treba za krátky čas urobiť veľa vrtov. Nebude možné zastaviť prúd 148 000 ton metánu, pretože tam nie sú žiadne ventily alebo tranzitné stanice. Poškodenie potrubia nebude v žiadnom prípade znamenať jeho uzatvorenie. Plyn bude unikať až do odstránenia poruchy, pretože keby sa dostala dnu voda, zničilo by to potrubie úplne. Preto Komisiu vyzývam, aby uskutočnila dôkladnú analýzu nebezpečenstiev, ktoré predstavujú rozvojové projekty tohto druhu.
<SPEAKER ID="554" NAME="Paul Rübig" AFFILIATION="PPE">
(DE) Vážená pani predsedajúca, pán komisár, dámy a páni, táto rozprava je veľmi správne načasovaná. Ešte sme nevyriešili problémy v Mexickom zálive, ani nevieme, kde sa objavia ďalšie problémy.
<P>
To je dôvodom mojej prvej otázky, pán komisár, ktorá znie nasledovne: kde môže v súčasnosti Európa pomôcť odbornou expertízou, prostredníctvom spoločného výskumného centra alebo prostredníctvom rôznych orgánov, ktoré máme, aby sme sa mohli spoločne pokúsiť čo najrýchlejšie a najúčinnejšie nájsť riešenie katastrofy v Mexickom zálive? Rozhodnutím znížiť emisie CO2 o 20 % a zaplniť medzeru obnoviteľnými zdrojmi energie si Európska únia zvolila správnu cestu, pričom veľa môžeme dosiahnuť prostredníctvom väčšej účinnosti. Myslíte si napríklad, že by sme mohli spustiť nové iniciatívy spolu s Nórskom v rámci Európskeho hospodárskeho priestoru?
<SPEAKER ID="555" NAME="Saïd El Khadraoui" AFFILIATION="S&amp;D">
(NL) Tak ako ostatní rečníci, aj ja som absolútne šokovaný tým, že bolo možné, aby sa stovky tisícov litrov ropy celé týždne vylievali do mora bez toho, aby sa nám to podarilo zastaviť. Tiež ma šokujú obrovské škody, ktoré to spôsobuje, a skutočnosť, že príslušná spoločnosť, BP, to stále zľahčuje. Sme nútení čeliť skutočnostiam, pričom sa nám ani nepodarilo odhadnúť všetky dlhodobejšie následky.
<P>
Je preto nevyhnutné, aby sme skôr na európskej ako na vnútroštátnej úrovni prijali opatrenia, ktoré sú potrebné na to, aby sme v budúcnosti takéto incidenty znemožnili. Musíme sa pri tom sústrediť na procedurálne, ako aj na technické aspekty presadzovaním uplatňovania nevyhnutných bezpečnostných systémov. Bude to, samozrejme, niečo stáť, ale cena za nečinnosť by bola určite oveľa vyššia.
<P>
V minulosti sme vo svete prevzali iniciatívu, keď sme presadili dvojité trupy pre ropné tankery. Podľa mňa by sme aj v tomto prípade mali prevziať iniciatívu a ísť príkladom.
<SPEAKER ID="556" NAME="Karin Kadenbach" AFFILIATION="S&amp;D">
(DE) Vážená pani predsedajúca, pán komisár Oettinger, ako poslankyne Výboru pre životné prostredie, verejné zdravie a bezpečnosť potravín a ako tieňovej poslankyne pre biodiverzitu sa ma táto katastrofa, pochopiteľne, dotýka aj osobne. Dochádza k rozsiahlemu ničeniu života, ktorý treba chrániť. Niekto to dnes už povedal, ale pravda je, že k nehodám napriek všetkým preventívnym opatreniam predsa dochádza, keďže prevencia má svoje hranice.
<P>
Nehody sa však neobmedzujú na ropné plošiny - ani jadrové elektrárne nie sú imúnne voči incidentom a nehodám. V Rakúsku máme príslovie, ktoré znie nasledovne: "Musí sa vždy niečo stať skôr, ako sa niečo stane?." Inými slovami, musí vždy dôjsť k nehode, aby sme sa poučili? Táto ropná katastrofa by nás mala všetkých prinútiť zamyslieť sa nad tým, či by vzdanie sa jadrovej energie nebolo pre Európu cestou vpred. Tiež by sme mali všetku svoju duševnú energiu a finančné zdroje sústrediť na investovanie do obnoviteľných zdrojov energie.
<SPEAKER ID="557" NAME="Seán Kelly" AFFILIATION="PPE">
(GA) Vážená pani predsedajúca, je dobré, že diskutujeme o tejto veľmi dôležitej veci, len neviem, čo z našej rozpravy napokon vzíde alebo aký vplyv budeme mať na veľké spoločnosti - ropné spoločnosti, ktoré vlastnia ropné vrty, ktoré spôsobili túto škodu a túto katastrofu.
<P>
Zároveň treba Komisii zatlieskať za jej odporúčania, aby sme prijali opatrenia na zabezpečenie toho, aby sa to isté nestalo v našom vlastnom priestore. Ak si však z tejto katastrofy treba vziať jedno ponaučenie, tak to, že bezpodmienečne potrebujeme sprístupniť iné zdroje, ktoré budú poskytovať energiu v našom vlastnom priestore, zvlášť prírodnú energiu, ako sú veterná a slnečná energia. Čím skôr to urobíme, tým väčší osoh z toho budú všetci mať. Ak sa nám to nepodarí, budú ropné spoločnosti stále ďalej v oceáne hľadať ropu a k takýmto škodám a katastrofám nedôjde len raz, ale bude k nim dochádzať zas a znova. Toto nesmieme dopustiť.
<SPEAKER ID="558" NAME="Silvia-Adriana Ţicău" AFFILIATION="S&amp;D">
(RO) Podporujeme investície do európskej energetickej infraštruktúry, ale len vtedy, ak je zaručená úplná bezpečnosť stavebných a výrobných činností. Chcela by som využiť túto príležitosť, aby som vyzvala aj na to, aby sa akýkoľvek projekt zahrnujúci ťažbu a prepravu uhľovodíkov pod vodou realizoval až po uskutočnení dôkladného posúdenia vplyvu na životné prostredie.
<P>
Viac než raz som požadovala, aby boli európske intervenčné strediská pre námorné nehody zriadené v každom členskom štáte, ktorý má prístup k moru. Aj tento druh nehôd patrí do tejto kategórie. V neposlednom rade treba povedať, že by všetky spoločnosti uskutočňujúce podmorskú ťažbu a prepravu uhľovodíkov mali poskytnúť záruky a mať poistné zmluvy na vyplatenie odškodného v prípade nehôd.
<SPEAKER ID="559" NAME="Zigmantas Balčytis" AFFILIATION="S&amp;D">
(LT) Som presvedčený, že celý svet so záujmom sleduje ďalší vývoj udalostí na pobreží Mexického zálivu. Nikto nemohol predvídať a predpovedať, že si taká obrovská krajina, najmocnejšia krajina sveta Spojené štáty nebudú vedieť poradiť s tým, čo na prvý pohľad vyzerá zvládnuteľné. Myslím si, že aj Európa značnými finančnými prostriedkami a ľudskými zdrojmi prispieva k riešeniu problémov zmeny klímy. Príroda má však svoje vlastné požiadavky. Je podľa mňa veľmi dobré, že budeme mať príležitosti poučiť sa z chýb druhých, chcel by som vám však znovu pripomenúť problém so severným plynovodom a som presvedčený, že Európa bude politicky zodpovedná za využívanie tohto plynovodu, a preto by som chcel tiež vyzvať pána komisára, aby zabezpečil opätovné preskúmanie podmienok využívania tohto plynového projektu, a takisto vítam príležitosť a vôľu posilniť vlastné záchranné kapacity Európy.
<SPEAKER ID="560" NAME="Günther Oettinger" LANGUAGE="DE">
Vážená pani predsedajúca, vážené poslankyne, vážení poslanci, som šokovaný, a to nielen z pozície komisára, ale aj ako občan, keď vidím, ako sa už mnoho rokov v takýchto prípadoch narúša a ničí príroda.
<P>
Aj keď sme šokovaní, musíme zachovať pokoj a chladnú hlavu, pretože horúčkovitá činnosť a hystéria by neboli namieste. Presná príčina nehody v Mexickom zálive stále nie je známa. Zlyhala technika? Bola to ľudská chyba? Dôverujem americkej vláde a verejnosti, že budú hľadať vysvetlenie s rovnakou dôkladnosťou, aká je aj v našom záujme tu v Európe, pokiaľ ide o vysvetlenie príčin.
<P>
Som presvedčený, že obyvateľstvo Spojených štátov je rovnako šokované a rovnako dôrazne očakáva, že budú vyvedené dôsledky. V tomto zmysle sa spolieham na Spojené štáty ako na priemyselnú krajinu, na ich technickú vyspelosť a na ich demokraciu.
<P>
Po druhé, musíme sa zbaviť závislosti od ropy. Je však jasné, že cestou ropy už ideme celé generácie, čo zvlášť platí pre priemyselné krajiny Európy. Počet áut, ktoré majú naši občania, ďaleko prevyšuje 200 miliónov - a jazdíme nimi ja aj vy. Ja jazdím často a takisto často služobne lietam. Cez víkend státisíce ľudí zase odletia na juh a strávia Turíce na Malorke. V súvislosti s Gréckom a Španielskom ľudia hovoria, že hospodársku krízu vyrieši len cestovný ruch, čo znamená viac letov do Atén, do Palmy, do Marbelly a do iných destinácií. Spotrebúvame ropu - my všetci, vy a ja. Zdá sa mi, že ani táto majestátna sála, tento ctený Parlament nie je postavený práve energeticky účinne. Dnes večer je tu viac neónových lámp ako poslancov. A preto si myslím, že si musíme jednoducho uvedomiť, že budeme ešte veľa rokov potrebovať veľa ropy, ale napriek tomu musíme ísť ambiciózne cestou zbavovania sa závislosti od ropy: 20 % energie z obnoviteľných zdrojov do 10 rokov.
<P>
Pripravujeme plán do roku 2050 a v priebehu roka vám predložíme rôzne alternatívy. Podľa názorov odborníkov môžeme o štyri desaťročia uspokojovať 80 % svojich energetických potrieb zo zdrojov iných, ako sú fosílne palivá, takže z iných, ako je ropa. Jednou možnosťou je elektromobilita, ale väčšina vozidiel ešte veľa rokov nebude poháňaná elektrinou, ale ropou v podobe nafty a benzínu.
<P>
Je jasné, že ropné vrty v Severnom mori alebo v Mexickom zálive predstavujú pokus znížiť závislosť od niekoľkých krajín. Bez toho a bez našich vlastných zásob by bola naša závislosť od štátov OPEC a od krajín, ktoré sa nie vždy vyznačujú demokraciou, ešte väčšia, než je.
<P>
Je tu však jeden základný rozdiel: v Severnom mori sa vŕta do hĺbky 150 až 200 metrov, kým v Mexickom zálive ide o hĺbku 3 000 až 4 000 metrov, čo znamená horšie možnosti zaručenia bezpečnosti. Do hĺbok 150 až 200 metrov možno zostúpiť v ponorkách s posádkou. V Mexickom zálive sa ľudia v zásade nachádzajú ďaleko od zdroja nebezpečenstva, ďaleko od technickej bezpečnosti.
<P>
Takisto dôverujem našim členským štátom. Máme všetky dôvody dôverovať svojim vnútroštátnym orgánom a svojim technickým tímom v Spojenom kráľovstve, Nemecku, Nórsku a Dánsku. Aj v rámci partnerstva Európskej únie a nášho orgánu (Európskej námornej bezpečnostnej agentúry - EMSA) s vnútroštátnymi bezpečnostnými tímami existuje vynikajúca, vysoká úroveň kooperatívnej bezpečnosti medzi Európskou úniou a tými členskými štátmi, ktoré sú hraničnými krajinami.
<P>
Aj v prípade plynovodu Nord Stream sme, samozrejme, museli preskúmať otázku bezpečnosti. Znamenalo to absolvovanie zložitých bezpečnostných a schvaľovacích procesov a chcem jednoznačne povedať, že plynovod Nord Stream bude pravdepodobne jedným z najmodernejších a najbezpečnejších plynovodov na svete. Aj tu je jeden základný rozdiel: ak by niekedy došlo na plynovode k problému, plyn by bolo možné pri zdroji alebo na pobreží zastaviť. Plynovod Nord Stream nemožno porovnávať s tým, čo sa deje v Mexickom zálive.
<P>
V konečnom dôsledku sa budeme musieť vydať cestou, ktorá vedie preč od závislosti od ropy, ale na prekonanie tejto cesty budeme potrebovať desaťročia. Všetci v politike a v spoločnosti sa musíme vydať touto cestou. Počas tejto cesty musíme preskúmať, či naše bezpečnostné normy a právne predpisy a smernice a bezpečnostné tímy predstavujú najvyššiu úroveň. Položili sme relevantné otázky. Na jeseň, keď už budeme poznať príčiny, keď budeme mať odpovede, po dôkladnom vyspovedaní našich energetických spoločností, vám s radosťou poskytneme viac informácií. Som presvedčený, že energetické spoločnosti si dobre uvedomujú vážnosť situácie.
<P>
Nakoniec by som chcel ešte podotknúť jednu vec. V súčasnosti už existujú základy zodpovednosti za náhradu škody. Mimochodom, žiadna zo zúčastnených strán v Spojených štátoch to nespochybňuje. Keď bude jasné, kto nesie vinu, ponesie príslušná strana zodpovednosť a už teraz je nám jasné, že pôjde o miliardy. V európskych právnych predpisoch v oblasti životného prostredia, ako aj vo vnútroštátnych prepisoch v oblasti životného prostredia je otázka zodpovednosti, spôsobenia škody a náhrady škody jasná. Aj týmto sa posilní preventívny prístup, pokiaľ ide o bezpečnosť.
<P>
Predpokladám, že o pár týždňov budeme vedieť, či máme v Európe právnu alebo technickú potrebu konať, a potom znovu radi podáme správu Parlamentu. Z vašich slov tiež vyplýva, aké je pre vás, bez ohľadu na politické strany, dôležité konať v tejto otázke predvídavo a preventívne, nie až po tom, ako dôjde ku katastrofe. Takto pracujeme v Komisii.
<SPEAKER ID="561" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="562" NAME="András Gyürk  " LANGUAGE="HU">
Z katastrofy na hlbokomorskej ropnej plošine pri pobreží USA by sme si mali vziať pár ponaučení i my. V prvom rade musíme priznať, že hoci sa hlbokomorské vŕtanie pýši najmodernejšími priemyselnými technológiami, stále nie je bezrizikové. Takisto musíme jednoznačne vyhlásiť, že zvýšenie súkromných investícií do odvetvia ropného priemyslu nesmie znamenať, že osoby zodpovedné za politické rozhodovanie sa vzdávajú práva na prísnu reguláciu v oblasti životného prostredia. Ropná katastrofa v Spojených štátoch je pre EÚ dobrou príležitosťou na to, aby preskúmala svoje vlastné bezpečnostné predpisy. Tie majú stále príliš všeobecnú povahu. Stačí si vziať smernicu o posudzovaní vplyvov na životné prostredie alebo rámec ochrany zdravia a bezpečnosti pri práci. Revízia je potrebná aj preto, lebo pravidlá, ktoré sú trochu konkrétnejšie, sa viac zameriavajú na kroky, ktoré treba podniknúť po tom, ako dôjde ku katastrofe. Úvahy týkajúce sa prevencie budú musieť ustúpiť do úzadia. Ak sa chceme poučiť z príkladu USA, musíme jasne vymedziť oblasti zodpovednosti vlastníkov a prevádzkovateľov ropných vrtov a dozorných orgánov. Priemyselné nariadenia a dobrovoľné návrhy spoločností neponúkajú upokojujúce riešenie. Je úplne jasné, že sú potrebné právne definované bezpečnostné záruky.
