<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Na začiatku zasadnutia by som chcel povedať niekoľko vecí. Na úvod tohto plenárneho zasadnutia Európskeho parlamentu vás musím opäť informovať o niekoľkých tragických prírodných katastrofách, ktoré sa stali v posledných dňoch. Dnes bolo v Turecku zemetrasenie, pri ktorom zahynulo najmenej 57 ľudí. Minulý týždeň bolo zemetrasenie aj v Čile a vyžiadalo si takmer 300 obetí. Búrky, ktoré zúrili v celej Európe, zapríčinili smrť viac ako 60 ľudí, pričom väčšinou išlo o občanov Francúzska. Okrem toho by sme nemali zabúdať na Haiti, kde je najnovší počet obetí januárového zemetrasenia v súčasnosti vyšší ako 300 000 ľudí. Vo všetkých týchto prípadoch som v mene Európskeho parlamentu vyslovil úprimnú sústrasť rodinám obetí. Každá náhla a predčasná smrť je predovšetkým tragédiou pre dané rodiny, ale keď sa obete počítajú v desiatkach alebo stovkách tisícov, znamená to zároveň tragédiu pre celé národy a celý svet. Pridajme sa k solidarite s rodinami a vyjadrime ju aj krajinám, ktoré zasiahla takáto tragédia.
<P>
Vo štvrtok 11. marca si pripomíname 20. výročie obnovenia nezávislosti Litvy. Litva bola prvou krajinou sovietskeho bloku, ktorá vyhlásila nezávislosť od ZSSR. Medzi litovskými poslancami Európskeho parlamentu sú štyria signatári, ktorí v roku 1990 podpísali vyhlásenie nezávislosti. Blahoželáme našim kolegom poslancom z Litvy.
<P>
(potlesk)
<P>
Dňa 11. marca 1990 aj estónsky kongres, teda demokratický dočasný parlament, prijal vyhlásenie o opätovnom založení štátu po 50 rokoch sovietskej okupácie. Blahoželáme aj našim kolegom poslancom z Estónska.
<P>
(potlesk)
<P>
V stredu 10. marca si pripomíname 51. výročie ľudového povstania v Tibete. Povstanie viedlo k tomu, že dalajláma a 80 000 Tibeťanov museli opustiť svoju krajinu. Naďalej dúfame a pravidelne vyzývame orgány Čínskej ľudovej republiky, aby zmenili postoj k tibetskému národu a začali plodný dialóg s jeho zástupcami.
<P>
(potlesk)
<P>
V súvislosti s poznámkami pána Faragea počas posledného plenárneho minizasadnutia a v súlade s článkom 153 ods. 3 rokovacieho poriadku som hovoril s pánom Farageom a rozhodol som sa sankcionovať ho tým, že mu na 10 dní pozastavím jeho denný príspevok.
<P>
(potlesk)
<P>
Rád by som vás informoval aj o niečom inom, a to o ďalšej krádeži, ku ktorej došlo. Jedna poslankyňa sa stala obeťou krádeže v blízkosti budov Európskeho parlamentu. Už istý čas rokujem so zástupcami orgánov v Bruseli, ako aj s belgickými orgánmi. Naša kolegyňa pani poslankyňa Durantová v týchto rokovaniach vystupuje ako sprostredkovateľka, pretože situáciu v Bruseli a v Belgicku veľmi dobre pozná. S Komisiou a Európskou radou v súčasnosti plánujeme vytvoriť špeciálnu zónu okolo budov všetkých troch inštitúcií, v ktorej budú bezpečnosť zaisťovať nielen bruselské orgány, ale aj belgická vláda a ústredné orgány Belgicka. V tejto veci prebiehajú intenzívne rokovania. Stretnutia, na ktorých sa táto záležitosť preberala, sa konali minulý týždeň priamo po krádeži a ďalšie sa budú konať v najbližších dňoch. Oficiálne stretnutie s políciou je naplánované na 22. marca. Zároveň by som vám rád povedal, že veľmi intenzívne pracujeme na zlepšení bezpečnosti okolo budov Európskeho parlamentu, ako aj iných európskych inštitúcií, nielen Parlamentu. Berieme to ako záležitosť, ktorá sa týka nás všetkých.
