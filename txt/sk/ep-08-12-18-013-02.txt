<CHAPTER ID="013-02">
2. Nikaragua
<SPEAKER ID="278" NAME="Predsedajúca">
Ďalším bodom programu je rozprava o šiestich návrhoch uznesení o Nikarague.
<SPEAKER ID="279" NAME="Marios Matsakis">
autor. - Vážená pani predsedajúca, zdá sa, že sloboda vyjadrovania, nezávislosť súdnictva a dodržiavanie základných zásad demokracie sú v tejto krajine Latinskej Ameriky ohrozené. Povinnosťou nás ako poslancov Európskeho parlamentu je podporovať práva obyvateľov Nikaraguy a vyslať jasný odkaz nikaragujskej vláde, že nebudeme tolerovať porušovanie ľudských práv, ale zabezpečíme, aby EÚ a OSN vyvinuli tlak potrebný na zabezpečenie ľudských práv obyvateľov Nikaraguy a ich dodržiavania.
<P>
Dúfam, že tento odkaz, ktorý je jasne vyjadrený v tomto návrhu uznesenia, budú jeho adresáti dobre počuť a urýchlene prijmú opatrenia, ktoré si vyžaduje náprava situácie.
<SPEAKER ID="280" NAME="Manuel Medina Ortega" LANGUAGE="ES">
Máme návrh uznesenia o Nikarague, v ktorom musíme zohľadniť niekoľko faktorov. Po prvé existujú podozrenia z podvodu, najmä v samosprávnych oblastiach Nikaragua a León, čo spochybňuje výsledok volieb z 9. novembra. Na druhej strane máme vládu, ktorá sa snažila o vyriešenie niektorých problémov, ktoré sú prekážkou pre ľudské práva v Latinskej Amerike, konkrétne chudoba, negramotnosť, detská úmrtnosť, dostupnosť pitnej vody a neexistujúce práva k pôvodným pozemkom.
<P>
Pri skúmaní tohto prípadu preto musíme jasne rozlišovať tieto dva aspekty. Na jednej strane musíme podporovať a udržiavať ľudské práva v ich tradičnom zmysle, teda ako politické práva, na druhej strane však musíme podporovať vládu Nikaraguy v pokračujúcej podpore pomoci najchudobnejším sektorom v krajine. Musíme, samozrejme, zabezpečiť aj to, aby opozícia mohla plniť svoju úlohu, musíme zaujať postoj k podvodom a podporiť prácu mimovládnych organizácií. Tak či onak musí byť výsledok vyvážený.
<P>
Socialistická skupina v Európskom parlamente predložila viaceré návrhy ústnych pozmeňujúcich a doplňujúcich návrhov v snahe dodať výslednému textu vyváženejšiu formu vzhľadom na podozrenia z porušovania základných práv, vzhľadom na otázku, či sa má začať vyšetrovanie trestných činov, a vzhľadom na počet samosprávnych oblastí, v ktorých skutočne došlo k nejakému podvodu.
<P>
Skrátka, chceme odsúdiť podozrenia z porušenia základných politických práv, avšak bez zachádzania do extrémov, aby sme vládu Nikaraguy nedostali do zložitej situácie, aby mohla naďalej plniť svoju úlohu a podporovať najchudobnejšie vrstvy spoločnosti.
<SPEAKER ID="281" NAME="Pedro Guerreiro">
autor. - (PT) Vážená pani predsedajúca, rovnako ako pri iných krajinách, ktoré podnikli kroky na potvrdenie a ochranu svojej národnej zvrchovanosti a nezávislosti, konkrétne práva na rozhodnutie o svojej súčasnosti a budúcnosti, a ktoré vypracovali plán emancipácie, sociálneho pokroku a solidarity s inými národmi na svete, sa Európsky parlament zase snaží o neprijateľné a opovrhnutiahodné zasahovanie, tentokrát do Nikaraguy.
<P>
Táto rozprava a tento návrh uznesenia majú za cieľ iba podporiť tých, ktorí podporujú a podnecujú snahy o zasahovanie a destabilizáciu demokratického a zvrchovaného štátu Nikaraguy. Namiesto prekrúcania situácie a faktov a snahy o poučovanie Nikaraguy o demokracii by mal Európsky parlament odsúdiť nedemokratické snahy Európskej únie o nanútenie navrhovanej európskej zmluvy, ktorú pre jej absolútnu ignoranciu suverénne prijímaných demokratických rozhodnutí už odmietli občania Francúzska, Holandska a Írska.
<P>
Namiesto miešania sa do vecí, o ktorých môžu rozhodovať iba Nikaragujčania, mal Európsky parlament odmietnuť nehumánnu smernicu o návrate, ktorá porušuje ľudské práva prisťahovalcov, z ktorých mnohí pochádzajú z Latinskej Ameriky, a mal odsúdiť účasť EÚ na trestných letoch CIA.
<P>
Namiesto kopírovania zasahovania obhajovaného Spojenými štátmi by Európsky parlament mal odsúdiť neprijateľné vydieranie Nikaraguy Európskou úniou a žiadať, aby splnila prijaté záväzky voči krajine.
<P>
Podporovateľov tejto iniciatívy v skutočnosti trápi to, že Nikaragua je odhodlaná podporou najviac znevýhodnených občanov zlepšiť životné podmienky svojich obyvateľov v oblasti výživy, zdravia a vzdelania. Najlepším odsúdením tohto pokusu o zasahovanie Európskeho parlamentu je skutočné uznanie Nikaraguy a solidarita s krajinou, ktorú jej prejavujú národy Latinskej Ameriky. Preto by som rád zopakoval: prestaňte sa tváriť, že môžete poučovať celý svet.
<SPEAKER ID="282" NAME="Leopold Józef Rutowicz" LANGUAGE="PL">
Vážená pani predsedajúca, Nikaragua je veľmi malá, chudobná a zadlžená krajina s veľmi nízkym príjmom na obyvateľa.
<P>
Táto krajina nemala veľa šťastia. Vládli jej skupiny s rôznou politickou orientáciou, okupovali ju americké vojská a bola uzavretá medzi Kubou, ZSSR a USA. Okrem toho ju striedavo trápilo sucho a hurikány, pričom hurikán v roku 1999, ktorý je pravdepodobne najznámejším a najsilnejším hurikánom, si vyžiadal 6 000 životov. Politické zmeny a boje o moc podkopávali rozvoj Nikaraguy podobne ako v iných krajinách Latinskej Ameriky a Afriky. Táto situácia mala za následok porušovanie ľudských práv a vytvorenie právnych predpisov, ktoré sú v rozpore s medzinárodnými dohovormi.
<P>
Európska únia si myslí, že pri poskytovaní pomoci obyvateľom Nikaraguy je potrebné zaviesť zásady demokracie do spôsobu riadenia krajiny a upraviť vnútroštátne predpisy tak, aby zodpovedali medzinárodným dohovorom. Ak by Nikaragua mala demokratickú vládu, mohla by sa stať členom Únie juhoamerických národov, ktorá by v budúcnosti mohla byť spojencom Európskej únie v oblasti globálnej politiky. Je dôležité, aby politická vrstva v Nikarague v procese demokratizácie podnikla kroky uvedené v uznesení, ktoré podporujem.
<SPEAKER ID="283" NAME="Raül Romeva i Rueda" LANGUAGE="ES">
Ochrana práv obhajcov ľudských práv nemôže podľa mňa podliehať nejakému deleniu založenému na politickej priazni alebo nepriazni. My tu v Parlamente často veľmi rýchlo vynášame súdy nad tými, s ktorými nemáme spoločné politické myšlienky, a so zápalom obhajujeme tých, ktorých pokladáme za spojencov.
<P>
Musím zdôrazniť, že oblasť ľudských práv treba riešiť z univerzálneho pohľadu.
<P>
Riziko, ktoré v súčasnosti podstupujeme, je vyjadrené aj v uznesení o Nikarague, ktoré predložili určité politické skupiny.
<P>
Nesmieme zabúdať na kontext. Kontext nám jasne ukazuje krajinu v stave chudoby, ktorý treba naliehavo riešiť drastickými štrukturálnymi opatreniami. Súčasná vláda Nikaraguy podľa mňa robí veľa z toho, čo riešenie tohto problému vyžaduje.
<P>
Musíme však pamätať aj na to, že boj proti chudobe nie je zlučiteľný s prenasledovaním a obťažovaním ľudí, ktorí z takých alebo onakých dôvodov nesúhlasia s politikou štátu.
<P>
Skutočná demokracia dovoľuje nesúhlas, diskusie a slobodu vyjadrovania.
<P>
V Nikarague sa nedávno stalo niekoľko udalostí, ktoré si zaslúžia našu pozornosť. Niektoré z nich sú pozitívne, napríklad zrušenie článku 204 Trestného zákona, ktorý označoval homosexualitu za trestný čin. Ako podpredsedu medziskupiny Európskeho parlamentu pre práva lesbičiek, gayov, bisexuálov a transsexuálov ma tento krok potešil.
<P>
Iné udalosti však vyvolávajú hlboké znepokojenie, napríklad početné a poľutovaniahodné prípady zhoršujúcej sa situácie žien. Predovšetkým ide o perzekúciu žien presadzujúcich svoje práva v oblasti sexuality a reprodukcie, inter alia podporou mladých obetí znásilnení a pomocou pri prerušení tehotenstva v záujme ochrany ich života.
<P>
Na toto nesmieme nikdy zabudnúť a musíme to zohľadňovať pri prebiehajúcich rokovaniach o asociačnej dohode. Aj tak však tiež vyzývam Komisiu, aby sa pred prijatím akéhokoľvek rozhodnutia v tejto veci poradila s Parlamentom.
<SPEAKER ID="284" NAME="Fernando Fernández Martín" LANGUAGE="ES">
Dnes diskutujeme o situácii, ktorá nastala v Nikarague v dôsledku útokov na niektorých obhajcov ľudských práv, na určité základné slobody a demokraciu.
<P>
Určite vám nemusím pripomínať Zoilamériku, Ernesta Cardenala či Carlosa Mejíu Godoya, Jarquína alebo Sergia Ramíreza a mnohých iných Nikaragujčanov, ktorí teraz majú pocit, že boli oklamané ich nádeje v lepšiu Nikaraguu.
<P>
V novembri 2006 požiadal pán Ortega Nikaragujčanov o novú príležitosť, ako to nazval, a oni mu ju demokratickým spôsobom dali. Teraz už vieme, načo ju chcel. Odvtedy sa totiž vládnych inštitúcií zmocnila svojvoľnosť, nepotizmus a korupcia a vyvrcholili 9. novembra podvodom vo voľbách. Predchádzali tomu veľmi závažné kroky ako anulovanie právneho postavenia niektorých opozičných strán, vyhrážky a zastrašovanie namierené proti príslušníkom občianskej spoločnosti, novinárom a médiám.
<P>
Prezident Ortega prirovnal vlády členských štátov Európskej únie k muchám sadajúcim na špinu a zahraničnú pomoc, ktorú Nikaragua dostáva, označil za omrvinky. Onedlho prišiel na to, že Venezuela mu nevie poskytnúť dostatok ropy a že sa teda bez rozvojovej pomoci nezaobíde.
<P>
Keď budeme pripravení vstúpiť do fázy rozhodovania v procese rokovaní o dohode o pridružení medzi Európskou úniou a Strednou Amerikou, bude nikaragujská vláda musieť pochopiť, že v nás bude vždy mať spojenca a priateľa, ale že dodržiavanie ľudských práv, slobody vyjadrovania a demokracie je pre nás, v skratke povedané, podmienkou, od ktorej nikdy neustúpime, pretože si myslíme, že z toho budú mať úžitok najmä obyvatelia Nikaraguy.
<SPEAKER ID="285" NAME="Josu Ortuondo Larrea" AFFILIATION="ALDE">
(ES) Dňa 9. novembra tohto roka sa v Nikarague konali komunálne voľby. Rovnako ako v predchádzajúcich prípadoch je demokratická legitímnosť volebného procesu otázna. Boli vyslovené obvinenia z podvodu a konali sa demonštrácie, pri ktorých došlo ku konfliktom medzi stúpencami rôznych politických skupín. Mnohí ľudia boli zranení a politická kríza, v ktorej sa krajina nachádza, sa prehlbuje.
<P>
Dve politické strany nemohli menovať kandidátov do komunálnych volieb, čo je neprijateľné, lebo to obmedzuje základné právo všetkých občanov na účasť na politickom živote.
<P>
Okrem toho sme dostali priame vyhlásenia zástupcov organizácií v oblasti ľudských práv, ktoré hovoria o nálade v občianskej spoločnosti a spochybňujú systém súdnictva, o administratívnych mechanizmoch útlaku, ktoré priviedli pred súd až 17 organizácií sociálneho hnutia a o perzekúcii nezávislých novinárov a dokonca aj delegácie Európskej komisie.
<P>
Zo všetkých týchto dôvodov musíme pozdvihnúť svoje hlasy a najprv vyzvať politické strany, aby odsúdili násilné činy svojich stúpencov, a potom samotnú vládu, aby obnovila priestor pre demokratickú účasť, dodržiavanie slobody slova, aby prestala zakazovať demonštrácie a dovolila mimovládnym organizáciám prijímať medzinárodnú spoluprácu v oblasti pomoci a nie iba pomoc od Venezuely pre provládne združenia.
<P>
Okrem toho by sa malo zrušiť považovanie terapeutického prerušenia tehotenstva v prípadoch ohrozenia života matky za trestný čin.
<P>
Na záver vyzývame Komisiu, aby v kontexte rokovaní o asociačnej dohode medzi Strednou Amerikou a EÚ pripomenula Nikarague, že musí dodržiavať zásady právneho štátu, demokracie a ľudské práva. To však nesmie brániť Európe naďalej poskytovať pomoc v záujme rozvoja a blaha Nikaragujčanov, lebo si pre nich želáme tú najlepšiu možnú budúcnosť.
<SPEAKER ID="286" NAME="Jacques Barrot" LANGUAGE="FR">
Vážená pani predsedajúca, politická situácia v Nikarague sa zhoršila po komunálnych voľbách, ktoré sa konali dňa 9. novembra. Všetky kroky a výzvy na pokoj, ktoré prichádzali od medzinárodného spoločenstva a najmä od misií Európskej únie a Komisie, boli ignorované.
<P>
Okolnosti týkajúce sa spočítavania hlasov a vyhlásenie výsledkov volieb spôsobili krízu s hlavnou opozičnou stranou. Konštitučná liberálna strana odmietla výsledky volieb a voľby označila za masívny podvod. Občianske hnutia, cirkev, združenia zamestnávateľov a medzinárodné spoločenstvo vyzývali na opätovné spočítanie hlasov alebo zorganizovanie nových volieb. Z dôvodu absencie dohody medzi dvoma hlavnými stranami dokonca nefungovali politické inštitúcie a najmä parlament.
<P>
Správy od našich vedúcich misií v Nikarague a správa od volebných expertov vyslaných Komisiou informovali o porušení pravidiel volieb a medzinárodných dohovorov. Dňa 10. decembra poslala Komisia po dohode s členskými štátmi a ostatnými partnermi nikaragujským úradom list, v ktorom ponúkla podporu každému riešeniu vo forme dohody medzi politickými silami v krajine s cieľom ukončiť krízu a obnoviť dôveru občanov v demokratické inštitúcie. List informoval aj o prerušení vyplácania finančných prostriedkov z rozpočtových programov pomoci od 1. januára 2009 a o začiatku konzultačného obdobia s nikaragujskými úradmi o súčasnej situácii a spôsoboch preorientovania európskej spolupráce s krajinou.
<P>
Musím však zdôrazniť, že Komisia nezrušila svoju pomoc Nikarague na rok 2008. Bolo rozdelených 20 miliónov EUR včítane núdzovej humanitárnej pomoci a všetky prostriedky, ktoré boli vyčlenené na tento rok, budú vyplatené, ak budú splnené podmienky pre každý príslušný projekt.
<P>
Čo sa týka roku 2009, 57 miliónov EUR vyčlenených z rozpočtu na pomoc nebolo zrušených, ale pozastavených. Spolupráca sa sústredí na programy a činnosti, ktoré zaručia, že sa pomoc dostane priamo k tým, ktorým je určená - obyvateľom Nikaraguy - a nepôjde cez vládu.
<P>
Chcel by som dodať, že nikaragujský minister zahraničných vecí Samuel Santos vyjadril svoj nesúhlas s opatrením v liste z 12. decembra adresovanom pani komisárke Ferrerovej-Waldnerovej. Potvrdil v ňom platnosť výsledkov volieb a vyjadril vôľu začať dialóg o snahách o spoluprácu, ktoré chce Komisia uskutočniť čo najskôr.
<P>
Na záver chcem reagovať na jeden z vašich príspevkov a povedať, že Komisia jednoznačne dúfa, že súčasná kríza bude vyriešená čo najskôr a že dôležitosť, ktorú všetky strany prikladajú dodržiavaniu zásad a hodnôt demokracie a dobrej správe vecí verejných, je niekoľkokrát zakotvená v dohode o pridružení medzi EÚ a Strednou Amerikou. Rokovania o tejto dohode o pridružení budú slúžiť ako príležitosť pre skvalitnenie diskusie o týchto zásadách vrátane ich uplatnenia v praxi.
<P>
Toto sú informácie, ktoré vám viem poskytnúť. Viem, že pani Ferrerová-Waldnerová a útvary Komisie situáciu pozorne sledujú.
<P>
Chcem poďakovať vám a všetkým rečníkom, ktorí sa venovali situácii v Nikarague.
<SPEAKER ID="287" NAME="Predsedajúca">
Rozprava sa skončila.
<P>
Po skončení rozpráv pristúpime k hlasovaniu.
<P>
Písomné vyhlásenia (článok 142)
<SPEAKER ID="288" NAME="Kathy Sinnott  " AFFILIATION="IND/DEM">
písomne. - Nikaragua čelí mnohým naliehavým problémom: politickej korupcii a korupcii polície, nedostatku nezávislosti súdnictva, možnému podvodu vo voľbách, narastajúcej chudobe, negramotnosti, nedostatočnej zdravotnej starostlivosti. Avšak skutočnosť, že Nikaragua na rozdiel od Európy ochraňuje svoje deti ešte pred narodením, nie je jeden z jej priestupkov.
<P>
My Európania síce máme blahobyt, ktorý nám umožňuje starať sa o naše matky a deti, ale dovoľujeme zabitie vyše milióna detí ešte pred narodením. Nikaragua je síce chudobná, ale víta svoje deti. Nikaragua má so všetkými svojimi problémami demografickú budúcnosť, kým my Európania, ktorí kritizujeme Nikaraguu, čelíme tuhej demografickej zime.
<P>
Musíme Nikarague pomôcť vybudovať odolnú demokraciu, silnú a poctivú ekonomiku a účinný vzdelávací a zdravotný systém a pomôcť im v starostlivosti o ich rodiny, ženy a deti a nie ničiť ich legalizovaným prerušením tehotenstva.
