<CHAPTER ID="013">
Vyhlásenia predsedníctva
<SPEAKER ID="020" NAME="Predseda">
Pred začatím rokovania by som chcel povedať, že dnes naše myšlienky a modlitby patria rodinám a priateľom obetí, ako aj tým, ktorí sa zranili pri železničnej nehode, ktorá sa minulý týždeň stala na severe Talianska. Ako si všetci pamätáme, bolo to veľmi vážne železničné nešťastie.
<P>
Chcel by som sa zároveň poďakovať všetkým poslancom a pracovníkom Parlamentu - mnohým ľuďom z Parlamentu - za účasť a zorganizovanie spomienkového obradu, ktorý sa konal minulý týždeň v stredu o dvanástej hodine v súvislosti s poľským leteckým nešťastím. Pohreb poľského prezidenta sa konal včera a pohreb poľského prezidenta v exile sa konal dnes. Minulý týždeň v stredu sme venovali minútu ticha pamiatke obetí tejto katastrofy.
<P>
Chcel by som sa vám ešte raz poďakovať za tento prejav solidarity.
<SPEAKER ID="021" NAME="Herbert Dorfmann" AFFILIATION="PPE">
(DE) Vážený pán predseda, dámy a páni, chcel by som sa vám čo najúprimnejšie poďakovať, pán predseda, za vyjadrenie sústrasti obetiam nehody, ktorá sa minulý týždeň stala v našom regióne a v našej krajine, v autonómnej provincii Bolzano - Južné Tirolsko. Ľudia v našom regióne sú naozaj nesmierne zdrvení touto nehodou, ktorá si vyžiadala životy deviatich najmä mladých ľudí a zanechala mnoho zranených. Je to všetko o to viac šokujúce, lebo tento vlak nebol starý. Bol klenotom nášho regiónu a bola to nová linka, ktorú otvorili pred niekoľkými rokmi. Príčinou nehody nebola ani technická porucha. Nehoda bola proste a jednoducho dôsledkom zosuvu pôdy. Je to jav, ktorý v horskom regióne ako Alpy môže nastať.
<P>
Ďakujem vám veľmi pekne, pán predseda. Odovzdám vaše slová úprimnej sústrasti obetiam a ľuďom v našej krajine.
<P>
(potlesk)
<SPEAKER ID="022" NAME="Predseda">
Chcel by som sa poďakovať všetkým, ktorí sú dnes prítomní v Parlamente, pretože sme museli prekonať veľmi veľké dopravné problémy pri cestovaní do Štrasburgu. Nepodarilo sa prísť každému. Pred niekoľkými minútami sa skončila mimoriadna schôdza Konferencie predsedov. Predsedovia politických skupín majú pre vás konkrétne návrhy, ktoré odsúhlasili a podporili predsedovia všetkých politických skupín. Tieto návrhy v podstate smerujú k tomu, že vo štvrtok nebudeme mať plenárne zasadnutie, a teda na štvrtok nebudeme mať žiadny program práce. Vo štvrtok a v piatok však poslanci budú môcť podpísať prezenčnú listinu a pracovať ako zvyčajne. Plenárne zasadnutie sa neuskutoční a nemáme ani program práce, ale našou povinnosťou, prirodzene, je pracovať. S poslancami, ktorí sa vo štvrtok a v piatok podpíšu do prezenčnej listiny, sa bude zaobchádzať normálne ako vždy vo štvrtok a v piatok.
<P>
Chcel by som zároveň zdôrazniť, že tento týždeň sa nebude hlasovať ani v pléne, ani vo výboroch v prípade, že sa nejaké zasadnutia výborov budú konať. Zasadnutie výboru sa môže konať aj vo štvrtok, ale bez hlasovania. Takto sme rozhodli. Dôvodom je skutočnosť, že sa nepodarilo všetkým našim kolegom fyzicky sem dostať a nemôžeme ich pripraviť o právo zúčastniť sa na tejto schôdzi. Nemá to nič spoločné s uznášaniaschopnosťou Parlamentu, pretože pravdepodobne bude uznášaniaschopný. Týka sa to však skutočnosti, že sa nepodarilo prísť na zasadnutie všetkým. Z právneho hľadiska našich záväzkov voči Rade odloženie hlasovania nie je závažné. Hlasovanie je dôležité, a preto ho posúvame o dva týždne. Bude sa konať na májovej schôdzi v Bruseli. Z hľadiska našej spolupráce s Radou ministrov, ako i z hľadiska dohôd a druhých čítaní to môžeme urobiť.
<P>
Tiež by som chcel uviesť, že je tu dôležitý dôvod, prečo by sa tí z nás, ktorí sú tu, mali stretnúť a diskutovať. Zajtra tu totiž máme mimoriadny bod, ktorý sme nepredvídali. Bod, o ktorom budeme zajtra ráno diskutovať, sa týka súčasnej dopravnej situácie v Európe a jej následkov pre občanov Európy. Zajtra počas dvojhodinovej diskusie, na ktorej sa zúčastní predseda Komisie pán Barroso, sa chceme zamyslieť nad situáciou v Európe, pretože klesla mobilita, letecké spoločnosti sú ohrozené a čelíme nezamestnanosti na miestach, kde sa nachádzajú veľké letiská a kde európske letecké spoločnosti môžu skolabovať v prípade, že viac dní nebudú môcť poskytovať služby cestujúcim. Je to teda vážna hrozba pre všetkých občanov Európy a z tohto dôvodu má zajtrajšia ranná diskusia kľúčový význam. Tento bod programu nebol predtým schválený. Ide o úplne nový bod, ktorý bol pridaný v dôsledku ťažkej situácie v Európskej únii, a musíme sa nad ním vážne zamyslieť. Diskutovať sa bude aj o zostávajúcich bodoch okrem niektorých bodov, ktoré boli plánované na štvrtok.
<P>
Chcel by som vás tiež informovať, že 7. apríla tohto roku som dostal list od pána poslanca Faragea. Vo svojom liste sa spolupredseda Skupiny Európy slobody a demokracie odvoláva na článok 6 ods. 3 rokovacieho poriadku a podáva formálnu sťažnosť týkajúcu sa porušenia protokolu o výsadách a imunitách Európskej únie. Postúpil som túto požiadavku v liste pána Faragea príslušnému výboru na posúdenie.
