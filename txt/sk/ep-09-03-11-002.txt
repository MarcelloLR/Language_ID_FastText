<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Dámy a páni, rád by som predniesol svoje vyhlásenie pri príležitosti piateho Európskeho dňa na pamiatku obetí terorizmu. Je potrebné, aby sme si zapamätali tento dátum ako deň, v ktorý si pripomíname všetky nevinné obete terorizmu. Cez víkend usmrtili dvoch vojakov v grófstve Antrim príslušníci Pravej írskej republikánskej armády (Real IRA). V pondelok zastrelili policajta v grófstve Armagh. Policajt, ktorého zastrelili, bol ženatý a mal deti. Tento barbarský teroristický čin opäť raz zničil rodinu a priniesol nepredstaviteľné trápenie. Včerajší samovražedný bombový útok v južnej časti Srí Lanky si vyžiadal smrť najmenej desiatich osôb. Viac ako dvadsať osôb bolo ťažko zranených.
<P>
V mene Európskeho parlamentu by som chcel vyjadriť pobúrenie z týchto odporných útokov na nevinných ľudí a súčasne prejaviť úprimnú sústrasť a solidaritu s rodinami obetí. Ostanú navždy v našich spomienkach.
<P>
Dnes by sme sa ako poslanci Európskeho parlamentu chceli nahlas a jasne vysloviť proti násiliu páchanému terorizmom, ktorý si nevyberá svoje obete. Odmietame úplne absurdné vyhasínanie ľudských životov, zomieranie celých rodín v dôsledku slepého fanatizmu, pre ktorý zabíjajú ľudia ostatných a udupávajú ľudskú dôstojnosť. Terorizmus je priamym útokom na slobodu, ľudské práva a demokraciu. Terorizmus je pokus o ničenie hodnôt, ktoré nás zjednocujú v Európskej únii a našich členských štátoch prostredníctvom násilia, ktoré si nevyberá svoje obete.
<P>
Tieto teroristické činy nás všetkých šokovali. Spôsobujú nám nesmiernu a srdcervúcu bolesť, nesmú však zničiť - a nezničia - základy demokratickej spoločnosti vychádzajúce zo spoločných hodnôt.
<P>
Terorizmus je trestný čin, ku ktorému je nutné pristupovať razantne. Predstavuje jedno z najväčších nebezpečenstiev pre bezpečnosť, stabilitu a demokratické hodnoty medzinárodného spoločenstva. Je priamym útokom na našich občanov, na nás všetkých. Európsky parlament zohráva aktívnu úlohu v boji proti terorizmu a podporuje obete teroristických útokov. Nemôžeme dostatočne často opakovať, že terorizmus sa nedá ničím ospravedlniť. Preto musíme ďalej spoločne pracovať na boji proti terorizmu uplatňovaním princípov právnych noriem a využitím úplnej sily zákona. V dnešný deň patria všetky naše myšlienky v pléne Európskeho parlamentu obetiam terorizmu z celého sveta. Chceli by sme im vyjadriť svoju solidaritu. Teraz by som vás rád vyzval, aby sme si v tichosti uctili obete bombových útokov príslušníkov Pravej írskej republikánskej armády (Real IRA) a samovražedných bombových útokov na území Srí Lanky.
<P>
(Parlament povstal a zachoval minútu ticha.)
<P>
Dámy a páni, pred 30 rokmi, 16. marca 1979, umrel veľký Európan, jeden z pôvodcov myšlienky európskej integrácie - Jean Monnet. Pri príležitosti 30. výročia jeho smrti by som chcel preto na začiatku tohto rokovania pléna Európskeho parlamentu vzdať úctu a uznanie jeho odkazu a celoživotnej práci, ktorú vykonal v prospech európskej integrácie.
<P>
Dnes si pripomíname neoceniteľný odkaz človeka, ktorý spolu s Robertom Schumanom, jedným zo strojcov zmierenia Nemecka a Francúzska, vykonal prvý krok k založeniu spoločenstva so spoločným osudom vychádzajúcim z mieru, porozumenia, demokracie a spolupráce medzi Európanmi. Ani teraz, na začiatku 21. storočia, nestratili princípy zdôrazňované Jeanom Monnetom a spôsoby využívané na ich zavedenie do praxe svoj význam. Naopak, ich význam je zrejmý nám všetkým. Najnáročnejšie otázky - globalizácia, hospodárska a finančná kríza a globálne otepľovanie - donútia Európanov k ešte užšej spolupráci s cieľom zabezpečiť účinnú obranu našich spoločných hodnôt a záujmov v celosvetovom meradle. Jean Monnet by, samozrejme, privítal pokrok dosiahnutý Lisabonskou zmluvou z hľadiska akcieschopnej demokratickej Európskej únie, ktorá je schopná čeliť náročným problémom 21. storočia.
<P>
A nakoniec je dôležité spomenúť, že to bol práve Akčný výbor za Spojené štáty Európy zriadený Jeanom Monnetom, ktorý okrem iného navrhol priame voľby do Európskeho parlamentu. Za posledných tridsať rokov od smrti Jeana Monneta sa tento sen stal pôsobivou skutočnosťou, a to vytvorením parlamentného rozmeru Európskej únie. My všetci sme dedičmi tohto veľkého Európana, Jeana Monneta. Jeho dielo má aj naďalej trvalý vplyv. Vyústilo do podstatných zmien vo vzťahoch medzi európskymi štátmi a v súčasnosti stále ovplyvňuje životy našich občanov.
<P>
Rád by som vás vyzval, aby sme sa pri príležitosti 30. výročia smrti Jeana Monneta zamysleli nad úlohami, ktoré nás čakajú, a nad našimi záväzkami do budúcnosti. Jedným z nich je náš záväzok pokračovať v úžasnom diele zjednotenia nášho kontinentu, na ktorom začal pracovať Jean Monnet.
<SPEAKER ID="007" NAME="José Manuel Barroso" LANGUAGE="FR">
Vážený pán predseda, dámy a páni, medzi viacerými štátmi je výhoda každého z nich obmedzená výsledkami vlastného úsilia, prínosom dosiahnutým vo vzťahu k susednej krajine a ťažkosťami, ktoré sa mu podarí preniesť do takejto výhody. V našom Spoločenstve je výhodou každého členského štátu účinok prosperity celej Únie. Toto povedal Jean Monnet v roku 1954 a jeho slová nestratili na svojom význame, skôr naopak.
<P>
Ako práve spomenul pán Pöttering, tento mesiac uplynie tridsať rokov od jeho smrti v roku 1979. Preto by som chcel prejaviť úctu tomuto pôvodcovi myšlienky integrácie Európy, ktorú všetci milujeme, tomuto veľkému Európanovi, ktorého dedičstvo nás môže v čase krízy len inšpirovať.
<P>
Nedávno sme sa, aj pri príležitosti 15. výročia Európskej komisie rozhodli venovať "College room" - hlavnú miestnosť Komisie - pamiatke Jeana Monneta počas veľmi jednoduchej, no veľmi významnej slávnosti, na ktorej mi bolo cťou a poctou stáť po boku predsedu Európskeho parlamentu, pána Hansa-Gerta Pötteringa, ako aj úradujúceho predsedu Rady, pána Nicolasa Sarkozyho.
<P>
Aj takto sme chceli preukázať, že Komisia je hrdá na neoceniteľné dedičstvo, ktoré nám zanechal Jean Monnet. Ako prvý predseda Európskeho spoločenstva uhlia a ocele bol v skutočnosti prvým predsedom tejto inštitúcie pri vzniku našej inštitúcie, Európskej komisie, ktorá vynakladá najvyššie možné úsilie na zachovanie jeho ideálov - ideálov všetkých Európanov milujúcich mier, demokraciu a solidaritu.
<P>
(potlesk)
<SPEAKER ID="008" NAME="José Ribeiro e Castro" AFFILIATION="PPE-DE">
(PT) Tiež by som sa chcel pripojiť a prejaviť úctu Jeanovi Monnetovi, žiadal som však o príležitosť na vyjadrenie, aby som mohol zablahoželať pánovi predsedovi k jeho vyhláseniu k Európskemu dňu na pamiatku obetí terorizmu. Pred piatimi rokmi som podal návrh na prijatie tejto pozície, ktorú schválila Rada na svojom zasadnutí 25. marca po tragických útokoch v Madride. Môj prejav je však výzvou. Parlament vždy s úctou slávil tento deň, no doposiaľ, žiaľ, nedosiahol rozmer, ktorý mu patrí v rámci európskych inštitúcií a členských štátov. Verím, že oslava tohto dňa je jedným z našich najvýznamnejších spôsobov vzdania úcty obetiam, čo už vykonal pán predseda, ale aj zvyšovania úrovne povedomia verejnosti. Viem o tom, že dnes sa v Madride konajú oslavy. Nie sú však na dostatočnej úrovni.
<P>
Vyzývam preto Komisiu a české predsedníctvo, aby zabezpečili, že tento deň sa bude v budúcnosti oslavovať vo všetkých členských štátoch na primeranej úrovni.
