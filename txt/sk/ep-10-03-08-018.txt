<CHAPTER ID="018">
Uplatňovanie jednotnej oblasti platieb v eurách (SEPA) (rozprava) 
<SPEAKER ID="172" NAME="Predsedajúci">
Ďalším bodom programu je otázka na ústne zodpovedanie týkajúca sa jednotnej oblasti platieb v eurách, ktorú predkladá Sharon Bowlesová.
<SPEAKER ID="173" NAME="Sharon Bowles">
autorka. - Vážený pán predsedajúci, moja predchodkyňa, bývalá predsedníčka Výboru pre hospodárske a menové veci, predložila 12. marca 2009 v tejto rokovacej sále uznesenie o zavedení jednotnej oblasti platieb v eurách. Veľa sa nezmenilo, a preto teraz v marci 2010 predkladám svoje uznesenie. Dovolím si povedať, že očakávame v tejto súvislosti pokrok ešte pred marcovými ídami v roku 2011.
<P>
Komisia preukázala snahu v septembri 2009 vo svojej cestovnej mape SEPA. Súhlasíme s krokmi v šiestich prioritných oblastiach, no značná väčšina respondentov z rád konzultantov Komisie uviedla, že je potrebné pevne určiť konečný dátum a motivovať tak tých, ktorí sa ešte nerozhodli. To sú slová Komisie. Lepšie sa to už ani povedať nedá. Navrhujeme, aby bol konečný záväzný dátum stanovený najneskôr na 31. decembra 2012.
<P>
Žijeme v dobe čoraz väčšieho počtu cezhraničných nákupov a zmlúv. Existencia spoločných noriem pre tieto cezhraničné platby, úhrady a inkasá je dôležitá pre zdravie a rast jednotného trhu. Výhodou pre spotrebiteľov je, že nemusia v súvislosti s jednotlivými krajinami kontrolovať rôzne predpisy alebo že ich nepristihnú pri ich nedodržiavaní.
<P>
Spotrebitelia teda v tomto projekte nebudú znevýhodnení, ale musia mať istotu. Je znepokojujúce, že nie je dostatočne zabezpečené riadenie a kontrola mandátu na priame inkaso. Platobné systémy predstavujú tretinu celkových prevádzkových nákladov bánk, a preto je úspešné zavedenie projektu SEPA v ich záujme, no nemôžu mať všetko po svojom. Európska platobná rada musí zohľadniť obavy spotrebiteľov týkajúce sa podvodov a predajných trikov a toho, či na ne niekto dáva pozor. Pár zaneprázdnených ľudí si nemusí všimnúť nový prevod, najmä pokiaľ ide o bežnú sumu. Preto je nutné, aby mal spotrebiteľ pri nastavovaní inkasa k dispozícii možnosti na zvýšenie ochrany. Je zbytočné tvrdiť, že banky odhalia všetky podvody. Bankám sa nepodarilo odhaliť podvodné praktiky so šekmi. Vo Francúzsku sa napríklad vyskytli problémy s podvodmi pri prevode šekov rubopisom, pričom išlo o šeky vystavené na banku, no vyplatené na účet tretej osoby. Toto sa stalo štyri roky po tom, ako Úrad pre finančné služby vo Veľkej Británii odstránil túto medzeru v zákone. Nestačí riešiť tieto problémy prostredníctvom dodatočných opatrení a ďalšej ponuky služieb, ktoré nechránia všetkých. Ide o zvýhodňovanie podvodníkov. Takisto nestačí zaoberať sa jednotlivo každou krajinou. Ide o zvýhodnenie cezhraničných podvodníkov.
<P>
Očakávame preto, pán komisár, že neustúpite, odstránite tieto problémy a do 30. septembra 2010 nájdete riešenie pre inkasá SEPA.
<P>
V tomto roku očakávame značný nárast v súvislosti s používaním SEPA zo strany verejných orgánov. Je teda najvyšší čas urobiť ďalší krok, predovšetkým požiadať členské štáty, ktoré nemajú nič naplánované, aby sa zúčastnili na prieskume. Takisto žiadame členské štáty - alebo len jeden z nich -, ktoré nevyriešili problém pokračujúcej právnej platnosti existujúcich príkazov na priame inkasá, aby tak urobili a odstránili tento problém. Ďalším kameňom úrazu je asi mnohostranný výmenný poplatok pri platbe kartou. Tento problém je opäť potrebné riešiť spôsobom, ktorý je tiež v súlade s politikou hospodárskej súťaže.
<P>
Toto sú závažné otázky, pán komisár, a podľa nás nastal čas, aby sme pevne stanovili konečný dátum s cieľom úspešne prejsť na projekt SEPA a skutočne ho naštartovať, čo je veľmi dôležité pre jednotný trh.
<SPEAKER ID="174" NAME="Michel Barnier">
člen Komisie. - (FR) Vážený pán predsedajúci, dámy a páni, rád vás opäť vidím. Úvodom by som chcel vyjadriť svoj súhlas s tým, čo povedala pani Bowlesová, najmä čo sa týka bezpečnosti spotrebiteľov. Potvrdzuje to želanie, ktoré som formuloval počas svojho vypočutia pred týmto Parlamentom, aby spotrebitelia získali späť domáci trh prostredníctvom špeciálnych projektov. Jedným z nich je jednotná oblasť platieb v eurách (SEPA). Ide o komplikovaný projekt, no jeho cieľ - zjednodušené finančné prevody v rámci Európy - opodstatňuje našu činnosť.
<P>
Vážená pani Bowlesová, dámy a páni, rád by som poďakoval Parlamentu za jeho podporu projektu SEPA a chcel by som konkrétne reagovať na päť bodov, ktoré uviedla pani Bowlesová a ktoré presne pomenúvajú problémy, ktoré musíme riešiť. Takisto beriem do úvahy predbežnú činnosť, ktorá bola vykonaná, ako aj nesmierne pozitívne a zaujímavé správy pani Berèsovej a pána Gauzèsa k otázkam týkajúcim sa projektu SEPA.
<P>
Pani Bowlesová, konečný termín by skutočne mohol poskytnúť projektu SEPA potrebný impulz. To je môj názor. Dátum skončenia platnosti by rozhodne mal niekoľko pozitívnych účinkov. Objasnil by právnu pozíciu, umožnil by plánovanie potrebných investícií a ukončil by koexistenciu dvoch platobných systémov - domáceho a európskeho -, ktorá vedie k zbytočným výdavkom.
<P>
Predpokladom konečného termínu je existencia právnych predpisov. Moji zamestnanci momentálne skúmajú rôzne varianty a ich analýzy by mali byť hotové na budúcu jar. Na základe toho sa rozhodneme pre najúčinnejší postup. Môžem vás uistiť, že bude vychádzať z právnych predpisov.
<P>
Keď teraz pred vami rečním - na začiatku marca - je pre mňa ešte príliš skoro na vyhlásenie konečného dátumu. Zaregistroval som váš návrh týkajúci sa roku 2012, pani Bowlesová, a budem si ho pamätať. Či tak, alebo onak, budeme musieť poskytnúť prevádzkovateľom čas na prispôsobenie sa, napríklad 12 mesiacov na prevody a najmenej 24 mesiacov na odvolanie. Ďalšou výhodou legislatívnej iniciatívy by mohlo byť riešenie niektorých problémov, na ktoré ste upozornili vo svojom uznesení a ktoré vyzdvihla Rada pre hospodárske a finančné záležitosti s cieľom zlepšiť kvalitu produktov SEPA pre používateľov.
<P>
Môj druhý bod, pani Bowlesová, sa týka potreby objasnenia otázky mnohostranných výmenných poplatkov. Je to dôležitá téma vzhľadom na financovanie, ako aj na rozvoj platobných kariet SEPA a výber peňazí. Koncom roka 2009 Komisia uverejnila diskusný dokument, ktorý obsahoval nové údaje, ako aj stanoviská rôznych používateľov k tejto otázke. O chvíľu sa budeme venovať výsledku týchto verejných konzultácií. Tento problém je, samozrejme, potrebné skúmať na základe jeho zlučiteľnosti s politikou hospodárskej súťaže, za ktorú je zodpovedný môj kolega pán Almunia.
<P>
Chcel by som však uviesť niekoľko pripomienok. Do novembra 2012 platí pre výber peňazí krátkodobý prechodný systém, ktorý umožňuje mnohostranné výmenné poplatky do výšky 8,8 % na cezhraničné transakcie. Beriem však na vedomie, že viac ako 70 % všetkých výberov v Európe sa vykonáva bez uplatnenia akéhokoľvek mnohostranného výmenného poplatku za transakciu. Zdá sa, že mnohostranný výmenný poplatok nie je jediný mechanizmus financovania a už vôbec nie najúčinnejší.
<P>
Čo sa týka platobných kariet, Komisia, ako už viete, prijala rozhodnutie o zrušení cezhraničných mnohostranných výmenných poplatkov v spoločnosti MasterCard. To isté sme vykonali so spoločnosťou Visa. Spoločnosť MasterCard sa proti rozhodnutiu odvolala na Súdnom dvore. Európska komisia už v rámci tohto konania objasnila pravidlá hry, najmä pokiaľ ide o úroveň a druh týchto poplatkov. Konečný rozsudok Súdneho dvora by mal prispieť k vytvoreniu stabilného právneho základu v tejto otázke.
<P>
Po tretie, ako som už uviedol vo svojom vypočutí, som za spustenie európskej iniciatívy týkajúcej sa platobných kariet. V rámci súkromného sektora sa vyvíjajú rôzne iniciatívy, napríklad projekty Monnet, PayFair a European Alliance of Payment Schemes. Vážená pani Bowlesová, dámy a páni, čoskoro sa stretnem s hlavnými subjektmi na tomto trhu s cieľom spoločne zistiť, nakoľko sú ochotní pokročiť, prípadne skoordinovať svoje iniciatívy a vytvoriť rámec pre činnosť. Komisia bude zároveň s ohľadom na pravidlá hospodárskej súťaže skúmať argumenty kartových spoločností, aby tak oprávnila ich systém financovania.
<P>
Štvrtý bod sa týka riadenia projektu v budúcnosti. Ako už viete, SEPA nevyužíva celoeurópsky systém riadenia. Preto vznikla v spolupráci s Európskou centrálnou bankou spoločná iniciatíva s cieľom vytvoriť radu SEPA, v ktorej sa stretne obmedzený počet vysoko postavených predstaviteľov platobného odvetvia a používateľov. Jej úlohou nie je rozhodovať, ale umožniť dialóg na zabezpečenie riadneho zavedenia projektu SEPA. Prvá schôdza sa uskutoční na jar.
<P>
Vážená pani Bowlesová, dámy a páni, o činnosti rady SEPA budem Parlament osobne informovať, najmä počas svojich vystúpení pred Výborom pre hospodárske a menové veci.
<P>
Môj posledný bod sa týka rešpektovania záujmov spotrebiteľov, témy, ktorú ste už spomenuli, pani Bowlesová. Zdá sa, že v bankovníctve sa, žiaľ, často zanedbávajú záujmy spotrebiteľov. Spôsob, akým veci riadi Európska platobná rada by sa dal zlepšiť, čo by podporilo transparentnosť a uznanie spotrebiteľských záujmov. Rada SEPA vytvorí dobrý základ na ceste k týmto zlepšeniam.
<P>
Taktiež mám v úmysle prijať priame opatrenia ku špecifickým bodom, predovšetkým pokiaľ ide o potrebné kroky na zlepšenie systému vyberania peňazí. Komisia a Európska centrálna banka čoskoro požiadajú Európsku platobnú radu o zapracovanie určitých zmien v reakcii na záujmy spotrebiteľov. Nemôžem vylúčiť možnosť, že Komisia prijme opatrenia, ak zaznamená prekážky brániace tomuto projektu, aby tak zohľadnila znepokojenie spotrebiteľov.
<P>
Pán predsedajúci, pani Bowlesová, dámy a páni, pochopíte, že som odhodlaný konať, aby projekt SEPA fungoval, ako som vám už povedal v januári. Budem sa, samozrejme, spoliehať na podporu Parlamentu a vaše odhodlanie pri tvorbe týchto zlepšení.
<SPEAKER ID="175" NAME="Jean-Paul Gauzès" LANGUAGE="FR">
Vážený pán predsedajúci, pán komisár, nepochybujem o vašom odhodlaní, v uvedených bodoch ste už odpovedali na väčšinu otázok, ktoré sme chceli predniesť a ktoré vyvolalo toto uznesenie.
<P>
Pripomeniem vám len, že komplikácie súvisiace s touto témou vychádzajú zo skutočnosti, že jednotná oblasť platieb v eurách (SEPA) je iniciatíva platobných inštitúcií, najmä bánk. Taktiež si dovolím poznamenať, že zmyslom smernice o platobných službách, pri ktorej som mal tú česť byť spravodajcom, bolo umožniť nám identifikáciu a stanovenie potrebných právnych nástrojov s cieľom zaviesť tento európsky platobný systém. Ďalším zmyslom tejto smernice bolo zlepšiť hospodársku súťaž v oblasti platieb a v hlave II je ustanovené vytváranie platobných inštitúcií, ktoré sú určené na zrušenie monopolu bánk.
<P>
Tieto počiatočné komplikácie nepochybne čiastočne vysvetľujú oneskorenie, no je pravda, ako ste už povedali, že inštitúcie poskytujúce platobné služby - totiž banky - preukázali určitú neochotu pri zavádzaní tohto mechanizmu. Na to existuje vysvetlenie: náklady. Som si istý, že to už všetci viete, ale aby som vám poskytol lepšiu predstavu: napríklad vo Francúzsku sú náklady na zavedenie projektu SEPA vyššie než náklady súvisiace s prechodom na euro.
<P>
Takisto je potrebné venovať sa otázke výmenných poplatkov. Súvisia s ňou dva problémy. Prvý problém, ako ste už spomenuli, je zosúladenie s pravidlami hospodárskej súťaže, no druhý problém, ktorý nesmieme prehliadnuť, spočíva v tom, že platobná služba je v rámci platobných inštitúcií obchodná činnosť, a preto musí byť spravodlivo odmenená. To, čo bolo zamietnuté, je možnosť stanovenia medzibankového rozpätia jednostranne, ľubovoľne a bez konzultácie, keďže vám to právom pripadá prehnané.
<P>
Pán komisár, spoliehame sa na to, že zabezpečíte, aby pokrok, ktorý sme dosiahli vytvorením jednotného trhu platieb, mal za následok rýchle zavedenie nástrojov slúžiacich na úhrady a inkasá na európskej úrovni.
<SPEAKER ID="176" NAME="Udo Bullmann" LANGUAGE="DE">
Vážený pán predsedajúci, pán komisár, jednotná oblasť platieb v eurách je významný, vlastne hlavný nástroj európskeho jednotného trhu. Len vďaka pánovi Gauzèsovi sme ho postavili na nohy. Naša skupina ho v plnej miere podporuje a boli by sme radi, keby úspešne fungoval. Ja osobne nemám nič proti stanoveniu konečného dátumu na prechod, pričom mi nezáleží na tom, či bude trvať tri, štyri alebo päť mesiacov, ale na tom, aby fungoval.
<P>
Či bude naozaj fungovať, závisí od dvoch vecí. V prvom rade je potrebné vyzvať odvetvie, aby zohľadnilo koncových používateľov. V týchto dňoch si nemôžeme dovoliť žiadne nepotvrdené správy, tajný odpor, či túžbu po starom systéme. Preto to musí fungovať riadne, čiže aj s ohľadom na tých, ktorí to napokon budú musieť používať.
<P>
Po druhé, projekt musí fungovať, samozrejme, aj v prospech hospodárstva. Tu by som chcel upozorniť na jednu vec, ktorá je stále kameňom úrazu, a to je otázka, ako sa vypočítajú priame inkasá. V tejto veci hospodárstvo zjavne ešte nie je schopné navrhnúť rozumný model. Stále máme pred sebou prekážky a problémové miesta a ak hospodárstvo nie je schopné predstaviť spoločný model, ktorý bude fungovať v rámci Európskej únie, potom musí Komisia - ako je stanovené v tomto návrhu uznesenia - predstaviť konkrétny návrh v určitom časovom intervale, povedzme do konca roka. Nemalo by sa stať, že predstúpime pred hospodárstvo a budeme žiadať konečný dátum na prechod, no sami neprevezmeme iniciatívu na odstránenie odporu, ktorý poskytovatelia platobných služieb očividne nevedia prekonať bez pomoci iných. Na to, aby mohla celá vec fungovať, potrebujeme iniciatívu na úrovni spoločenstva. Toto je náš prístup k diskusii.
<SPEAKER ID="177" NAME="Martin Ehrenhauser" LANGUAGE="DE">
Vážený pán predsedajúci, je dobré, že máme euro. Menšie krajiny ako moje rodné Rakúsko by inak počas finančnej krízy v roku 2007 boli pod obrovským tlakom.
<P>
Druhá strana euromince však so sebou prináša nedostatok dôslednosti a spoľahlivosti a, samozrejme, aj niekoľko otázok pre Komisiu. Po prvé, kto je zodpovedný za nedostatočný dohľad nad Eurosystémom? Po druhé, kto je zodpovedný za skutočnosť, že nepravdivé rozpočtové údaje z Grécka neboli odhalené skôr? Po tretie, zatiaľ čo sa rozprávame o Grécku, nie je skutočným problémom Španielsko? Po štvrté, môže Európska komisia zaručiť, že Španielsko nepredloží nepravdivé rozpočtové údaje, a čo pre to robí?
<P>
Žiadam jasnosť a transparentnosť a predovšetkým to, aby ľudia, ktorí za to môžu, naozaj niesli zodpovednosť. Až potom, ako títo ľudia budú naozaj niesť zodpovednosť, môžeme zaručiť, že sa napokon budú dôkladne dodržiavať pravidlá hry.
<SPEAKER ID="178" NAME="Markus Ferber" AFFILIATION="PPE">
(DE) Vážený pán predsedajúci, pán komisár, dámy a páni, je správne, že k spoločnej mene patria spoločné predpisy. Je správne zvážiť, ako by tieto spoločné predpisy, ktoré ešte neboli zavedené v celej jednotnej oblasti platieb v eurách, mohli byť presadené trochu lepšie.
<P>
Na druhej strane musím jasne dodať, že pravidlá musíme ešte na niektorých miestach upraviť. Ja sám pochádzam z krajiny, v ktorej je postup zriadenia priameho inkasa veľmi rozšírený a uľahčuje tak spracovanie určitých bežných platieb.
<P>
Postup, ktorý je momentálne naplánovaný v pravidlách, je veľmi byrokratický a komplikovaný, a preto by som bol veľmi rád, pán komisár, keby sme sa vzhľadom na konečný dátum - ktorý všetci chceme - mohli ešte raz zaoberať najmä touto oblasťou. Na jednej strane by projekt nemal byť náchylný na podvod - tento problém sa vyskytuje v cezhraničných oblastiach - ale na druhej strane by malo byť možné zúčtovať miestne poplatky, ako aj každé predplatné časopisov, každé poistné, každý účet za mobilný telefón a aby si ich spoločnosti mohli aj naďalej inkasovať prostredníctvom tohto jednoduchého postupu.
<P>
To je moja žiadosť a príslušná pasáž na túto tému sa nachádza aj v našom návrhu uznesenia, aby sme tak prispeli k zabezpečeniu toho, že postupy, ktoré sa osvedčili v členských štátoch, budú zaručene fungovať aj po konečnom zavedení jednotnej oblasti platieb v eurách.
<SPEAKER ID="179" NAME="Othmar Karas" AFFILIATION="PPE">
(DE) Vážený pán predsedajúci, dámy a páni, asi sa všetci zhodneme na súhlase s odpoveďami, ktoré na túto tému predniesol pán komisár, a sme mu za ne vďační. Zodpovedajú cieľom Európskeho parlamentu.
<P>
Ďalej by som chcel pripomenúť, že samoregulačný postup v bankovníctve, ktorý sme zvolili pre projekt SEPA, sa v orgánoch osvedčil a stovky bánk už vstúpili do SEPA v krátkom časovom období. Projekt SEPA je súčasťou jednotného trhu, je väčší než eurozóna, no ešte nie je dokončený. Som za stanovenie pevného, právne záväzného konečného dátumu, pretože dúfam, že spolu s určením dátumu urýchlime riešenie otvorených otázok a právnych povinností potrebných na naštartovanie jednotnej implementácie. To umožní všetkým zúčastneným, aby opäť predstúpili so všetkým, čo je ešte potrebné vykonať. Stanovenie spoločného dátumu je nevyhnutné na čo najrýchlejšie a najefektívnejšie zavedenie projektu SEPA a zabezpečenie maximálnej primeranosti pre jednotný trh.
<SPEAKER ID="180" NAME="David Casa" AFFILIATION="PPE">
Vážený pán predsedajúci, projekt SEPA je chvályhodná iniciatíva, ktorá bude bezpochyby veľmi prospešná vzhľadom na zlepšenie efektívnosti cezhraničných platieb a prechod z rozdrobených domácich trhov s platbami v eurách na jednotný domáci trh tým, že spotrebitelia budú môcť vykonávať bezhotovostné platby v eurách určené hocikomu v rámci tejto oblasti s použitím jednotného bankového účtu a jednotného súboru platobných nástrojov.
<P>
Ďalšia veľká výhoda spočíva v znížení celkových nákladov v európskom hospodárstve súvisiacich s pohybom kapitálu po celom regióne, ktoré sa dnes odhadujú na dve až tri percentá celkového hrubého domáceho produktu. Musíme mať na pamäti, že hlavným cieľom projektu SEPA bolo vytvoriť skutočné domáce platobné prostredie v celej Európe a je pochopiteľné, že taký ambiciózny cieľ sa nedá ľahko dosiahnuť, najmä keď vezmeme do úvahy nutné zlo, ktoré predstavuje hľadanie kompromisov medzi často protichodnými záujmami celoeurópskeho bankového spoločenstva.
<P>
Hospodárska kríza len bránila procesu zavedenia noriem SEPA; ide o nákladný proces a banky mali v poslednom čase pochopiteľne iné, oveľa naliehavejšie problémy. Mala by sa vypracovať analýza súčasnej situácie a myslím si, že by sa čo najskôr mal stanoviť realizovateľný harmonogram.
<P>
Ako práve uviedol môj kolega pán Karas, v súčasnosti je nevyhnutné stanoviť právne záväzný konečný dátum na prechod k používaniu nástrojov SEPA. Je neprípustné, že doteraz nemáme vypracovaný žiadny konkrétny harmonogram. Predstava, že by mohli domáce normy fungovať súčasne s normami SEPA, je neefektívna a kontraproduktívna.
<P>
Preto vás vyzývam, pán komisár, ako aj Komisiu, aby ste vniesli istotu do tohto odvetvia, ktoré je už i tak krehké, a zabezpečili s konečnou platnosťou stanovenie právne záväzného konečného dátumu na prechod na nástroje SEPA.
<SPEAKER ID="181" NAME="Elena Băsescu" AFFILIATION="PPE">
(RO) Chcela by som vám oznámiť, že v našej krajine, Rumunsku, sa uskutočňujú niektoré významné kroky v súvislosti so zavedením projektu SEPA a príslušným prechodom naň. V októbri 2009 bola smernica 64/2007/ES o platobných službách na vnútornom trhu transponovaná do právnych predpisov Rumunska. Už v roku 2007 prevzala Rumunská banková asociácia, člen Európskej platobnej rady, úlohu podpornej organizácie pre vstup do režimu SEPA. V skutočnosti bude prechod na úhrady SEPA dokončený skôr, než bude prijaté euro, zatiaľ čo len päť bánk plánuje v rozpätí ďalších troch rokov prejsť na systém priameho inkasa SEPA.
<P>
Verejná správa zohráva v procese prechodu na SEPA kľúčovú úlohu. Verejné inštitúcie spolu s verejnoprospešnými službami, prevádzkovateľmi telekomunikačných služieb a poisťovňami môžu podstatne prispieť k urýchleniu procesu prechodu na SEPA. Rumunský minister pre verejné financie vyhlásil, že Rumunsko vstúpi do systému SEPA hneď, ako prijme euro.
<P>
Ďakujem.
<SPEAKER ID="182" NAME="Michel Barnier" LANGUAGE="FR">
Vážený pán predsedajúci, chcel by som sa všetkým poďakovať za ich príspevky. Čo ma najviac prekvapilo počas úvodného vystúpenia pani Bowlesovej, bola skutočnosť, že celý Parlament prejavil jednohlasnú podporu zavedeniu jednotnej oblasti platieb v eurách (SEPA), ako to už raz dostatočne predviedol v minulosti. Potvrdzuje to aj návrh uznesenia. Ide o dva roky starý projekt a podľa mňa je potrebné zaviesť ho teraz. Znova opakujem, že ma prekvapila jednohlasnosť, ktorá sa opäť prejavila pred chvíľou v súvislosti s potrebou stanoviť konečný dátum.
<P>
Preto potvrdzujem svoj záväzok na stanovenie tohto konečného dátumu. Dajte mi niekoľko týždňov - som presvedčený, že to bude kvalitne strávený čas - aby som mal možnosť stretnúť sa so všetkými hlavnými subjektmi v bankovníctve. Vykonám túto krátku konzultáciu - na túto tému, ako aj na iné, týkajúce sa riadneho zavedenia projektu SEPA - a potom sa rýchlo rozhodnem, ako žiadala pani Bowlesová.
<P>
Projekt SEPA bude úspešný len vtedy, ak v plnej miere splní očakávania spotrebiteľov a používateľov. Mám na mysli podniky, a to najmä malé podniky, spotrebiteľov a vnútroštátne správne orgány. Komisia dúfa - a bude aj postupovať v tomto smere - že sa pri zavádzaní projektu SEPA budú zohľadňovať záujmy používateľov. Taktiež by som chcel povedať pani Băsescovej, že budem venovať pozornosť aj úsiliu nových členských štátov - a uvedomujem si, že takéto úsilie existuje vo vašej krajine, ako aj v iných - aby sa mohli v plnej miere zúčastniť na projekte SEPA, čo je aj v záujme ostatných.
<P>
Čo sa týka platobných kariet, téma, ktorú som spomenul vo svojom vypočutí, zdá sa, že je potrebná väčšia jasnosť. Opäť potrebujem niekoľko týždňov, nanajvýš mesiacov, počas ktorých budem rokovať s významnými aktérmi, aby som zistil ich zámery a určil, do akej miery sú pripravení koordinovať alebo skombinovať svoje snahy v súvislosti s modelom financovania potenciálneho celoeurópskeho systému platobných kariet. Čo sa týka konkurencieschopného rámca, v ktorom by mal fungovať, ide o otázku, ktorú budem musieť predložiť hlavným subjektom bankovníctva.
<P>
Pani predsedníčka výboru, dámy a páni, chcel by som vám poďakovať za konštruktívnu a usilovnú podporu, ktorú ste opäť vyjadrili projektu SEPA. Je porovnateľná so záväzkom Európskej komisie.
<SPEAKER ID="183" NAME="Predsedajúci">
Rozprava sa skončila.
<P>
Hlasovanie sa uskutoční v stredu 10. marca 2010 o 12.00 hod.
