<CHAPTER ID="028">
Podpora sociálneho začlenenia a boj proti chudobe (stručná prezentácia) 
<SPEAKER ID="287" NAME="Predsedajúci">
Ďalším bodom programu je správa pani Gabriele Zimmerovej v mene Výboru pre zamestnanosť a sociálne veci o podpore sociálneho začlenenia a boji proti chudobe vrátane detskej chudoby v EÚ.
<SPEAKER ID="288" NAME="Gabriele Zimmer">
spravodajkyňa. - (DE) Vážený pán predsedajúci, na úvod chcem povedať, že ma mrzí, že správa z vlastnej iniciatívy, ktorú predkladám v mene výboru, nie je predmetom rozpravy v pléne a nie je možné k nej predložiť pozmeňujúce a doplňujúce návrhy. Považujem za neprijateľné, aby poslanci Parlamentu obmedzovali týmto spôsobom vlastné práva a devalvovali správy z vlastnej iniciatívy.
<P>
Náš výbor viedol veľmi búrlivé diskusie o správach, ktoré sa dnes predkladajú, kde bolo predložených vyše 200 pozmeňujúcich a doplňujúcich návrhov, 40 kompromisných doplňujúcich a pozmeňujúcich návrhov a dve vystúpenia pre odborníkov a zúčastnené strany, všetko v úzkej spolupráci s Výborom pre práva žien a rodovú rovnosť. Všetko to svedčí o veľkom záujme poslancov o túto problematiku.
<P>
Výbor pre zamestnanosť a sociálne veci hlasoval veľkou väčšinou vo všetkých skupinách za to, aby sa pokračovalo v rozvoji stratégie EÚ v boji proti chudobe a sociálnej izolácii a som presvedčená, že rovnako bude zajtra postupovať celé plénum. Výbor dáva jasne najavo, že EÚ a členské štáty majú povinnosť iniciovať špecifické a jasné ciele na podporu sociálnej integrácie a boja proti chudobe, keďže 78 miliónov ľudí, z toho 19 miliónov detí, žije v chudobe.
<P>
Pred pár dňami Komisia navrhla zásady stratégie aktívnej integrácie, ktoré by mala schváliť Európska rada. Ako výbor tieto návrhy podporujeme v rozsahu, v akom sme o nich boli vopred oboznámení. Pôjdeme však ďalej a v našej správe vyzveme na vypracovanie holistického prístupu k aktívnej sociálnej integrácii.
<P>
Sme presvedčení, že tento prístup musí byť postavený na štyroch pilieroch: po prvé je to príjem nad tzv. prahom chudoby formou dávok minimálnych príjmov a minimálnej mzdy, po druhé, aktívna politika pracovného trhu s cieľom vytvárania lepších pracovných miest a adekvátnych príjmov, po tretie, zlepšenie prístupu k verejným službám všeobecného záujmu a ku kvalitným službám, po štvrté, zvýšenie účasti ľudí postihnutých chudobou a izoláciou v rozvíjaní a implementácii tejto stratégie. Ďalej chceme do všetkých aspektov tejto stratégie integrovať rodovú rovnosť.
<P>
Náš výbor považuje za neadekvátne, že niektoré štáty EÚ nemajú celoštátnu sieť dávok minimálnych príjmov. Úroveň dávok minimálnych príjmov je v mnohých krajinách pod hranicou chudoby EÚ. Preto žiadame, aby príjem z minimálnych dávok a platená práca boli na takej úrovni, aby neviedli k príjmovej chudobe. Vyzývame Radu, aby vyjadrila súhlas s cieľmi EÚ v súvislosti s úrovňou minimálnych príjmov, ktorá by bola najmenej 60 % priemerného celoštátneho príjmu a úroveň minimálnej mzdy by bola najmenej 60 % priemernej národnej mzdy alebo priemernej mzdy v príslušnom odvetví. Členské štáty by mali splniť tieto ciele v stanovenom termíne, mali by v plnej miere zohľadniť zásadu subsidiarity a uplatňovať otvorenú metódu koordinácie.
<P>
Výbor počas konzultácií o tejto správe venoval veľkú pozornosť najmä problematike boja proti detskej chudobe. Pre nás je blaho detí prioritou. Pri našej práci vychádzame z Dohovoru OSN o právach dieťaťa a na ňom je založená aj politicky integrovaná požiadavka boja proti detskej chudobe.
<P>
Chceme poukázať na to, že podľa nás prístup ku kvalitným službám výrazne prispieva k sociálnej integrácii dospelých a predovšetkým detí, najmä tých, ktoré sú vystavené rizikám chudoby. Trváme na tom, aby prvým krokom členských štátov bolo zníženie detskej chudoby do roku 2012 o 50 %. Navyše v januári tohto roku schválime uznesenie Parlamentu o boji proti fenoménu detí ulice do roku 2015.
<SPEAKER ID="289" NAME="Vladimír Špidla" LANGUAGE="CS">
Vážený pán predsedajúci, dámy a páni, dovoľte mi, aby som sa vyjadril k predloženej správe. Viete dobre, že v obnovenom sociálnom programe Komisia sformulovala myšlienku boja proti chudobe ako neoddeliteľnej súčasti sociálneho programu a na túto myšlienku nadviazalo odporúčanie o sociálnom začleňovaní. Som veľmi rád, že správa, ktorú vo svojom vystúpení pani spravodajkyňa predstavila, konštatovala podporu tomuto odporúčaniu a rovnako kladne hodnotila niektoré základné prístupy, ktoré sú v ňom sformulované. Chcem konštatovať, že rovnako ako Komisia považuje za mimoriadne dôležité integrované úsilie o sociálne začleňovanie, ešte vo väčšej miere sa sústreďuje na otázku detskej chudoby. Chcem v tejto súvislosti upozorniť na to, že v mandáte súčasnej Komisie sa táto téma prvýkrát prezentovala takto zreteľne. Naším cieľom je pokračovať týmto smerom aj v budúcnosti, pretože je zrejmé, že jedným z veľmi vážnych sociologických problémov chudoby je dedičná chudoba, ktorá prechádza z rodičov na deti. Podľa nás je mimoriadne dôležité, aby sme tento začarovaný kruh prelomili.
<P>
Dámy a páni, je zrejmé, že v tomto úsilí Komisia môže rátať s podporou Parlamentu. Samozrejme, s veľkým záujmom očakávame ďalší vývoj predložených dokumentov a predloženej správy. Je tiež úplne jasné, že Komisia využije rozhodnutia a stanoviská Parlamentu v ďalšom úsilí o sociálne začleňovanie. Toto nie je záležitosť, ktorá by skončila jedným oznámením a nie je to záležitosť, ktorá by sa dala vybojovať v priebehu krátkeho obdobia niekoľkých týždňov alebo mesiacov.
<SPEAKER ID="290" NAME="Predsedajúci">
Týmto uzatváram rozpravu.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="291" NAME="Slavi Binev  " LANGUAGE="BG">
Vážený pán predsedajúci, vážení kolegovia, chcel by som vyjadriť podporu správe pani Gabriele Zimmerovej o podpore sociálneho začleňovania a boji proti chudobe. Boj proti detskej chudobe je prioritou EÚ, ale pri riadnom začleňovaní sa do spoločnosti existuje množstvo prekážok.
<P>
Chcel by som spomenúť prípad, ktorý sa stal v Bulharsku. Tento prípad nemá obdobu a svedčí o tom, ako úrady tisíckam detí obmedzujú prístup k vzdelaniu, čím znižujú ich perspektívu lepšej budúcnosti. Vďaka štátnej správe sú kresťanské deti vo verejných školách vystavené náboženskej diskriminácii. V súvislosti s moslimským sviatkom Ramazan Bayram, ktorý je štátnym sviatkom iba v štátoch vyznávajúcich islam, boli s tichým súhlasom bulharského ministerstva školstva a vedy dva dni zatvorené školy v regiónoch Kardzahali, Razgrad, Targovište a Šumen, a to z dôvodu osláv moslimského sviatku. Napriek sekulárnemu charakteru vzdelávania v Bulharsku boli v týchto regiónoch vyhlásené prázdniny z náboženských dôvodov. Bulharské deti nemohli ísť do školy.
<P>
Bulharsko je kresťanská krajina a nemá dôvod vyhlasovať celoštátne oslavy moslimských sviatkov. Ako potom mohli bulharské verejné školy zatvoriť a oslavovať nebulharský náboženský sviatok na úkor vlastných detí, v tichosti a bez vysvetlenia? Istá osoba alebo ľudia v Bulharsku majú evidentný záujem, aby triedy verejných škôl ostali prázdne a aby sa zaplnili turecké mešity.
<SPEAKER ID="292" NAME="Bairbre de Brún  " LANGUAGE="GA">
Politiky sociálneho začleňovania by sa predovšetkým mali sústrediť na právo človeka na dôstojné životné podmienky a mali by zaručovať zapojenie do spoločnosti. Preto politiky sociálneho začleňovania musia zabezpečiť takú úroveň príjmov, ktoré zaručia, že ľudia nebudú trpieť chudobou alebo vylúčením zo spoločnosti. Správa podporuje Európsku komisiu v tom, aby urobila tento významný krok, ktorý boj proti chudobe a boj za sociálne začleňovanie viac zviditeľní. Správa trvá na tom, aby sa táto stratégia zintenzívnila vypracovaním jasných ukazovateľov a konkrétnych cieľov. Zdôrazňuje potrebu komplexnejšieho prístupu v boji proti chudobe, ktorého obsahom je súbor politík EÚ. Mimoriadne dôležité sú výzvy správy v otázke minimálnej mzdy a minimálneho príjmu, ďalej je to priorita odstránenia detskej chudoby a zabezpečenie prístupu k verejným službám pre skupiny, u ktorých existuje riziko sociálneho vylúčenia. Uvedené skutočnosti by sa mali doplniť o pomoc pri sociálnom začleňovaní, napríklad formou bytovej výstavby, výchovy, školení a celoživotného vzdelávania, ako aj systémami podpory príjmov pre jednotlivcov a rodiny.
<SPEAKER ID="293" NAME="Proinsias De Rossa  " AFFILIATION="PSE">
písomne. - Táto správa sa označuje ako holistický prístup k odstráneniu chudoby. Keďže svetová finančná kríza naďalej postihuje našich občanov i hospodárstvo jednotlivých krajín, nikdy nebolo jasnejšie, že žijeme v navzájom prepojenom svete a že sme navzájom od seba závislí.
<P>
Politiky, ktoré sa schválili v rámci Únie, ovplyvňujú aj svet mimo nej. Preto by problémy mimo Únie mali ovplyvňovať politiky v rámci Únie. Nemôžeme oddeliť boj proti chudobe v Európe od svetového boja proti sociálnemu vylúčeniu.
<P>
Detská práca zvyšuje chudobu a odsudzuje generáciu za generáciou k nevzdelanosti, chorobám a predčasným úmrtiam. Pre deti je tým správnym miestom škola. Nevzdelaná pracovná sila nemôže vybudovať vyspelé hospodárstvo. Deti nahrádzajú svojich rodičov v práci a tým sa znižujú možnosti bojovať za lepšie podmienky. Pracujúce deti dokonca prispievajú k celkovému zhoršeniu situácie.
<SPEAKER ID="294" NAME="Lidia Joanna Geringer de Oedenberg  " LANGUAGE="PL">
V roku 2005 žilo v Európskej únii 78 miliónov ľudí (16 %) na hranici chudoby. V súčasnosti každý piaty občan EÚ žije v zlých podmienkach, každý deň približne 1,8 milióna ľudí hľadá miesto na prenocovanie v ubytovniach pre bezdomovcov, 10 % ľudí žije v domácnostiach, kde nikto nepracuje, miera dlhodobej nezamestnanosti dosahuje až 4 %, 15 % zamestnancov pracuje za mimoriadne nízke mzdy a 8 % zamestnancov žije v chudobe napriek tomu, že majú prácu. Okrem toho 19 miliónov detí trpí chudobou.
<P>
Medzi členskými štátmi EÚ existujú krajiny, v ktorých ešte stále neboli vybudované vhodné vnútroštátne systémy sociálneho zabezpečenia.
<P>
V tejto súvislosti si zaslúži uznanie navrhovaný prístup Európskej komisie k aktívnej sociálnej integrácii. Politika sociálnej integrácie musí zaručiť základné právo všetkých ľudí na dôstojný život a na to, aby boli súčasťou spoločnosti, a musí tiež zaručiť integrovaný pracovný trh, lepší prístup ku kvalitným službám, rovnosť pohlaví a zákaz diskriminácie.
<P>
Hrozba chudoby je v súčasnosti vyššia ako úroveň sociálnej pomoci a členské štáty by mali sociálnu pomoc schváliť, aby sa splnil jej hlavný cieľ - pomôcť ľuďom dostať sa z chudoby. Programy sociálnej ochrany by mali ľuďom poskytovať účinnú pomoc a podporiť ich v hľadaní stáleho zamestnania.
<P>
Je potrebné urobiť okamžité kroky v prospech detí, ktoré trpia rôznymi problémami. Ide o deti z rodín prisťahovalcov, zanedbané a zneužívané deti, a deti vystavené násiliu.
<SPEAKER ID="989" NAME="Louis Grech  " AFFILIATION="PSE">
písomne. - Po nedávnych, v podstate ešte stále pretrvávajúcich finančných a hospodárskych otrasoch a ich následkoch vo svete si myslím, že by sme mali prehodnotiť definíciu chudoby a jej hranice.
<P>
Myslím si, že veľká časť chudoby je menej viditeľná, ako to bolo pred niekoľkými desaťročiami, ale obávam sa, že chudoba je rovnako reálna. Súčasný životný štýl výrazne pomáha skrývať novodobú chudobu.
<P>
Kúpna sila mnohých domácností je oslabená v dôsledku prudkého zvyšovania celkových nákladov, najmä nákladov na potraviny, zdravotnú starostlivosť a energie. Rodiny s nízkymi príjmami, dôchodcovia, nezamestnaní a ďalšie články spoločnosti sú vystavené riziku zraniteľnosti a tomu, že budú viesť boj o prežitie, keďže tieto náklady predstavujú najväčšiu časť ich mesačného rozpočtu.
<P>
Je predpoklad, že výkonnosť hospodárstiev vo svete sa bude rapídne zhoršovať, keďže očakávame recesiu. To bude nevyhnutne vytvárať nestabilitu vo všetkých odvetviach hospodárstva. Obmedzenie programov a služieb v sociálnej oblasti zhorší situáciu ľudí, u ktorých poklesla kúpna sila.
<P>
Myslím si, že Únia a členské štáty budú musieť túto problematiku riešiť, aby sa znížili obrovské rozdiely a ťažkosti, ktoré skrytá chudoba spôsobuje mnohým občanom EÚ.
<SPEAKER ID="295" NAME="Lívia Járóka  " AFFILIATION="PPE-DE">
písomne. - Nevyhnutnosť odstrániť detskú chudobu považujeme v Európskej únii za veľmi dôležitú. Najviac zanedbávanou menšinou sú rómske deti, ktorým chýba pomoc v oblasti bývania, zamestnanosti, výchovy a zdravotnej starostlivosti.
<P>
Kombinácia týchto faktorov vyúsťuje do zúfalej situácie. Rómske deti nemajú pred sebou žiadnu budúcnosť a Rómovia a rómske deti sú spoločensky izolovaní, najmä v prípadoch, keď rómske deti vyrastajú v podmienkach extrémnej chudoby. Tento typ prostredia nedáva rómskym deťom šancu využiť práva, na ktoré majú nárok. Rómske deti, ktoré vyrastajú v chudobe, nemajú možnosti, ktoré sú pre väčšinu ostatných samozrejmosťou. Sociálne vylúčenie a detská chudoba sa musia brať do úvahy pri vytváraní politiky EÚ a členských štátov najmä v oblasti aktívneho sociálneho začleňovania.
<P>
Aktuálne údaje uvádzajú, že okolo 50 % Rómov je negramotných alebo pologramotných, 30 % detí vo veku 3 - 10 rokov trpí vážnymi chorobami, napríklad TBC, odhaduje sa, že Rómovia žijú o 10 rokov kratšie ako členovia spoločenskej väčšiny. Sociálne vylúčenie, s ktorým sa Rómovia stretávajú v detstve, sa v dospelosti ešte stupňuje. Vo väčšine európskych miest je 90 % Rómov nezamestnaných a v najbližšej budúcnosti majú len malú šancu nájsť si zamestnanie. Ak chceme dosiahnuť sociálnu súdržnosť, musíme tento začarovaný kruh prelomiť.
<SPEAKER ID="296" NAME="Magda Kósáné Kovács  " LANGUAGE="HU">
Blaho našich detí sa buduje na základoch, ako sú zdravé prostredie, slušné bývanie, vhodná strava a prístup k vzdelaniu. Názov správy je príliš komplexný na to, aby sme sa na postavenie detí zamerali s dostatočným dôrazom. Preto nemôže vyjadriť, ale len naznačiť, ako detská chudoba ovplyvní budúcnosť a prítomnosť spoločnosti.
<P>
Správa sa týka problematiky integrácie a chudoby komplexne, niekedy holisticky, niekedy sa zameriava na rizikové skupiny, ako sú etnické menšiny, prisťahovalci, starší a invalidní občania, pričom osobitnú pozornosť venuje postaveniu žien a detí. Prirodzene, zastávam názor, že najdôležitejším nástrojom na odstránenie chudoby je zamestnanosť. Sama osebe však nezaručí sociálnu integráciu ani neodstráni chudobu.
<P>
Správa tiež uvádza, že aj medzi zamestnanými je veľa chudobných. Podľa správy sú hlavným dôvodom tejto skutočnosti nevýhodné pracovné podmienky a nespravodlivý mzdový systém, ktorý sa využíva v prípade určitých znevýhodnených skupín. Bohužiaľ, tento dokument, ktorý poukazuje na rôznorodosť problematiky, neponúka možnosť riešenia problémov, ktorým sú vystavené niektoré rizikové skupiny. V zmysle záväzku, ktorý dala autorka, a na základe obsahu tejto správy som presvedčená, že správa bude prínosom a pomôže európskym inštitúciám pri tvorbe zákonov, čím sa splní jej cieľ pomôcť tým, pre ktorých je určená, chudobným.
<SPEAKER ID="297" NAME="Siiri Oviir  " LANGUAGE="ET">
Vážený pán predsedajúci, dámy a páni. Každý človek by mal mať rovnaké právo plne sa zapájať do spoločenského života, ktorého súčasťou je aj právo na prácu a právo byť hospodársky aktívny, žiť v normálnych životných podmienkach a využívať blaho spoločnosti, v ktorej žije.
<P>
Zamestnanosť je bezpochyby najlepší spôsob, ako predchádzať chudobe a sociálnemu vylúčeniu. Zarážajúce je však to, že v súčasnosti má Európa 20 miliónov pracujúcich ľudí, ktorí žijú v chudobe a väčšinou sú to ženy.
<P>
Podľa môjho názoru okrem boja proti chudobe a sociálnemu vylúčeniu v najzraniteľnejších skupinách obyvateľstva musíme v rámci EÚ klásť väčší dôraz na chudobu pracujúcich ľudí, najmä žien.
<P>
Musíme urobiť prieskum politík EÚ s cieľom stimulovať pracovný trh a aby sme mohli ľuďom ponúknuť väčšiu sociálnu ochranu, potrebujeme odrazový mostík na pravidelné, zárobkové a právne bezpečné zamestnávanie.
<P>
Tiež si myslím, že odmena vyplácaná pracovníkom v členských štátoch (minimálna mzda) by mala byť spravodlivá a mala by garantovať taký príjem, aby nepadli do pasce chudoby.
<P>
Vítam cieľ EÚ uvedený v správe, ktorý navrhuje, aby vyplácaná odmena bola vo výške minimálne 60 % príslušnej priemernej mzdy (národnej, sektorovej atď.), a vítam skutočnosť, že členské štáty sa dohodli na harmonograme na dosiahnutie tohto cieľa.
<P>
Iba rovnováha medzi flexibilitou a sociálnou ochranou môže zlepšiť situáciu v oblasti zamestnanosti a sociálneho začleňovania.
<SPEAKER ID="298" NAME="Rovana Plumb  " LANGUAGE="RO">
Deväť rokov od zavedenia pojmu "dôstojná práca" polovica pracujúcich ľudí na tejto planéte zarobí denne menej ako 2 USD a v roku 2007 bola miera zamestnanosti žien 49 % z celkovej populácie, kým zamestnanosť mužov sa pohybovala na úrovni 74,3 %.
<P>
V Rumunsku má iba 15 % z celkového počtu zamestnancov dôstojnú prácu a počet žien, u ktorých vzniká riziko, že sa stanú obeťami chudoby, je v porovnaní s mužmi vyšší približne o 10 %. Rozdiely v platoch sú zrejmé, pretože muži zarábajú viac ako ženy, a to vo väčšine oblastí hospodárstva, a mesačný rozdiel predstavuje približne tretinu minimálnej základnej mzdy na úrovni štátu.
<P>
Prieskum, ktorý urobila Medzinárodná organizácia práce a ktorý bol zverejnený pri príležitosti Medzinárodného dňa žien jasne ukazuje, že Európa si už ďalej nemôže dovoliť ignorovať potenciál žien. Prístup k pracovnému trhu a k dôstojnej práci sú dôležité skutočnosti na dosiahnutie rodovej rovnosti. Prístup k dôstojnej práci pre všetkých občanov musí byť prioritou politiky zamestnanosti, pretože toto je základný mechanizmus sociálneho začleňovania a zároveň jediné udržateľné riešenie v boji proti chudobe.
<SPEAKER ID="299" NAME="Katrin Saks  " AFFILIATION="PSE">
písomne. - (ET) Sociálne začleňovanie a detská chudoba sú skutočnosti, ktoré by sme mali brať vážne a v tejto súvislosti vítame iniciatívu výboru. Napriek tomu by sme si mali položiť otázku, či sú naše plány dostatočne ambiciózne. V tejto súvislosti by členské štáty mali podniknúť niekoľko dôležitých krokov.
<P>
Na to, aby sme znížili sociálne vylúčenie, potrebujeme predovšetkým dosiahnuť, aby ľudia mali príjmy, z ktorých sa dá vyžiť. Musíme priznať, že vo väčšine štátov EÚ, kde je ustanovená minimálna mzda, táto mzda nezabezpečí normálny príjem.
<P>
Významnú úlohu v sociálnom vylúčení vo veľkej miere zohráva aj znižujúca sa úroveň sociálnej pomoci. Vzhľadom na súčasnú hospodársku krízu sa v Estónsku vedie otvorený dialóg a živé diskusie o tom, ako zabezpečiť rovnováhu rozpočtu a dohodnúť sa na kompromise v otázke prídavkov na deti. Na prídavky na deti z verejných zdrojov majú nárok všetky deti a prídavky ako také majú okrem praktickej pomoci aj veľký symbolický význam. Ako bývalá ministerka sociálnych vecí a súčasná prezidentka Estónskej ligy na ochranu detí mám v tejto oblasti dostatočné skúsenosti a urobím všetko pre to, aby sa táto forma podpory, hoci nákladná a neefektívna, nezrušila.
<P>
Okrem podpory príjmu existujú aj dôležité cielené dávky pre znevýhodnené skupiny, ako sú starší ľudia, osamelí rodičia, domácnosti s väčším počtom detí a zdravotne postihnutí občania. Dávky tohto charakteru by mali pokryť zvýšené náklady v súvislosti s osobnou, zdravotnou a sociálnou starostlivosťou. V Spojenom kráľovstve sa rozhodli vyplácať dávky starším ľuďom, aby si mohli v studenom počasí udržiavať teplo v domácnostiach a bojovať s takzvanou energetickou chudobou, čo je vynikajúci príklad, ktorý by mohol ostatným členským štátom vrátane Estónska slúžiť ako vzor.
<SPEAKER ID="988" NAME="Silvia-Adriana Ţicău  " LANGUAGE="RO">
Služby cestnej dopravy predstavujú 1,6 % HDP a zamestnávajú 4,5 milióna občanov Európskej únie.
<P>
Hospodárstvo a spoločnosť sú vo všeobecnosti vo veľkej miere závislé od efektívnosti cestnej dopravy, keďže 44 % tovaru sa prepravuje kamiónmi a 85 % ľudí cestuje autom, autobusom alebo autokarom.
<P>
Myslím si, že ak chceme v oblasti sociálnych podmienok spĺňať právne požiadavky, členské štáty by mali investovať do infraštruktúry cestnej dopravy a prijať potrebné opatrenia, aby sa zabezpečila dostatočná úroveň investícií na rozvoj infraštruktúry cestnej dopravy. V tejto súvislosti by malo byť prioritou vybudovanie bezpečných parkovacích plôch.
<P>
V snahe eliminovať umelé bariéry v oblasti voľného pohybu tovaru som žiadala formou pozmeňujúceho a doplňujúceho návrhu, aby Komisia predložila do Európskeho parlamentu správu o situácii v riadení dopravy v každom členskom štáte. Keďže existujú kontroly, ktoré obmedzujú voľný pohyb tovaru alebo osôb, žiadala som Komisiu, aby preskúmala súčasné právne predpisy a predložila pozmeňujúci a doplňujúci návrh s cieľom zabezpečiť koordinovaný systém dopravných kontrol.
