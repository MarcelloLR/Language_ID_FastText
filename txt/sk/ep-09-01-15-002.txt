<CHAPTER ID="002">
Preprava zvierat (rozprava) 
<SPEAKER ID="006" NAME="Predsedajúci">
Nasledujúcim bodom programu je rozprava o otázke na ústne zodpovedanie o preprave zvierat, ktorú Komisii položil pán Parish za Výbor pre poľnohospodárstvo a rozvoj vidieka - B6-0496/2008).
<SPEAKER ID="007" NAME="Neil Parish">
autor. - Vážený pán predsedajúci, vystupujem tu dnes, aby som položil otázku na ústne zodpovedanie nielen za Výbor pre poľnohospodárstvo a rozvoj vidieka, ale aj za medziskupinu Európskeho parlamentu pre dobré životné podmienky zvierat, pretože som presvedčený, že poľnohospodárstvo v Európskej únii je veľmi silné. Aby sme však mali silné poľnohospodárstvo, musíme mať silnú politiku v oblasti životných podmienok zvierat a som presvedčený, že budúcnosť európskeho poľnohospodárstva vo veľkej miere závisí od vysokej kvality výrobkov a dobrej úrovne životných podmienok zvierat. Tieto skutočnosti môžeme využiť pri pozitívnom propagovaní našich výrobkov a z tohto dôvodu preprava zvierat nie je len dôvodom, ale je rozhodujúca pre vytvorenie správnej legislatívy.
<P>
V mnohých ohľadoch by som sa dnes ráno chcel sústrediť na skutočnosť, že máme vytvorenú legislatívu. Môžeme sa dohadovať, či je dostatočná alebo nie, ale najdôležitejšie v súčasnosti je skontrolovať túto legislatívu a byť si absolútne istí, že členské štáty ju dodržiavajú, keďže vieme, že v niektorých členských štátoch sú napríklad problémy s tým, že národné vlády uzákoňujú legislatívu, ktorú regionálne vlády nedokážu implementovať. Potom vznikajú problémy. A nakoniec sú to zvieratá, ktoré trpia.
<P>
Mohol by som upozorniť na množstvo vecí, ale konkrétne v Európe máme problém s prepravou koní. Množstvo koní na konci svojej kariéry končí v talianskych salámach a už vôbec nie sú prepravované v najlepších podmienkach. Aj v členských štátoch Európskej únie máme veľa vozidiel, ktoré nedodržujú pravidlá, nákladné autá nedodržiavajú prestávky v stanovený čas, nepoužíva sa správny typ vozidiel, vozidlá nie sú vybavené správnou klimatizáciou alebo vodou, a my by sme mali zabrániť, aby tieto veci pretrvávali.
<P>
Veľmi často vystupujem a hovorím Komisii, aby nezvyšovala náklady, ale v mnohých prípadoch, ak majú byť náklady na prepravu zvierat, ktoré idú na bitúnok, väčšie, pretože sa majú dodržať predpisy a použiť správne vozidlá, ktoré nie sú preplnené, potom vravím: Nech je tak! V mnohých prípadoch namiesto toho, aby zvieratá určené na bitúnok cestovali na dlhú vzdialenosť, je možné ich usmrtiť v členskom štáte a prepravovať ako chladené mäso. Preto by sme na tom mali dosť popracovať.
<P>
Tiež by som vám rád povedal, že pán Kyprianou, predchádzajúci komisár Generálneho riaditeľstva pre životné prostredie a ochranu spotrebiteľa, nás upokojoval, že počas svojho pôsobenia nielenže bude náležite implementovať príslušnú legislatívu, ale že na konci svojho funkčného obdobia tiež preverí situáciu. Veľmi rýchlo sa blížime ku záveru tohto parlamentného zasadnutia a prítomnej Komisie a rád by som vyzval pani Vassiliouovú, ktorá veľmi dobre nahradila pána Kyprianoua, aby rešpektovala tento záväzok, pretože preprava zvierat je jednou z vecí, ktoré treba brať mimoriadne vážne.
<P>
V minulosti sme sa týmto otázkam už viackrát venovali. Sme civilizovaná spoločnosť a civilizovaná spoločnosť sa v mnohých ohľadoch hodnotí aj podľa toho, ako sa správa nielen k ľuďom, ale aj zvieratám. Preto, ako som už povedal, chcem túto skutočnosť čo najviac zdôrazniť.
<P>
Posledné body môjho prejavu sa týkajú samotnej otázky na ústne zodpovedanie a teda, že nariadenie o preprave zvierat je v platnosti od roku 2007. Komisia by preto mala od členských štátov dostať prvé výročné správy o presadzovaní tohto nariadenia. Môže Komisia uviesť, ktoré členské štáty doteraz predložili svoje správy? Vykonala už Komisia predbežné analýzy správ, ktoré by umožnili prijať stanoviská súvisiace s nedostatkami a ťažkosťami, ale tiež hlavnými úspechmi pri presadzovaní tejto legislatívy? Vypracuje následne Komisia správu o procesoch presadzovania nariadenia v členských štátoch? Takáto analýza bude rozhodujúca v kontexte plánovania prepracovania nariadenia o preprave zvierat. Z tohto dôvodu by som, pán komisár, rád dostal odpoveď na tieto otázky.
<SPEAKER ID="008" NAME="Vladimír Špidla" LANGUAGE="CS">
Vážený pán predsedajúci, vážené dámy a páni, úplne súhlasím s názorom pána Parisha, že spôsob, akým zaobchádzame so zvieratami, a to aj hospodárskymi zvieratami, je nepochybne súčasne etickou otázkou aj otázkou civilizácie. Komisia si je vedomá, že preprava zvierat na obchodné účely môže zvieratám spôsobiť vážne utrpenie. Takémuto utrpeniu sú vystavené predovšetkým tzv. zvieratá nízkej hodnoty, ako sú zvieratá určené na bitúnok. Presadzovanie právnych predpisov v oblasti prepravy na dlhé vzdialenosti nie je uspokojivé. V uplynulých mesiacoch Komisia získala správy o prípadoch krutého zaobchádzania so zvieratami. Komisia naďalej podporuje najlepšie dostupné možnosti na zlepšenie situácie. Konečným cieľom je lepšie presadzovanie právnych predpisov Európskej únie, a teda zlepšenie zdravia zvierat a dobrých životných podmienok dotknutých zvierat. V štúdii uskutočnenej spoločným výskumným strediskom sa dospelo k záveru, že nové a účinnejšie systémy kontroly, ako je sledovanie prepravy pomocou satelitných systémov na určovanie polohy, by mohli prispieť k zlepšeniu situácie a umožniť transparentnejšiu implementáciu pravidiel. Použitie týchto nových technológií by tiež prispelo k zníženiu administratívnej záťaže vnútroštátnych orgánov a organizácií.
<P>
Komisia tiež posudzuje možnosť navrhnúť, a to ešte do konca tohto mandátu, nové normy na základe výsledkov vedeckého výskumu týkajúceho sa doby trvania prepravy, počtu naložených zvierat a počtu naložených zvierat na vozidlách. Komisia posudzuje uskutočňovanie právnych predpisov Európskej únie na základe správ poskytnutých členskými štátmi v súlade s existujúcimi nariadeniami EÚ. Informácie obsiahnuté v týchto správach sú zlúčené s výsledkami kontrol na mieste uskutočňovaných v členských štátoch veterinárnymi znalcami. Výsledky týchto kontrol uskutočňovaných znalcami Komisie sú zverejňované prostredníctvom internetových stránok Komisie. Údaje sú tiež posudzované v súvislosti so správami vydanými medzinárodnými mimovládnymi organizáciami, ktoré pôsobia v tejto oblasti.
<P>
Väčšina členských štátov už predložila Komisii správy o preprave zvierat za rok 2007. Ku koncu roka 2008 nezaslali správy ešte Cyprus, Litva, Malta, Bulharsko a Luxembursko. Komisia ich upozornila na túto povinnosť a naďalej bude situáciu pozorne sledovať. Nariadenie (ES) č. 1/2005 však nevyžaduje, aby Komisia vypracovala správu o postupe presadzovania nariadenia v členských štátoch. Komisia súhlasí s tým, že vynútiteľnosť je kľúčovým predpokladom akéhokoľvek navrhovaného právneho predpisu. V dôsledku toho by Komisia prihliadla k analýze správ členských štátov pre prípadné budúce revízie právnych predpisov Spoločenstva v tejto oblasti.
<SPEAKER ID="009" NAME="Struan Stevenson">
v mene skupiny PPE-DE. - Vážený pán predsedajúci, dovoľte nám pozrieť sa najskôr na pozadie tejto problematiky. V decembri 2004 bola odsúhlasená povinná osemhodinová lehota na prepravu zvierat, ktorá vo všetkých 27 členských štátoch vstúpila do platnosti v januári 2007, s osobitnými výnimkami na dlhšie cesty, pri ktorých sa preukáže, že vozidlo má vyšší štandard, zvieratá majú prístup k vode, vozidlo je vybavené kontrolou teploty, náležitým vetraním, a že do doby prepravy boli začlenené časté oddychové prestávky.
<P>
Osobitné výnimky sa udeľujú aj odľahlým vidieckym oblastiam a ostrovom ako sú napríklad Orkneje a Shetlandy v mojom volebnom obvode, kde sa dlhým dobám prepravy nedá vyhnúť. Pre takéto prípady však boli navrhnuté špeciálne prepravné jednotky, ktoré umožňujú zvieratám prístup k vode a relatívne pohodlnú prepravu. Okrem toho sa úplne zakázala preprava niektorých zvierat, ako sú teľatá mladšie ako 10 dní a jahňatá mladšie ako jeden týždeň.
<P>
S určitým uspokojením informujem, že tieto prepravné pravidlá sa striktne dodržiavajú, obzvlášť v krajinách ako Škótsko, kde naďalej zachovávame najvyššiu úroveň osvedčených postupov v celej EÚ. Znepokojujú ma však správy, ktoré uvádzajú, ako povedal pán Neil Parish, že tieto pravidlá sa nedodržiavajú rovnako v ostatných častiach EÚ, predovšetkým v niektorých južných členských štátoch EÚ ležiacich pri Stredozemnom mori a v nových východoeurópskych pristupujúcich štátoch, najmä, ako opäť zdôraznil Neil Parish, pokiaľ ide o prepravu bitúnkových koní.
<P>
Mimovládne organizácie zaoberajúce sa dobrými životnými podmienkami zvierat neustále predkladajú dôkazy o strašnom zneužívaní koní a iných hospodárskych zvierat pri preprave na obrovské vzdialenosti v spaľujúcom teple, bez prístupu k vode alebo náležitého vetrania, bez oddychových prestávok a v preplnených kamiónoch. Počas cesty sa tieto zvieratá vyčerpávajú, sú dehydrované, niektoré podľahnú tepelnej záťaži, ťažko dýchajú a lapajú po vzduchu a v najhorších prípadoch mnohé zomierajú. Takéto praktiky musia skončiť a členské štáty musia kontrolovať striktné dodržiavanie tohto nariadenia.
<P>
Podporujem požiadavky v rámci otázky na ústne zodpovedanie pána Neila Parisha, ktorá sa snaží o kontrolu na úrovni dodržiavania týchto opatrení. Dúfam, že nám Komisia poskytne takéto informácie a opätovne nás uistí, že sa prijímajú kroky na zabezpečenie prísnej implementácie osemhodinových prepravných limitov pre zvieratá s príslušnými výnimkami, ktoré som uviedol, a že sa prestanú zneužívať existujúce nariadenia EÚ, čo v súčasnosti naďalej pretrváva.
<SPEAKER ID="010" NAME="Rosa Miguélez Ramos" LANGUAGE="ES">
Vážený pán predsedajúci, dámy a páni, ako naznačil pán Stevenson, v niektorých európskych krajinách je vzhľadom na ich geografickú polohu, rozlohu a množstvo obchodných tokov preprava zvierat predmetom osobitného významu.
<P>
Pán komisár, rada by som sa venovala dvom konkrétnym otázkam. V prvom rade je mi jasné, že Komisia naráža na ťažkosti pri vypracovaní analýzy o situácii na území Spoločenstva. Na základe súčasného nariadenia by členské štáty, ako vidíme, mali vypracovávať každoročné správy o kontrolách uskutočnených v predchádzajúcom roku. Napriek tomu nariadenie nestanovuje minimálny počet kontrol ani neurčuje jednotné štatistické kritériá. V dôsledku toho nie je možné porovnávať údaje v správach z rôznych krajín. Pán komisár, myslím si, že táto situácia by sa mala čo najskôr napraviť v prospech všetkých zúčastnených.
<P>
Znepokojuje ma však aj ďalší problém. Vo svojom prejave ste zvieratá prevážané na bitúnok opísali ako zvieratá nízkej hodnoty. Pán komisár, absolútne s vami nesúhlasím. Osobne ich považujem za zvieratá s vysokou ekonomickou hodnotou a som presvedčená, že priemyselná sféra so mnou bude súhlasiť. Ak teda vezmem do úvahy, že takéto mäso má vysokú ekonomickú hodnotu, je nevyhnutné zabezpečiť správne prepravné podmienky bez ohľadu na konečné miesto určenia - aj ak ide o bitúnok - a bez ohľadu na prejdenú vzdialenosť. Inými slovami, významným, v skutočnosti hlavným záujmom je prepravovať tieto zvieratá v priaznivých podmienkach.
<P>
Preto vás žiadam, aby ste tieto úvahy zohľadnili pri navrhovaní zmien nariadenia, na ktorých Komisia pracuje. Vieme, že okrem nových technológií bude reforma riešiť aj zmeny súvisiace s maximálnou dobou prepravy tak, ako bolo uvedené, a maximálnymi a minimálnymi teplotami pri preprave zvierat.
<P>
Opätovne vás žiadam, pán komisár, a žiadam tiež Komisiu, aby sa predtým, ako pozmení tieto základné charakteristiky, snažila hľadať a nájsť pevný vedecký základ navrhovaných zmien. Okrem toho by som vás rada požiadala, že pokiaľ nenájdeme pevný vedecký základ, ktorý v súčasnosti chýba v súvislosti s niektorými otázkami, nemali by sme skryto zavádzať navrhované zmeny a doplnenia prevládajúcich predpisov v správach, ktoré nemajú nič do činenia s prepravou - hovorím o ochrane zvierat určených na bitúnok, o správe, na ktorej v súčasnosti pracujeme. Myslím si, že v prípade záležitostí takého významu a dôležitosti by sme všetci, vrátane Komisie a Parlamentu, mali vyložiť karty na stôl.
<SPEAKER ID="011" NAME="Anne E. Jensen">
v mene skupiny ALDE. - (DA) Vážený pán predsedajúci, pán komisár, rada by som povedala, že som trochu sklamaná, že ani po štyroch rokoch nevidíme návrh Komisie, ktorý by sprísnil legislatívu o preprave zvierat. Pán Kyprianou a teraz aj pani Vassiliouová preukázali dobré úmysly a konštruktívnu spoluprácu s Parlamentom. Kedy však budeme mať návrh? Veľmi rada by som sa to dozvedela. Je tiež dôležité, aby sme dosiahli správne uplatňovanie legislatívy. Dôležité je zabezpečiť, aby sme skutočne obmedzili prepravnú dobu zvierat určených na bitúnok na osem hodín. Mali by sme však ísť ešte ďalej. Nemali by sme len rozprávať o časovom limite. Výskum dokázal, že jedna hodina môže byť príliš pre zviera, ktoré nie je dostatočne silné na prepravu, a dlhšie cesty môžu byť vyhovujúce pre zviera, ktoré je silné, zdravé a prepravované v dobrých podmienkach. Pravdepodobne budeme naďalej prepravovať chovné zvieratá na dlhé vzdialenosti a v tejto súvislosti Parlament navrhol pilotný projekt odpočívacích staníc, kde by si zvieratá mohli po 24 hodinách oddýchnuť. Chcela by som vedieť, ako napreduje tento projekt odpočívacích staníc. Zámerom samozrejme je, aby sa stretli prevádzkovatelia kontrolných staníc, veterinárne orgány, výskumní pracovníci a organizácie na ochranu zvierat a aby spoločne definovali osvedčené postupy v tejto oblasti. Je náročné rozbehnúť takýto projekt, ale stojí za to pokúsiť sa o to, pretože je dôležité, aby sa naše vedomosti o ochrane zvierat počas prepravy a výskum odzrkadlili v legislatíve a v praxi.
<SPEAKER ID="012" NAME="Janusz Wojciechowski">
v mene skupiny UEN. - (PL) Vážený pán predsedajúci, pán Parish nám správne pripomenul to, čo sme v tejto snemovni už niekoľkokrát počuli, a to skutočnosť, že spôsob, akým sa správame k zvieratám, odráža, akí sme kultúrni a civilizovaní. Počas prepravy zvierat sa deje veľa krutostí. Určité zlepšenia sa dosiahli zavedením vyšších štandardov na prepravu zvierat, ale tieto opatrenia stále nedosahujú potrebnú úroveň.
<P>
Podľa môjho názoru je vhodným riešením riešenie, ktoré sa navrhovalo už dávno na začiatku, a to obmedziť dobu prepravy zvierat na osem hodín, a celkovú dobu, ktorú zviera strávi prepravou na bitúnok, na dvanásť hodín. Naším cieľom je predložiť tento návrh v rámci prebiehajúcej prípravy nariadenia o ochrane zvierat v čase ich porážky.
<P>
Vážené dámy a páni! Zastávať humánne opatrenia je jedna vec, finančná otázka je vec druhá a tá je pre niektorých ľudí atraktívnejšia. Pointa je v tom, že prepravy na dlhé vzdialenosti zvyšujú náklady, ktoré sa v konečnom dôsledku prenášajú na spotrebiteľa. Mali by sme tieto náklady odhadnúť a použiť ich ako argument, aby sme konečne, po rokoch diskusií, zaviedli obmedzenia prepravy zvierat a zmenšili ich utrpenie.
<SPEAKER ID="013" NAME="Carl Schlyter" LANGUAGE="SV">
Vážený pán predsedajúci, úroveň rozvoja civilizácie sa dá posudzovať podľa toho, ako sa zaobchádza s najbezbrannejšími tvormi tejto civilizácie. Ak by sme mali posudzovať civilizáciu podľa toho, ako zaobchádzame s našimi zvieratami, boli by sme stále barbari.
<P>
Pamätám si, keď Švédsko pristúpilo k EÚ; čoskoro to bude pätnásť rokov. Pred naším pristúpením sa konalo množstvo diskusií o preprave zvierat. Bola to jedna z oblastí, v ktorej sme chceli zlepšiť situáciu. V roku 2005 bola prijatá prvá smernica. Napriek tomu sa podmienky zvierat nezlepšili a vtedy nám bolo povedané, že monitorovanie začne od tohto okamihu, že GPS systémy budú zavedené od tohto okamihu, že vodiči budú zaškolení od tohto okamihu a že nákladné autá začnú lepšie fungovať od tohto okamihu. Päť krajín sa ani neobťažovalo predložiť svoje správy. Žiadam, aby Komisia okamžite pokutovala tieto krajiny. Pokiaľ ide o ostatných 22 krajín, koľko kontrol bolo vykonaných? Ako sa dodržiava súlad s pravidlami? Darí sa im to? Nanešťastie, v mnohých prípadoch je odpoveď záporná.
<P>
Potom nám pán Kyprianou sľúbil, že sa pred skončením svojho mandátu vráti, ak to bude potrebné - je to potrebné - a ak to bude verejnosť požadovať - a verejnosť to požaduje! Niektoré členské štáty sú v skutočnosti malé a možno nie je potrebné uskutočňovať jednu 24-hodinovú cestu za druhou. Budeme mať novú smernicu o porážke zvierat, ktorá zavedie mobilné bitúnky a zníži potrebu prepravy.
<P>
Potrebujeme prehodnotiť prepravné podmienky zvierat. Koľkí z nás by ocenili štyri kravy alebo desať oviec v manželskej posteli počas 24 hodín? Takto husto sa zvieratá nakladajú v súčasnosti. Alebo si predstavte, že kurčatá na najvyššej úrovni kamiónu v skutočnosti nechávajú svoje výkaly padať na kurčatá pod nimi. Kto by chcel byť prepravovaný v takých podmienkach? Pozývam všetkých ministrov poľnohospodárstva EÚ, aby so mnou absolvovali cestu zo Štokholmu do Bruselu za rovnakých podmienok. Zaujímalo by ma, koľkí by s pozvánkou súhlasili. Možno by radšej zmenili legislatívu.
<P>
Hovoríme o nákladoch. Najvyššími nákladmi v tomto smere sú environmentálne náklady v dôsledku dlhých ciest. Ďalej sú to náklady súvisiace s utrpením zvierat počas dlhých ciest. Dlhé cesty však majú za následok aj horšiu kvalitu mäsa. Majú za následok veľmi reálne zníženie hodnoty. Stresované zviera bude mať mäso oveľa horšej kvality a utrpenie zvieraťa tak spôsobuje škody v celom reťazci. Myslite na poľnohospodárov, ktorí vynaložili veľa úsilia a peňazí, aby vychovali kvalitné zviera, ktoré potom znehodnotíme v poslednej časti jeho života.
<P>
Nie, nový návrh potrebujeme ešte pred voľbami. Nie je mi jasné, ako chceme viesť volebnú kampaň, ak nebudeme mať aspoň návrh Komisie, ktorý by dokazoval, že sa konečne snažíme zlepšiť podmienky zvierat.
<SPEAKER ID="014" NAME="Jens Holm">
v mene skupiny GUE/NGL. - (SV) Vážený pán predsedajúci, úvodným predpokladom tejto diskusie je, samozrejme, skutočnosť, že zvieratá sú cítiace bytosti. Zvieratá sú schopné cítiť bolesť, stres a trpia úplne rovnako ako my. Pri príprave legislatívy to musíme vziať do úvahy. To sa v súčasnosti nedeje.
<P>
V rámci Európskej únie sa preváža čoraz viac zvierat. Je to priamy dôsledok vnútorného trhu. Vnútorný trh vedie ku špecializácii. Zvieratá sa chovajú na jednom mieste, zabijú sa na inom mieste a mäso sa prevezie na tretie miesto. Členské štáty ani nemôžu zakázať prevoz zvierat v záujme zvierat a ich životných podmienok. To je celkom neprijateľné. Švédska štúdia preukázala, koľko zvierat bolo celkovo prevezených cez hranice v rámci Európskej únie. Zistilo sa, že v rámci EÚ-15 sa medzi členskými štátmi EÚ každoročne previezlo všetkými smermi 22 miliónov štvornohých zvierat, ako sú napríklad ošípané, kone a kravy, a tiež 500 miliárd kusov hydiny. To bolo v čase, keď EÚ pozostávala z pätnástich členských štátov. Viete si len predstaviť, aké čísla budú v rámci dvadsiatich siedmich členských štátov. Budú samozrejme omnoho vyššie.
<P>
Chcel by som sa opýtať Komisie, kedy budeme mať novú smernicu o preprave zvierat. Pán Kyprianou samozrejme sľúbil, že budeme mať novú smernicu v priebehu tohto volebného obdobia. Je nám Komisia schopná sľúbiť, že my v Európskom parlamente budeme môcť hlasovať, a to za maximálne osemhodinovú dobu prepravy zvierat? Chcel by som tiež položiť niekoľko otázok pánovi Špidlovi. Hovoríte, že päť členských štátov nepredložilo správy, čo je situácia, samozrejme, celkom šokujúca. Čo v Komisii s týmito správami od členských štátov robíte? Analyzujete ich nejakým spôsobom? My v Parlamente by sme privítali analýzu, správu od Komisie, v ktorej všetko zhrniete a jasne označíte opatrenia, ktoré umožnia zmenu podmienok prepravy zvierat. Takže, kedy budeme mať novú smernicu s osemhodinovým limitom a kedy môžeme dostať analýzu správ od členských štátov?
<SPEAKER ID="015" NAME="Godfrey Bloom">
v mene skupiny IND/DEM. - Vážený pán predsedajúci, je to, ako zvyčajne, fascinujúce. V tejto snemovni opäť neexistuje žiadny cit pre iróniu. Jedným z najväčších problémov, predovšetkým v Spojenom kráľovstve, je nehorázne nezmyselná lavína pravidiel a predpisov, ktorá pred desiatimi rokmi zasiahla bitúnky a spôsobila zavretie viac ako 1 000 bitúnkov v Spojenom kráľovstve a zapríčinila oveľa dlhšie doby prepravy zvierat.
<P>
Môj švagor je mäsiar. Vlastní bitúnok v Yorkshire a v istom období - a toto sa dostalo do časopisu Private Eye - tam bol hosťujúci veterinár dohliadajúci na veterinára dohliadajúceho na kontrolóra kvality mäsa, ktorý dohliadal na dvoch pracovníkov bitúnku! To je ten typ nezmyslu, ktorý dosiahnete, keď postupujete podľa pravidiel a predpisov tejto inštitúcie. Problémom sú doby prepravy. Teraz sa z Bridlingtonu v mojom volebnom obvode prevážajú ošípané, ovce a dobytok krížom cez Anglicko do Manchestru práve kvôli všetkému tomu zatváraniu bitúnkov. Na toto by sme mali upriamiť našu pozornosť.
<P>
Hovorím aj o prevoze koní. Môj kolega, Nigel Farage, mi povedal, že existujú v Európskej únii krajiny, kde sa považujú kone za potravu! Ako Angličan považujem za absolútne neuveriteľné, že ľudia jedia svoje kone. Angličan by nikdy nezjedol koňa, rovnako, ako by nikdy nezjedol svojho psa, či dieťa. Domnievam sa však, že to len poukazuje na nesmierny kultúrny rozdiel medzi nami a ostatnými krajinami tejto únie.
<P>
(smiech)
<SPEAKER ID="016" NAME="Jim Allister" AFFILIATION="NI">
Vážený pán predsedajúci, pokračovať nebude jednoduché! Dovoľte, aby som povedal, že nemám akýkoľvek problém s efektívnymi a vhodnými pravidlami upravujúcimi životné podmienky zvierat, ale začínam byť znepokojený, že sa dostávame do kolotoča predpisov a napokon natoľko utiahneme slučku poľnohospodárskemu odvetviu, že jeho praktické fungovanie nebude možné. Signály takéhoto vývoja vidím pri rokovaniach Komisie o revízii maximálnych prepravných dôb a hustoty dobytka pri preprave zvierat.
<P>
Pripomeňme si, že Komisia zlyhala pri príprave nariadenia v roku 2005. Ani nie dva roky po tom, ako vstúpila do účinnosti, pokúša sa opäť vypustiť opakovateľnosť osemhodinového limitu. Keďže zastupujem volebný obvod Severného Írska, musím povedať, že by to bolo zničujúce. Pri vývoze zvierat - ktorému sa venujeme - musíme totiž absolvovať cestu po mori a ak bude povolená len jediná osemhodinová doba prepravy, bude to absolútne nedostačujúce a úplne neprijateľné.
<P>
Pripomeniem Parlamentu, že také prísne podmienky nie sú ani v najmenšom porovnateľné s obrovskými vzdialenosťami, na ktoré sú zvieratá prepravované v Južnej Amerike, odkiaľ radostne dovážame! Takže sa opäť dostaneme do situácie, kedy trestáme našich farmárov, ale o prijatý dovoz sa nestaráme.
<P>
Musím povedať, že by sme sa mali konečne zbaviť utkvelej predstavy, že si treba odseknúť nos, aby sme si mohli napľuť do tváre.
<SPEAKER ID="017" NAME="Elisabeth Jeggle" AFFILIATION="PPE-DE">
(DE) Vážený pán predsedajúci, pán komisár, dámy a páni, toto je ďalšia téma, o ktorej diskusia veľmi rýchlo odhalí, že sú s ňou spojené silné emócie na jednej strane, no súčasne neúprosná realita na strane druhej. Rada by som vyjadrila osobitné poďakovanie predsedovi nášho Výboru pre poľnohospodárstvo a rozvoj vidieka, pánovi Parishovi, za túto tému. Je dôležitá - nie pre vyvolanie emócií, ale pre položenie nasledujúcich, pomerne špecifických otázok Komisii. Čo sa stalo? Ako môžu byť tieto zlepšenia overené? Máte nejaký dôkaz, a ak áno, aký? Aké máte údaje?
<P>
Spomenuli ste niekoľko čísiel, pán komisár, ale ja pevne verím, že medzi členskými štátmi existujú rozdiely, ktoré sú väčšie než fakt, že niektoré členské štáty predložili správy a iné nie. Aká je situácia v súvislosti s implementáciou? Ako je sledovaná preprava na dlhé vzdialenosti? Ako je sledovaná v jednotlivých členských štátoch?
<P>
Ďalší závažný problém, ktorý si vyžaduje okamžitú diskusiu sú ťažkosti, ktoré sa objavili ako dôsledok toho, že sme definovali poľnohospodárstvo ako výlučne ekonomické odvetvie a zamieňali ako rovnocenné veci, ktoré by sme mali pokiaľ možno vnímať ako odlišné. Napríklad, aké doplnkové odborné školenie v oblasti prepravy by mali farmári absolvovať? Ako by to malo byť zabezpečené a kto by mal poskytovať také školenie? Kde to musia farmári preukázať, aby získali odbornú spôsobilosť?
<P>
Zopakujme si: farmári sú vyškolení v zaobchádzaní so zvieratami, kým prepravcovia zamestnávajú vodičov, ktorí so zvieratami pravdepodobne v živote nepracovali. Toto sú dve veci, ktoré nemôžeme zamieňať, do istej miery sme to však robili.
<P>
Druhá okolnosť, ktorá spôsobuje vážne problémy, je táto. Vlastné teľatá môžu farmári prepravovať do vzdialenosti 50 kilometrov. Dovoľte mi v tejto chvíli povedať, že skutočne musíme ďalej zvážiť, a to urýchlene, ako môžeme pomôcť menším bitúnkom pracovať efektívne a zredukovať tak potrebu dlhších ciest.
<P>
Farmári teda môžu prevážať vlastné zvieratá do vzdialenosti 50 kilometrov, ale majú problém, ak pri tom zvezú aj susedove zviera. Aj toto by stálo za úvahu. Je limit stanovený správne na 50 kilometrov, alebo by sme možno mali hľadať dôvody na zlepšenie spolu s bitúnkami? Ak farmári prevážajú kone z dôvodu voľnočasového využitia, nie je to žiadny problém, a toto nariadenie neplatí, no ak kone prevážajú na trh, nariadenie platí a musia splniť jeho podmienky. Tieto otázky by sme mali prediskutovať a zodpovedať v ďalších debatách.
<SPEAKER ID="018" NAME="Luis Manuel Capoulas Santos" AFFILIATION="PSE">
(PT) Preprava a životné podmienky zvierat sú problematiky, ktoré, ako veľmi dobre vyhlásili pán Parish a ďalší, musia byť vo svoje podstate vnímané z perspektívy civilizácie. Obmedzenie utrpenia zvierat v čo najväčšej miere je etickým imperatívom, ktorý tvorí súčasť nášho kultúrneho dedičstva, napriek zjavnému paradoxu, že sa snažíme ochrániť životné podmienky zvierat v čase, keď mnohé z nich sú na poslednej ceste.
<P>
Na druhej strane nesmieme zabudnúť, že cena za implementáciu náročných a finančne nákladných pravidiel do života je problémom, ktorý deformuje hospodársku súťaž a má silný dosah na rozvoj vidieka v niektorých regiónoch Európskej únie.
<P>
Regióny a členské štáty, ktoré nemajú možnosť dodávať určité živočíšne druhy v rámci vlastnej produkcie a sú vo väčšej vzdialenosti od centier výroby, ako napríklad moja krajina, majú dnes väčšie ťažkosti s konkurencieschopnosťou ich odvetví prepojených na mäsospracujúci priemysel, kým regióny a členské štáty s prebytkami zažívajú výhody, pretože teraz ľahšie predávajú produkty, ktoré sú už spracované, čo prináša aj neodmysliteľné výhody v súvislosti so zamestnanosťou a pridanou hodnotou.
<P>
Keďže táto legislatíva je platná už dva roky, je úplne opodstatnené, aby Komisia predložila jej čo najrozsiahlejšie zhodnotenie, a to nielen v súvislosti s problematikou dôsledného dodržiavania nariadení týkajúcich sa prepravy, ale tiež ekonomických a sociálnych dôsledkov na regióny a členské štáty s nízkou výrobnou kapacitou pre niektoré živočíšne druhy, ktoré sú dôležité pre ľudskú spotrebu.
<P>
Myslím teda, že Komisia by mala odpovedať na tieto otázky tak rýchlo, objektívne a vyčerpávajúco, ako je to možné.
<SPEAKER ID="019" NAME="Mojca Drčar Murko" AFFILIATION="ALDE">
(SL) Veľký objem prepravy živých zvierat vedie cez Slovinsko, predovšetkým z krajín východnej Európy do Talianska. Podľa skúseností našich veterinárnych orgánov je platná európska legislatíva pomerne komplexná, ale trochu nepraktická a z pohľadu implementácie komplikovaná.
<P>
Najväčším problémom v Slovinsku sú kontroly, pretože po zrušení vnútorných európskych hraníc je zložité kontrolovať, či vodiči kamiónov skutočne dodržiavajú vopred určené oddychové miesta. Mal by som zdôrazniť, že vzhľadom na veľkosť územia Slovinsko nemusí mať vlastné oddychové miesta a že sa namiesto toho dohodlo s Maďarskom a Talianskom. Naliehavo potrebujeme jednotné riešenie, ktoré bude jednotne implementované.
<P>
Majúc na pamäti katastrofálnu situáciu v súvislosti s prepravou zvierat na dlhé vzdialenosti na európskych cestách by malo byť preskúmanie nariadenia z roku 2005 príležitosťou na zvýšenie štandardov pre ochranu zvierat. Preprava je úzko prepojená so zaobchádzaním so zvieratami pred porážkou a súhlasím so svojimi kolegami, ktorí dospeli k záveru, že nie je dôvod na povolenie prepráv presahujúcich osem hodín.
<P>
Z tohto dôvodu presadzujem stanovenie striktnejšieho horného prepravného limitu, a tiež podporujem návrh na zavedenie mobilných bitúnkov.
<SPEAKER ID="020" NAME="Andrzej Tomasz Zapałowski" AFFILIATION="UEN">
(PL) Vážený pán predsedajúci, nariadenie o ochrane zvierat počas prepravy je mimoriadne dôležité a tento typ informácie je kľúčový. V tomto bode by sa malo zdôrazniť, že veľká časť dovážaného mäsa konzumovaného občanmi Európskej únie nepodlieha podobným opatreniam. Toto nariadenie je jedným z najrozumnejších nariadení o chove a porážaní zvierat.
<P>
Uvedomujem si, že veľké potravinárske korporácie často nerešpektujú pracovné práva a nezaobchádzajú so zvieratami náležitým spôsobom. Predovšetkým vo veľkých spoločnostiach dochádza k najhoršiemu zaobchádzaniu so zvieratami. Tento problém sa zriedkavo vyskytuje v malých alebo stredných podnikoch. Jediným riešením je zabezpečiť prísnejšiu kontrolu politiky, kontrolu hraníc a zverejňovať mená spoločností, ktoré porušujú práva zvierat, aby sa im spotrebitelia mohli vyhýbať.
<SPEAKER ID="021" NAME="Kathy Sinnott" AFFILIATION="IND/DEM">
Vážený pán predsedajúci, veľmi dôležité je prepravovať zvieratá tak, aby sa zaručila ich bezpečnosť a predchádzalo sa ich utrpeniu. Používam tento pojem preto, lebo zvieratá zvyčajne veľmi zle znášajú akúkoľvek motorizovanú prepravu. Dôležité je minimalizovať ju tam, kde je to možné.
<P>
Pri úprave bezpečnosti a predchádzaní utrpeniu máme tendenciu všímať si dobu prepravy a vzdialenosť. Je to prirodzené, ale príliš zjednodušené v prípade Írska, ktoré, pripomínam, je ostrovom a pritom najväčším vývozcom zvierat. Časové limity a vzdialenosť pri prekonávaní vody, ktorá nás delí od kontinentu a spoločných trhov nemôžu byť bezpodmienečné. Počuli sme odporúčanie uplatňovať pravidlo ôsmych hodín, ale naložiť zviera a prepraviť ho cez vodu trvá viac ako osem hodín. Nie je možné nechať zviera popásať sa uprostred prielivu.
<P>
Navrhujem vám, aby sme sa namiesto doby prepravy a vzdialenosti zaoberali podmienkami, v ktorých sú zvieratá prepravované, predovšetkým v prípade Írska.
<SPEAKER ID="022" NAME="Lydia Schenardi" AFFILIATION="NI">
(FR) Vážený pán predsedajúci, napriek tomu, že nariadenie o preprave zvierat je v platnosti od januára 2007, nezdá sa, že by členské štáty toto nariadenie systematicky dodržiavali, keďže nepredkladajú požadované ročné správy. Komplexná analýza je problematická, pretože chýba veľká časť potrebných informácií zo zdrojov určených na vykonanie kontrol. Ako členku združení na ochranu zvierat a medziskupiny Európskeho parlamentu pre dobré životné podmienky a ochranu zvierat ma táto problematika obzvlášť zaujíma.
<P>
Tieto združenia niekoľko desaťročí neúnavne bojovali, až kým v roku 2007 neboli v tejto oblasti nakoniec zavedené smernice, v súvislosti s ktorými členské štáty teraz preukazujú určitý stupeň nedbalosti. Dokonca sa odvažujem ísť ešte ďalej a nazvať to neochotou, pretože, ako vieme, vykonávanie takýchto kontrol a inšpekcií nie je vôbec náročné. Vieme, kde sú bitúnky, vieme, kde sa chovajú zvieratá a poznáme cesty, po ktorých sa zvieratá prepravujú, tak v čom je problém?
<P>
Myslím si, že v dnešnej dobe, keď sa verejnosť celkom správne začína čoraz viac zaujímať o ochranu zvierat na farmách, bitúnkoch a počas prepravy, je dôležité, aby členské štáty brali ohľad na tieto názory.
<P>
Keďže som dostala možnosť vyjadriť sa, rada by som ešte dodala, že pokiaľ ide o prepravu, bez ohľadu na dĺžku prejdenej vzdialenosti, je nevyhnutné zohľadniť aj príslušné miestne klimatické podmienky. Cesta, ktorá v Holandsku trvá niekoľko hodín na jar sa veľmi líši od cesty rovnakej dĺžky uprostred leta v krajine akou je Grécko. Nemali by sme v druhom prípade stanoviť povinnú nočnú prepravu?
<P>
Bola by som povďačná, keby ste v budúcnosti mohli zvážiť tento návrh.
<SPEAKER ID="023" NAME="Mairead McGuinness" AFFILIATION="PPE-DE">
Vážený pán predsedajúci, pokiaľ ide o legislatívu, zaoberáme sa relatívne novým nariadením o ochrane zvierat počas prepravy, keďže toto nariadenie vstúpilo do platnosti len v januári 2007. Myslím si, že všetci sme dúfali, že sa požiadavky nariadenia budú dodržiavať od prvého dňa, bol by to však zázrak, pretože nariadenie je veľmi podrobné a oprávnene kladie vysoké požiadavky na členské štáty aj prevádzkovateľov.
<P>
Vítam dnešnú otázku na ústne zodpovedanie pána Neila Parisha, predsedu Výboru pre poľnohospodárstvo a rozvoj vidieka, pretože chceme zistiť, či je toto nariadenie účinné. V prvom rade však potrebujeme vedieť, že sa implementuje, pretože nás zaujíma, ako sa zvieratá prepravujú v rámci Európskej únie.
<P>
V krajinách s rozsiahlym odvetvím chovu dobytka, akou je Írsko, bolo vykonané množstvo práce, aby sa implementovali nariadenia od prvého dňa, a to v samotnom sektore a aj v oblasti, ktorá sa zaoberá monitorovaním - ministerstvo poľnohospodárstva a ďalšie orgány. Prevádzkovatelia s licenciou investovali veľký objem peňazí do zlepšenia prepravy a aby splnili požiadavky na školenie a kvalifikáciu podľa tohto nariadenia. Všimla som si, že práve tento mesiac v Írsku prebieha množstvo školiacich kurzov pre vodičov vozidiel prepravujúcich dobytok, ovce, kozy, ošípané, kone a hydinu - otázka, ktorú nastolila pani Jeggleová - a možno by ostatné členské štáty mali urobiť to isté.
<P>
Zaujímavé je, že nariadenie sa týka prepravy zvierat v súvislosti s hospodárskou činnosťou. Obávam sa, že ignorujeme ochranu domácich zvierat; videla som napríklad ľudí, ktorí si myslia, že sa vedia starať o zvieratá, ale robia to veľmi zle, a veľmi často sú to práve títo ľudia, ktorí trvajú na presadzovaní konkrétnych pravidiel v poľnohospodárskej a hospodárskej činnosti. Na toto by sme mali upriamiť našu pozornosť.
<P>
Som presvedčená, že vo všeobecnosti sú vozidlá na prepravu zvierat oprávnené a vybavené licenciami a spĺňajú normy na ochranu zvierat - pretože je v záujme ich existencie, aby tak robili: potrebujú prepraviť zvieratá v dobrom stave, aby vyhovovali potrebám kupujúcich. Problém nastáva v neregulovanom sektore, kde sa pravidlá netýkajú všetkých, a práve na toto sa musíme zamerať. Kto sú ľudia, ktorí konajú mimo pravidiel a ako ich môžeme chytiť a vylúčiť z odvetvia?
<P>
Dovoľte mi, aby som na margo časových limitov a pravidla dodržiavania osemhodinovej doby prepravy povedala, že dôvodom, prečo mala Európa ťažkosti so zavedením tohto nariadenia je, že mnoho členských štátov vrátane Írska vie, že je potrebné prepravovať zvieratá na dlhšie vzdialenosti, ale tiež vieme, ako sa o zvieratá starať pri takejto preprave. Takže nemôžem súhlasiť s tými, ktorí chcú znížiť dobu prepravy, ale súhlasím, že prioritne potrebujeme zaručiť ochranu zvierat.
<P>
Pokiaľ ide o kone, hovorievam, že by som chcela byť plnokrvníkom, pretože tie vždy cestujú prvou triedou. Ľudia sa očividne dobre starajú o zvieratá vysokej ekonomickej hodnoty, a v súčasnom ekonomickom poklese sa obávam o ochranu koní, bodka. Povedala by som: žiadne ďalšie pravidlá. Možno už ich máme príliš veľa a dusia sektor, ktorý ich dodržiava. Uplatňujme však pravidlá pre všetkých, a tých, ktorí ich nedodržiavajú, vylúčme zo systému.
<SPEAKER ID="024" NAME="Robert Evans" AFFILIATION="PSE">
Vážený pán predsedajúci, rád by som zablahoželal pánu Parishovi za to, že nastolil túto otázku. Bez ohľadu na naše politické rozdiely, a napriek jeho ľudským nedostatkom si myslím, že v tomto smere má veľmi správny názor a podporujem ho. Potrebujeme, aby toto nariadenie bolo úspešné a všeobecne platné, ale mám množstvo výhrad a nesúhlasím s niektorými kolegami, ktorí dnes ráno vystúpili.
<P>
Pán Stevenson povedal, že dlhé cesty sú nevyhnutné - ja vravím: nie sú. Pani Jensenová hovorila o 24-hodinovej preprave - nie je potrebná. Pán Allister, poľnohospodárske odvetvie si musí položiť niekoľko otázok. Ako civilizovaná spoločnosť sa musíme pozrieť na celú otázku, celý zámer a celú myšlienku prepravy zvierat na dlhé vzdialenosti a potom na ich zabíjanie. Keby som jedol mäso, spýtal by som sa, ako môže utrpenie počas cesty, o ktorom vieme, dehydratácia, stres a - kolegovia z Írska, severských a južanských štátov - preprava po mori, nakoniec zlepšiť kvalitu produktov?
<P>
Podľa mňa to z ekonomického hľadiska nedáva žiadny zmysel. Nedáva to ani humanitárny zmysel. Preto som za úplný zákaz prepravy zvierat, ktorý, som o tom presvedčený, by podporil vidiecke ekonomiky. Chcel by som povzbudiť miestnych výrobcov, áno, malé a stredné podniky, ako ktosi povedal, čo by umožnilo konzumáciu potravín čo najbližšie k miestu výroby.
<P>
Ak sa tak nestane, a viem, že v blízkej budúcnosti sa tak nestane, myslím si, že budeme potrebovať realistické presadzovanie súčasného nariadenia a budem naliehať na Komisiu, aby využívala všetky orgány v Európe - policajtov na diaľniciach, ak to bude potrebné - aby zastavovali a kontrolovali nákladné autá a zisťovali, či je preprava vykonávaná plne v súlade s požiadavkami tejto legislatívy.
<SPEAKER ID="025" NAME="Fiona Hall" AFFILIATION="ALDE">
Vážený pán predsedajúci, zvážila Komisia dôsledky nedostatočnej implementácie nariadení o dobrých životných podmienkach zvierat na ľudské zdravie? Preprava, najmä preprava na dlhé vzdialenosti s nedostatkom miesta, vyvoláva stres a stres znamená väčšiu náchylnosť na ochorenia. To platí zvlášť pre kone, keďže vedecké štúdie ukazujú, že preprava robí z koní mrciny. To znamená, že vylučujú oveľa viac, ako za normálnych okolností, čo výrazne zvyšuje riziko šírenia chorôb. Mnohé prepravované zvieratá smerujú na bitúnky - v EÚ ich je každý rok 320 miliónov - takže to znamená veľké zvýšenie rizika prenosu chorôb, napríklad salmonely, do potravinového reťazca.
<P>
Keď zoberieme do úvahy veľmi slabú implementáciu platných pravidiel a stres spojený s dlhými cestami, aj napriek dodržaniu predpísaných zastávok na oddych, najmä pre kone, plánuje Komisia predložiť, tam kde je to potrebné a na základe vedeckých dôkazov, konečný a všeobecne platný limit na dobu prepravy? Bolo by to v záujme dobrých životných podmienok pre zvieratá a tiež ľudského zdravia.
<SPEAKER ID="026" NAME="Zdzisław Zbigniew Podkański" AFFILIATION="UEN">
(PL) Vážený pán predsedajúci, pán komisár, problém prepravy zvierat je nesmierne dôležitý a je dobré, že Parlament sa tejto téme opäť venuje. Menej pozitívna je však skutočnosť, že zlyhávame pri účinnej implementácii tohto nariadenia.
<P>
Vítam skutočnosť, že počas našej dnešnej diskusie sa naďalej zameriavame na prepravu koní. Je to vítaná správa nielen preto, že chovám kone, ale aj preto, že normy sa v tejto oblasti rozhodne nedodržiavajú. Rád by som túto príležitosť využil na vyhlásenie, že kone dokážu porozumieť človeku. Hoci však kone vždy chápu nás, nie vždy rozumieme my im. Kone, podobne ako ľudia, cítia obavu, strach, a sú schopné ľuďom dôverovať. Spomínam si na prípad, keď vážne chorý kôň na klinike nedovolil veterinárovi urobiť mu čokoľvek, pokiaľ pri ňom nebola moja dcéra. Len čo moja dcéra prišla, mohli si s ním robiť čokoľvek. Jednoducho jej veril. Tak, ako my ľudia nie vždy dôverujeme lekárom, ten kôň neveril veterinárom, ale veril blízkej osobe. Preto si myslím, že ľudia zlyhávajú v schopnosti porozumieť koňom, keď sú vystrašené, alebo keď sa snažia brániť. Namiesto toho, ľudia považujú takéto ich správanie za neposlušnosť. Vlastník koňa zbije. Kôň ale vie, prečo je jeho pán nahnevaný a vie, ako sa mu podriadiť. To je dôvod, prečo som zaviazaný všetkým poslancom, ktorí sú tiež schopní pristupovať k tomuto problému z pohľadu dobra, vnímať ho ako záležitosť, v ktorej figuruje živá bytosť a vnímať ho s istou dávkou ľudskosti.
<SPEAKER ID="027" NAME="Esther de Lange" AFFILIATION="PPE-DE">
(NL) Vážený pán predsedajúci, opäť raz v tomto Parlamente diskutujeme o preprave zvierat a opäť raz nedosiahneme jednoznačný záver. Po prvé, platná legislatíva ďaleko zaostáva za ambíciami Parlamentu, ako v správe vysvetlil môj predchodca Albert Jan Maat, ktorý podľa mňa správne načrtol rozdiel medzi zvieratami určenými na porážku a iným dobytkom. Skutočne, boli vykonané kroky v oblasti školenia vodičov, lepších prepravných podmienok a využitia satelitného navigačného systému, ale to určite nestačí.
<P>
Po druhé, monitorovanie ostáva Achillovou pätou tejto legislatívy. Monitorovanie na európskej úrovni zaostáva za požadovaným stavom a je naďalej príliš organizované na národnej úrovni. Nutne tu teda potrebujeme dohody o vybavovaní sťažností a zhromažďovaní dôkazov naprieč hranicami. Tiež by som bol rád, keby Potravinársky a veterinárny úrad zintenzívnil monitorovacie úsilie. Môj pozmeňujúci a doplňujúci návrh na uvoľnenie väčšieho množstva prostriedkov pre tento cieľ v rámci rozpočtového procesu bol odmietnutý inter alia Európskou komisiou. Aj teraz sa Európska komisia odvoláva na národné správy, ktoré bude posudzovať len na papieri. Poumýva si Európska komisia v tejto veci ruky alebo sa rozhodne garantovať skutočné celoeurópske monitorovanie, ad hoc inšpekcie vykonávané európskymi inšpektormi a európsky dohľad?
<P>
Ďalšie zlepšenia, ktoré je potrebné uskutočniť v rámci platnej legislatívy, sú: viac a lepšie vybavené odpočívacie miesta v rámci Európskej únie a navyše, presnejšie stanovené podnebné podmienky pre rôzne živočíšne druhy, a napokon, musíme začať pracovať na povinnom využívaní satelitných systémov s prístupom autorizovaných osôb k centrálnej databáze.
<P>
Napriek neúplnému prehľadu o skutočnej implementácii tejto legislatívy v rámci Európy zachytávame, samozrejme, isté správy, napríklad z Rakúska, kde miestny kontrolór údajne videl mnoho prázdnych kamiónov jazdiť napríklad smerom do Poľska a Českej republiky, ale nevidel návrat naložených vozidiel smerom na juh Európy. Znamená to, že keď sú tieto kamióny naložené, rozhodnú sa obísť Rakúsko, aby sa azda vyhli monitorovacím predpisom, ktoré sú v Rakúsku prísnejšie ako v okolitých krajinách? Z môjho pohľadu je to náznak toho, že legislatíva sa uplatňuje v jednotlivých členských štátoch veľmi odlišne.
<P>
Ďalším problémom je úloha veterinárov, ktorí musia podpisom potvrdiť prepravu. Pán komisár, v niektorých prípadoch sa títo veterinári stali len strojmi na pečiatkovanie. Istotne nemôže nikto s čistým svedomím potvrdiť prepravný plán pre kone z Rumunska do južného Talianska v trvaní 24 hodín. Posledných 500 kilometrov tejto trasy by podľa tohto prepravného plánu trvalo 2,5 hodiny. To vás núti premýšľať, či mali byť tieto zvieratá prepravované vo Ferrari.
<P>
Napokon, mladé zvieratá, najmä šteňatá, napríklad, sú prepravované po celej Európe bez akejkoľvek právnej úpravy. Chcel by som preto vyzvať Európsku komisiu, aby sa tomu venovala.
<P>
V Parlamente sme si svoju domácu úlohu splnili, teraz očakávame návrhy Komisie, ktoré by mali prísť pred nadchádzajúcimi voľbami do tohto Parlamentu.
<SPEAKER ID="028" NAME="Elizabeth Lynne" AFFILIATION="ALDE">
Vážený pán predsedajúci, podobne ako niektorí iní kolegovia, sa sústredím na prepravu koní. V súčasnosti existujú zdrvujúce dôkazy o tom, že pravidlá EÚ, ktoré mali zabezpečiť dobré životné podmienky koní počas prepravy na veľké vzdialenosti, sa nerešpektujú, čoho dôsledkom sú veľmi zlé podmienky a zbytočné utrpenie zvierat. V niektorých prípadoch sú kone natlačené ako sardinky v oceľových nákladných automobiloch, kde môže teplota presiahnuť 40 stupňov Celzia. V niektorých prípadoch sú tieto kone prepravované tisíce míľ bez stravy alebo vody, čo im spôsobuje ujmu na zdraví, či dokonca smrť.
<P>
Má Komisia informácie o tom, koľko porušení nariadenia (ES) č. 1/2005 bolo podaných na súd členskými štátmi od nadobudnutia jeho účinnosti dňa 5. januára 2007, a či budú vymáhané nariadenia EÚ o zosúladenom sledovaní vozidiel prostredníctvom satelitného navigačného systému? Existuje nejaký spôsob, ako môžu jednotlivci získať prístup k údajom, ktoré boli získané sledovaním pohybu zvierat v rámci členských štátov? Viem, že Komisia má k týmto informáciám prístup, ale jednotlivci nie. Chcela by som, prosím, odpovede na tieto tri konkrétne otázky.
<SPEAKER ID="029" NAME="Den Dover" AFFILIATION="PPE-DE">
Vážený pán predsedajúci, je pre mňa potešením zapojiť sa do najdôležitejšej diskusie tohto predpoludnia, a zdôrazním, ako veľmi je preprava živých zvierat dôležitá pre severozápadné Anglicko. Ako povedal predseda Výboru pre poľnohospodárstvo, ak je potrebná preprava mäsa, oveľa radšej by sme boli, keby tieto zvieratá boli zabité a potom prepravené ďalej na spracovanie. Na Severozápade však máme množstvo koní, množstvo oviec a množstvo dobytka - množstvo presunov zvierat.
<P>
Bol som členom národného parlamentu 18 rokov. Toto bol ustavičný problém, na ktorý moji voliči mojím prostredníctvom zas a znova upozorňovali. Prehlasujem, že veci sa za posledných 10 či 20 rokov veľmi nezlepšili.
<P>
Som rád, že sa otvorila táto problematika. Prvým rokom bol rok 2007, správy mali byť v júni 2008, ale za plánom zaostávame. Počúval som, čo hovoril pán komisár - že sa pozrie na výhody satelitného monitorovania. To je dobrý nápad. Ale upozorňujem pána komisára, že v nariadení je, celkom správne, obsiahnuté množstvo podrobných kontrol - ako napríklad spôsobilosť na prepravu zvierat, prepravné postupy, dopravné prostriedky, námorné prepravné kontajnery, integrované prepravné lehoty, doby odpočinku, priestorové obmedzenia - to všetko sú veci, ktoré nie je možné sledovať satelitom. Sú na to potrebné podrobné kontroly a je potrebné sa z toho poučiť.
<P>
Dúfal som, že v jeho posledných pripomienkach bude termín, do ktorého by mohol pripraviť a predložiť svoje návrhy a závery z úvodného obdobia implementácie nariadenia, pretože čím skôr sa niečo vykoná pre zlepšenie situácie, tým lepšie.
<P>
Je otrasné, že zvieratá musia v posledných dňoch svojho života podstúpiť tieto dlhé doby prepravy. Podobne, ako v súvislosti s vajcami a sliepkami vo voľnom výbehu, spotrebitelia chcú vidieť, že sme ľudskí pri zaobchádzaní so zvieratami a zaplatia aj vyššiu cenu za mäso, pretože chcú vidieť našu starostlivosť o tieto zvieratá, ktoré sú také vzácne a potrebné pre naše stravovacie potreby.
<SPEAKER ID="031" NAME="Samuli Pohjamo" AFFILIATION="ALDE">
(FI) Vážený pán predsedajúci, pán komisár, pánovi Parishovi patrí za túto rozpravu moja vďaka.
<P>
Je veľmi dôležité zabezpečiť ochranu dobrých životných podmienok zvierat. Komisia musí zabezpečiť, aby nariadenie o preprave zvierat bolo dôsledne implementované a monitorované v rámci celej EÚ.
<P>
Legislatíva EÚ o preprave zvierat je prísna. Opakujúce sa vážne problémy s prepravou zvierat majú na svedomí hrubé porušenia práva. Platné nariadenia o lehotách na prepravu zvierat a ich úpravy sú postačujúce v prípade, že sú náležite monitorované a súčasne, ak sú na prepravu využívané vozové parky najvyššej kvality. Tie musia mať riadnu ventiláciu, kontrolu teploty, systém pitnej vody a satelitný navigačný systém. Navyše, vodiči musia byť vyškolení a potrebujeme aj vypracované manuály vhodných podmienok na prepravu zvierat, ako sa to v súčasnosti deje v mnohých členských štátoch.
<P>
Myslím, že je dôležité správne implementovať platné nariadenie o preprave zvierat v rámci celej EÚ a skúsenosti z implementácie vziať do úvahy pred akýmkoľvek návrhom nových nariadení.
<SPEAKER ID="032" NAME="Agnes Schierhuber" AFFILIATION="PPE-DE">
(DE) Vážený pán predsedajúci, pán komisár, dámy a páni, spoločenstvo môže konštruktívne spolupracovať iba vtedy, ak všetci dodržiavajú predpisy a pravidlá. Najmä farmári prisudzujú najväčšiu dôležitosť zabezpečeniu takej prepravy zvierat, aby mäso, ktoré sa po porážke dostane ku spotrebiteľom, bolo tej najlepšej kvality a čo najmenej dotknuté stresom. Čierna ovca musí byť označená a vystavená hanbe, pretože tieto porušenia nariadení sú neprijateľné a vrhajú zlé svetlo na celé odvetvie.
<P>
Musíme úspešne obmedziť prepravu živých zvierat na porážku. Dúfam, že napokon dokážeme dospieť ku zrozumiteľnej situácii v tomto smere a tiež, že na to existuje vedecké opodstatnenie. Pán komisár, rada by som zopakovala svoju výzvu na riešenie a potrestanie dovozu z tretích krajín, ktorý nespĺňa pravidlá rovnakým spôsobom, ako by išlo o prepravu zvierat v rámci EÚ.
<SPEAKER ID="033" NAME="Richard Corbett" AFFILIATION="PSE">
Vážený pán predsedajúci, táto rozprava ukázala, že tu existujú prinajmenšom veľké pochybnosti o tom, či platná legislatíva funguje, či je dostatočne uplatňovaná vo všetkých členských štátoch a tiež, či môže byť náležite uskutočniteľná. Je možné uplatniť túto legislatívu v prípade medzinárodnej prepravy zvierat?
<P>
Budeme musieť preskúmať, či je potrebný návrat k myšlienke nekompromisného osemhodinového limitu bez výnimiek a obmedzení predpisu - možno okrem námornej prepravy z ostrovov, ale inak bez ďalších obmedzení.
<P>
Kolegov bude možno zaujímať, že existuje nová webová stránka, ktorá sa angažuje presne v tejto záležitosti a zbiera podpisy pod petíciu. Je to: www.8hours.eu. Mnohí poslanci a ďalší poslucháči tejto rozpravy by mali možno záujem navštíviť túto webovú stránku.
<SPEAKER ID="034" NAME="Sylwester Chruszcz" AFFILIATION="UEN">
(PL) Vážený pán predsedajúci, na tému ľudského zaobchádzania a toho, do akej miery sme civilizovaná spoločnosť, bolo dnes povedané mnoho. Súhlasím, že vo všeobecnosti sú naše diskusie a tvrdenia krokom správnym smerom. Táto diskusia je veľmi potrebná.
<P>
Chcel by som len upozorniť na to, že hoci smer, ktorým sme sa vybrali, je celkom oprávnený a správny, nemali by sme farmárov a podniky zaťažiť neprirodzeným, či zbytočným bremenom, čomu, ako som si istý, sa dokážeme vyhnúť. Jednoducho vyzývam Komisiu a nás všetkých v Európskom parlamente na uistenie, že nedovedieme tento dobrý projekt k istým nepotrebným ťažkostiam. Dodnes pevne presadzujeme tieto celkom opodstatnené riešenia. Chcem vás tiež vyzvať, aby sme predišli zaujatiu selektívneho prístupu v neskoršom období. My všetci, menovite všetky krajiny Spoločenstva, Európskej únie, potrebujeme rovnaký prístup. Dnes, napríklad, sa obávam o...
<P>
(Predsedajúci prerušil rečníka)
<SPEAKER ID="035" NAME="Constantin Dumitriu" AFFILIATION="PPE-DE">
(RO) Pokusy na zvieratách predstavujú dôležitý stupeň v biologickom a lekárskom výskume. V rámci tejto aktivity musíme upriamiť osobitnú pozornosť na starostlivosť o zvieratá využívané na vedecké a pokusné účely. Európska únia musí rozhodne uviesť príklad, ako sa o tieto zvieratá postarať a umiestniť ich.
<P>
Smernica Európskej komisie č. 86/609 je staršia viac ako 20 rokov a upravuje tieto aspekty len neurčitým a nezaujatým spôsobom. Podľa štatistík bolo počas tohto obdobia použitých na pokusy v celej Európe približne 235 miliónov zvierat, z toho viac ako 12 miliónov ich bolo každoročne zabitých v laboratóriách Európskej únie.
<P>
Poskytnutie starostlivosti zahŕňa celý rad materiálnych a iných podmienok, ktoré musia byť zabezpečené pre dotknuté zvieratá. Každý aspekt, od obchodu so zvieratami, cez prepravu a zákrok, až po usmrtenie a zničenie života zvieraťa, musí byť uskutočnený v súlade s prísnymi medzinárodnými a národnými ustanoveniami súvisiacimi so živočíšnym druhom, kategóriou zvierat a okolnosťami v záujme ochrániť ich, pokiaľ je to len možné, pred fyzickým a duševným utrpením.
<P>
Táto starostlivosť vyžaduje...
<P>
(Predsedajúci prerušil rečníka)
<SPEAKER ID="036" NAME="Maria Petre" AFFILIATION="PPE-DE">
(RO) Nové členské štáty, budem osobitne odkazovať na moju krajinu, Rumunsko, potrebujú, ako tu už bolo povedané, podporu pri posilnení orgánov zodpovedných za kontrolu uplatňovania nariadenia týkajúceho sa prepravy zvierat, o ktorom dnes diskutujeme.
<P>
Z tohto pohľadu je veľmi zložité pre veterinárne orgány v Rumunsku kontrolovať prepravu zvierat bez asistencie polície, ktorá je jedinou inštanciou s právomocou zastaviť dopravné prostriedky pri preprave.
<P>
Druhým problémom špecifickým pre Rumunsko je pokračovanie, očividne v oveľa menšom rozmere, v sezónnom presune dobytka na iné pasienky, čo je záležitosť, ktorá by mala byť vnímaná, podľa môjho názoru, ako samostatná otázka, a pokiaľ možno, zachovaná.
<P>
Treťou a poslednou témou, o ktorej chcem hovoriť, sú obavy, ktoré by sme mali mať v súvislosti s právomocami týkajúcimi sa kontrol a správ, o ktorých diskutujeme.
<P>
(Predsedajúci prerušil rečníka)
<SPEAKER ID="037" NAME="Avril Doyle" AFFILIATION="PPE-DE">
Vážený pán predsedajúci, som skutočne presvedčená, že kvalita vozidla a zručnosť vodiča sú rovnako, ak nie viac dôležité, než dĺžka prepravy. Dve hodiny v rachotine alebo zničenom vozidle pri jazde nadmernou rýchlosťou, najmä v zákrutách, majú oveľa vážnejšie účinky na dobré životné podmienky zvierat, ako osem, či desať hodín v pohodlnom, dostatočne vybavenom modernom kamióne, ktorý jazdí opatrne a s ohľadom na zvieracích pasažierov.
<P>
Dobré životné podmienky koní určených na bitúnok ostávajú vážnym problémom a prichádzajú stále ďalšie dôkazy o tom, že niektoré členské štáty ignorujú - možno vedome - legislatívu v tejto oblasti. Pán komisár, dostali ste výročnú správu z Írska z minulého júna? Ktoré krajiny nepredložili správu? Budú tieto správy prístupné na internete? A máte podrobnosti o počte konaní, ktoré boli začaté v jednotlivých členských štátoch? Odpovedzte mi, prosím, na tieto štyri otázky.
<SPEAKER ID="038" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, Európska únia si vysoko cení korektné zaobchádzanie so zvieratami počas celého obdobia chovu, od narodenia po bitúnok. Ako vieme, kvalita mäsa závisí od toho, ako sa so zvieratami zaobchádza počas chovu a prepravy.
<P>
Normy na ochranu zvierat počas prepravy si vyžadujú úpravu pre jednotlivé živočíšne druhy na základe vedeckých podkladov. Takže potrebujeme prehodnotiť toto nariadenie. Vzhľadom na požiadavky obchodu sú zvieratá prepravované na určité vzdialenosti, ktoré sú často príliš dlhé a na ich prekonanie je potrebný nezanedbateľný časový úsek. Je preto dôležité rešpektovať stanovené princípy a normy. To je dôvod, prečo je celkom opodstatnená otázka, ako a či je legislatíva EÚ o preprave zvierat implementovaná. Mali by sme zhodnotiť situáciu v určitých členských štátoch. Mali by sme pamätať na to, že toto všetko má vplyv na náklady a na produktívnu konkurencieschopnosť. Občania Európskej únie sú veľmi citliví...
<P>
(Predsedajúci prerušil rečníka)
<SPEAKER ID="039" NAME="Neil Parish" AFFILIATION="PPE-DE">
Vážený pán predsedajúci, budem veľmi stručný, pretože som pôvodca tejto témy. Mohol by som povedať pánovi komisárovi predtým, ako bude rekapitulovať, že z troch otázok odpovedal na prvú, vzhľadom na to, že spomenul členské štáty, ktoré doposiaľ nepredložili správu. Čo naozaj chcem vedieť, je: uskutočnila už Komisia predbežnú analýzu správ a toho, čo sa deje? A ešte, predloží v budúcnosti Komisia správu o nariadení? To je to, čo naliehavo potrebujeme.
<P>
Potrebujeme tiež prvotriedne skúsenosti, pretože napríklad Slovinsko sleduje vozidlá po celej svojej krajine. Otvorene povedané, mnohé krajiny odvádzajú dobrú prácu a iné odvádzajú prácu zlú. Uskutoční Komisia v tomto náležitú analýzu a kedy ju predloží?
<SPEAKER ID="040" NAME="Vladimír Špidla" LANGUAGE="CS">
Vážený pán predseda, vážené dámy, vážení páni, rímske právo definuje zviera ako vec. Spomínam si na jeden vojenský predpis, ktorý stanovuje, že v samostatnom vagóne sa môže prevážať 8 koňov alebo 48 mužov. To naznačuje, že v priebehu vývoja civilizácie sa dospelo k poznaniu, že medzi ľudskými bytosťami a zvieratami je väčšia príbuznosť ako medzi ľudskými bytosťami a vecami. Podľa môjho názoru rozvoj civilizácie nás priviedol k poznaniu, že zvieratá nie sú veci, že sú to živé bytosti, ktoré majú svoje imanentné práva a tento názor sme vyjadrili v našich predpisoch. Myslím, že možno povedať, že v súčasnosti sa sformulovali Európske smernice a že tie bezpochyby predstavujú pokrok pre civilizáciu. Na druhej strane rozprava jasne ukázala, že nie sú uplatňované konzistentne, a že jestvujú dôvody pre ďalšie vylepšenia ich štruktúry.
<P>
Komisia súhlasí s týmito všeobecnými vyhláseniami a vo svojich aktivitách sa bude tiež usilovať o zlepšenie systému uplatňovania kontroly a sledovanie situácie. Teraz prebieha proces zostavovania nových smerníc, ktoré sa budú usilovať o zohľadnenie posledných vedeckých zistení zo širokého spektra oblastí, pretože, ako jasne ukázala aj táto rozprava, ide o komplexný problém. Nie je to jednoduchá záležitosť, nestačí povedať "dobre, prijmeme jedno alebo dve opatrenia a vec sa vyrieši". Podľa môjho názoru rozprava tiež jasne ukázala, že myšlienka ochrany hospodárskych zvierat a zvierat všeobecne predstavuje myšlienku, ktorá nevychádza len z praktického hľadiska ochrany konzumentov. Máme sklon prijímať určité ochranné opatrenia aj keď nemajú skutočný význam pre spotrebiteľov a neprinášajú reálny zisk jednoducho preto, lebo to je významná etická otázka.
<P>
Rád by som sa pokúsil odpovedať na niektoré špecifické otázky. Položená bola celá séria otázok a my sme samozrejme pripravení odpovedať jednotlivým poslancom Parlamentu podrobnejšie na otázky, ktorých sa teraz nedotknem. Jedna z otázok sa týkala krajín, ktoré nepredložili správy, čo som spomenul aj vo svojej úvodnej reči. Keďže ide o významnú otázku, pripomeniem, že týmito krajinami sú Cyprus, Litva, Malta, Bulharsko a Luxembursko. Táto otázka sa nevzťahuje na Írsko, ktoré si splnilo svoje povinnosti. Ostatné otázky týkajúce sa prístupu k informáciám. Chcem pripomenúť, že teoreticky je možné publikovať rôzne národné správy, ale nariadenie umožňuje členským štátom odmietnuť to z dôvodu dôvernosti údajov. Žiadny členský štát to však nespravil. V prípade požiadavky na publikovanie správy sa Komisia potom opýta členských štátov, či si želajú uplatniť zásadu dôvernosti. Keďže nepredpokladám, že sa tak stane, správa sa bude môcť publikovať v plnom znení a podľa môjho názoru to bude podnecovať ďalšiu rozpravu. Výročné správy preštudujú vlastní experti Komisie a súčasne sa doplnia o zistenia získané predstaviteľmi Komisie z praxe, čím sa vytvárajú základy pre ďalšie konštatovanie plnenia podmienok nariadení a ďalšie úvahy o rozvoji právneho a organizačného systému EÚ v tejto oblasti.
<P>
Čo sa týka otázky ďalšieho návrhu smernice na doplnenie právneho systému, ako som už uviedol, Komisia pracuje na takýchto návrhoch a usiluje sa aplikovať aktuálne vedecké poznatky. Predložená bola otázka, koľko konaní o porušení povinnosti prebieha v súčasnosti. V súčasnosti prebiehajú dve konania a boli podané dve alebo tri požiadavky voči Andalúzii respektíve Španielsku. V roku 2008 bola vykonaná podrobná kontrola celkom v šiestich členských štátoch. Vážené dámy, vážení páni, chcel by som sa vám ešte raz poďakovať za rozpravu, ktorá bola vyčerpávajúca a ktorá jasne ukázala, že stanoviská Komisie a Parlamentu sú si veľmi blízke. Podľa môjho názoru je to sľubný znak ďalšieho pokroku v tejto obzvlášť citlivej oblasti.
<SPEAKER ID="041" NAME="Predsedajúci">
Rozprava sa skončila.
<P>
Písomné vyhlásenia (článok 142)
<SPEAKER ID="042" NAME="Neena Gill  " AFFILIATION="PSE">
písomne: - Vážený pán predsedajúci, zdá sa, že zákony, ktoré sme tu prijali, opäť neboli implementované vo všetkých členských štátoch. Smernica o preprave zvierat je v platnosti už dva roky, ale stále dochádza k rozsiahlemu porušovaniu práv zvierat, obzvlášť v preprave a porážke koní. Chcela by som sa opýtať Komisie, aké kroky podniká, aby sa zaistilo, že kone budú porážané v krajine pôvodu a nebudú musieť podstupovať dlhú a stresujúcu cestu do krajín spotreby.
<P>
Ja a ľudia, ktorých zastupujem, máme obavu najmä z toho, že tieto zvieratá sa prepravujú vo veľmi zlých, podmienkach, natlačené, v špine a s obmedzeným prísunom potravy a vody. To nie je nevyhnutné. Nemôžeme zastaviť konzumáciu mäsa, takže keď sa majú zvieratá porážať, musia sa porážať v krajine ich pôvodu a do iných krajín prepraviť po porážke. Okrem toho musia byť spotrebitelia informovaní o tom, ak mäso, ktoré jedia, nie je miestne, ale pochádza z oblastí vzdialených stovky kilometrov.
<P>
Pán predsedajúci, pre dobro týchto koní sa všetko úsilie, ktoré sme tu v Parlamente vynaložili v oblasti práv prepravovaných zvierat, nesmie naďalej ignorovať.
