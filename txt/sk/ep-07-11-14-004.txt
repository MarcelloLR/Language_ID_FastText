<CHAPTER ID="004">
Zloženie politických skupín 
<SPEAKER ID="144" NAME="Predsedajúci">
Dnes som dostal listy od pani Daniely Buruianăovej-Aproduovej a pána Cristiana Stănescua, v ktorých mi oznamujú svoje rozhodnutie opustiť skupinu ITS. Parlament berie toto rozhodnutie na vedomie s účinnosťou oddnes, 14. novembra 2007.
<P>
Po sčítaní s oznámeniami z tohto týždňa, ktoré sa týkajú ďalších troch poslancov opúšťajúcich túto skupinu, konštatujem, že počet členov skupiny ITS spadol pod hranicu 20 poslancov potrebnú na vytvorenie politickej skupiny, ako to stanovuje článok 29 ods. 2.
<P>
(hlasný potlesk)
<P>
Parlament preto berie na vedomie skutočnosť, že skupina ITS už nespĺňa podmienky rokovacieho poriadku na vytvorenie skupiny. Následkom toho skupina prestáva existovať s účinnosťou od momentu tohto oznámenia.
<P>
(potlesk)
<SPEAKER ID="145" NAME="Hans-Peter Martin" AFFILIATION="NI">
(DE) Vážený pán predsedajúci, rád by som vás upozornil na to, keď som podobne ako mnoho ďalších poslancov tlieskal vášmu poslednému oznámeniu, Jean-Marie Le Pen spravil priamo na mňa to gesto rukou s významom (EN) 'Fuck you!' (DE). Mohli by ste to prosím skontrolovať na videonahrávke? Verím, že také konanie skutočne musí mať následky. Považujem za otrasné, aby sa ku mne niekto správal takým otvorene agresívnym spôsobom.
<SPEAKER ID="146" NAME="Predsedajúci">
Ďakujem vám, pán Martin, sám som to nevidel, ale beriem vašu poznámku na vedomie.
