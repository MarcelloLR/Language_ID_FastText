<CHAPTER ID="026">
Zlepšovanie kvality vzdelávania učiteľov (krátke prednesenie) 
<SPEAKER ID="186" NAME="Predsedajúci">
Ďalším bodom je správa pani Marie Badiovej i Cutchetovej v mene Výboru pre kultúru a vzdelávanie o zlepšovaní kvality vzdelávania učiteľov.
<SPEAKER ID="187" NAME="Maria Badia i Cutchet">
spravodajkyňa. - (ES) Vážený pán komisár, verím, že môžeme súhlasiť s tým, že prijatie správy o takejto aktuálnej a dôležitej otázke, akou je kvalita vzdelávania učiteľov, je dobrou správou vzhľadom na to, že cieľom vzdelávania učiteľov je celkom jednoducho zlepšovať vzdelávanie žiakov a poskytovať im vedomosti, ktoré im zabezpečia intelektuálnu vyspelosť a kritické postoje, a zároveň im poskytnúť potrebné zručnosti, aby sa dokázali zapojiť do spoločnosti, v ktorej prevláda čoraz väčšia konkurencia a ktorá je čoraz náročnejšia.
<P>
Majú na tom záujem mnohé zainteresované strany, počnúc žiakmi a končiac ich rodičmi vrátane učiteľov a lídrov v oblasti obchodu. V Európe je v súčasnosti viac ako 6 miliónov učiteľov, ktorí plnia svoju úlohu v rozvíjaní vedomostí a zručností najmladších členov spoločnosti a rozhodujúcim spôsobom prispievajú k zlepšovaniu príležitostí pre hospodársky rast a väčšiu konkurencieschopnosť.
<P>
Súčasné pracovné podmienky v tomto odvetví sú stále zložitejšie a náročnejšie: triedy sú čoraz rôznorodejšie pokiaľ ide o sociálne i kultúrne hľadisko, výučba sa sústreďuje na individuálne vzdelávanie, z autoritatívnych učiteľov sa stávajú manažéri triedy; požaduje sa dobrá znalosť cudzích jazykov a informačných a komunikačných technológií (známych ako IKT) nielen ako prostriedku na prenos poznatkov, ale aj z hľadiska ich využitia ako vyučovacích nástrojov.
<P>
Z údajov, ktoré máme k dispozícii, vyplýva, že v kvalite vyučovania sa vyskytujú nedostatky. Je to v súlade so zvyšujúcou sa zložitosťou uvedeného povolania, a preto sú väčšie investície do vzdelávania učiteľov mimoriadne dôležité tak v počiatočnej odbornej príprave, ako aj v ich vzdelávaní popri zamestnaní. Upozorňuje to na potrebu väčšej podpory v prvých rokoch učiteľskej kariéry.
<P>
Je potrebné vziať do úvahy aj celý rad súvisiacich otázok: značné rozdiely v mzdách medzi krajinami a rozdiely vo vzťahu k priemerným platom v rámci tej istej krajiny, vysoký podiel starších pracovníkov, v niektorých prípadoch demotivujúce pracovné podmienky, nízky počet záujemcov o učiteľské povolanie a pod.
<P>
Z týchto súvislostí sa vychádzalo pri príprave tejto správy. Sú v nej navrhnuté rôzne odporúčania, ktoré teraz zhrniem:
<P>
po prvé, musíme do tohto povolania prilákať najlepších kandidátov, čo je faktor, ktorý úzko súvisí so zlepšovaním spoločenského štatútu a odmeňovaním učiteľskej profesie. Patrí k tomu zlepšovanie pracovných podmienok učiteľskej profesie pomocou prípravy návrhov na podporu učiteľov v prvých rokoch ich pôsobenia v práci; mladí učitelia by sa mohli učiť z poznatkov starších kolegov, ktorí by mohli znížiť počet hodín strávených so žiakmi a venovať viac času aplikovanému výskumu a prenosu poznatkov.
<P>
Zahŕňa to aj investície do počiatočného vzdelávania učiteľov, ako aj ich vzdelávanie popri zamestnaní, aby vysokoškolské vzdelanie bolo zlučiteľné s profesionálnym rozvojom a umožňovalo zlepšovanie kvalifikácií a zručností súčasných učiteľov.
<P>
Po tretie, podporovanie výmeny osvedčených postupov posilňovaním programov mobility, najmä v rámci programu Comenius, ktorý taktiež pozitívne prispieva k zlepšovaniu jazykových schopností.
<P>
Po štvrté, podpora zvýšenia miery rozhodovania na úrovni škôl; inými slovami, väčšia samostatnosť pri zohľadnení rôzneho prostredia jednotlivých škôl a rôznych zainteresovaných strán nachádzajúcich sa v každej školskej komunite: rodičia, miestne kultúrne zariadenia a pod.
<P>
Vážený pán komisár, táto správa v súlade s ustanoveniami článku 149 Zmluvy o Európskej únii, ktoré sa týkajú vzdelávania a odbornej prípravy, nebude záväzná pre vlády členských štátov. Napriek tomu je uznesením, ktoré by sa malo v každom prípade zohľadniť.
<P>
Hlavné otázky, akými sú otázky týkajúce sa vzdelávania, sa taktiež úzko spájajú s hodnotami budúcej Európy a európskeho občianstva, a preto prosím Komisiu, aby podporila túto správu Výboru pre kultúru a vynaložila čo najväčšie úsilie na obhájenie návrhov, ktoré sú v nej uvedené, v Rade.
<P>
Dámy a páni, v našich rozhovoroch často pozorujeme, že prikladáme význam tomu, akú krajinu chceme zanechať našim deťom. Mali by sme myslieť aj na to, akých občanov chceme zanechať našim krajinám, a toto je tá oblasť, v ktorej musí vzdelávanie zohrávať rozhodujúcu úlohu.
<SPEAKER ID="188" NAME="Ján Figeľ">
člen Komisie. - Vážený pán predsedajúci, ctené dámy a páni, vrelo vítam túto správu, najmä preto, lebo som komisár zodpovedný za vzdelávanie. Chcel by som sa poďakovať pani Marii Badiovej i Cutchetovej a Výboru pre kultúru a vzdelávanie za ich prácu.
<P>
Tak ako vy, aj Komisia je presvedčená, že všetky členské štáty stoja pred významnými úlohami, keďže vyvíjajú úsilie na zlepšovanie svojich systémov vzdelávania a odbornej prípravy predovšetkým s cieľom dosiahnuť vyššiu kvalitu. Už sme niekoľkokrát hovorili - a pripomínam to opäť - o význame kľúčových kompetencií, ako aj o spravodlivosti a účinnosti našich systémov. Tieto úlohy nie je možné úplne splniť alebo zohľadniť bez vysokej kvality učiteľskej profesie, čo je pre toto všetko rozhodujúce. Kvalita učiteľov je rozhodujúcim faktorom pri modernizácii nášho vzdelávacieho systému a dosahovaní spravodlivosti a účinnosti. Bez takýchto učiteľov sa ťažko dosahuje akékoľvek zlepšenie.
<P>
Ku konkrétnym výzvam, ktorým čelia učitelia, patrí, že hospodárske, sociálne a vzdelávacie súvislosti sú neustále zložitejšie a školy a triedy sú rôznorodejšie a rozmanitejšie. V rozprave k prvej správe tohto večera sme hovorili o kreativite a inováciách. Väčšiu mieru kreativity a inovácií u žiakov môžeme dosiahnuť iba vtedy, ak na našich školách budeme mať kreatívnych a inovatívnych učiteľov.
<P>
Je potrebné, aby sme do učiteľskej profesie prilákali tých najlepších kandidátov. Musíme im poskytnúť čo najlepšiu prípravu pre ich povolanie a - čo je najdôležitejšie - musíme pokračovať vo vzdelávaní a rozvoji našich učiteľov počas ich kariéry. Toto sa týka - ako ste pani Badiová i Cutchetová povedali - náboru a platov učiteľov.
<P>
Každý učiteľ sa musí aj samostatne vzdelávať, neustále hodnotiť spôsob, akým vyučuje, učiť sa od svojich kolegov a hľadať nové cesty, ako rozvíjať poznatky a zručnosti a plniť individuálne potreby žiakov. Každý učiteľ sa musí celý život vzdelávať. Nemôže učiť o celoživotnom vzdelávaní, keď to sám nerobí. Počiatočné troj- alebo štvorročné vzdelávanie nikdy nemôže učiteľovi stačiť na to, aby mohol po celý život učiť. Učitelia môžu poskytovať pri vyučovaní relevantné vedomosti svojim žiakom jedine vtedy, ak sa ďalej vzdelávajú a aktualizujú svoje poznatky.
<P>
S potešením som zaznamenal, že v týchto otázkach panuje veľký súlad - taký, aký skutočne panoval aj v Rade medzi ministrami minulý rok v novembri.
<P>
Teraz musíme začať stavať na týchto dobrých úmysloch a na tomto súlade, aby sme skutočne dokázali zaviesť zlepšenia vo vzdelávaní učiteľov. Je potrebné podporiť členské štáty v tom, aby viac investovali do rozvoja svojho učiteľského personálu. Tri alebo štyri dni školenia popri zamestnaní za rok sú jednoducho nedostačujúce. Taktiež je potrebné zlepšiť a rozšíriť indukčnú podporu novým učiteľom. Je potrebné vyzvať členské štáty, aby zlepšili kvalitu vzdelávania popri zamestnaní a zabezpečili, že bude poskytovať také praktické vyučovacie zručnosti, aké učitelia dnes a zajtra skutočne potrebujú.
<P>
Musíme podporiť vedúce postavenie škôl. Školy sú v súčasnosti dôležitými organizáciami, ktoré ovplyvňujú životy tisícov ľudí. Je potrebné, aby mali dobrú správu a riadenie, ale predovšetkým je potrebné, aby mali dobré vedenie v podobe vedúceho tímu s jasnou víziou vysokokvalitného vzdelávania pre všetkých svojich žiakov.
<P>
Ďakujem vám ešte raz za správu a za angažovanosť. Teším sa na pokračovanie nielen našich diskusií, ale predovšetkým našej spolupráce v tejto dôležitej otázke.
<SPEAKER ID="189" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="190" NAME="Nicodim Bulzesc  " AFFILIATION="PPE-DE">
písomne. - Správa sa zakladala na oznámení Európskej komisie "Zlepšovanie kvality vzdelávania učiteľov" (SEK(2007)0931) a zdôrazňuje sa v nej, že je potrebné, aby členské štáty uskutočnili reformu vnútroštátnych systémov vzdelávania s cieľom zlepšiť odbornú prípravu učiteľov.
<P>
Spravodajkyňa poukázala na niektoré veľmi dôležité skutočnosti, ako napríklad problém udržať najlepších kandidátov na učiteľské povolanie, nízke platy učiteľov v mnohých krajinách, nízke spoločenské postavenie učiteľov, nízka úroveň štúdia cudzích jazykov učiteľmi a mnohé ďalšie.
<P>
Ak sa má zabezpečiť vyriešenie týchto problémov, potrebujeme mať v celej EÚ koherentnú, komplexnú a kompletnú stratégiu. Mali by sme mať pre učiteľov viac vzdelávacích programov a tieto programy by mali byť zostavené tak, aby sa takto získané kvalifikácie uznávali vo všetkých členských štátoch. Keď to chceme dosiahnuť, musíme sa podeliť o zodpovednosť s národnými vládami, lebo my síce môžeme chcieť, ale právomoci na reformu systému vzdelávania majú tieto vlády.
<P>
Dúfam, že táto správa bude prvým krokom v dlhom procese, na ktorého konci bude skutočné zlepšenie kvality vzdelávania učiteľov v rámci celej Európskej únie.
<SPEAKER ID="191" NAME="Lívia Járóka  " AFFILIATION="PPE-DE">
písomne. - Európski Rómovia sú vzdelávaní na kvalitatívne nízkej úrovni formou segregovaného vzdelávania a tried, v ktorých sú len rómske deti, a to nielen v postkomunistických krajinách, ale v rámci celej Európy. Rómske deti majú ťažkosti pri získavaní kvalitného vzdelania v nových i starých členských krajinách. Geografická segregácia Rómov je hlavnou prekážkou rovnosti vo vzdelávaní. Životné podmienky Rómov sťažujú prijatie opatrení, ktoré sú potrebné v dlhom boji za odstránenie tried len s rómskymi deťmi. Pokrok v tomto boji závisí od učiteľov z rómskeho i nerómskeho prostredia s kvalifikáciou na vysokej úrovni, aby sa zabezpečil nevyhnutný rozvoj rómskych detí a zmena súčasného stavu. Príprava kvalitných učiteľov, ktorí budú poskytovať rómskym deťom podnety vyskytujúce sa v bežných školách, je mimoriadne dôležitá vo vzdelávaní budúcich učiteľov na školách zabezpečujúcich odbornú prípravu učiteľov. Ak máme očakávať výsledky od našich detí, musíme našim učiteľom poskytnúť príkladnú prípravu. Pri vzdelávaní budúcich učiteľov je potrebné zamerať sa na poznatky o pokrokovom vyučovaní v multikultúrnych triedach. Cieľ, ktorým je vyrovnať kvalitu vzdelávania medzi školami, zabrániť predčasnému ukončeniu školskej dochádzky a zabezpečiť, aby rómske deti pokračovali v školskej dochádzke až na vysokú školu a aby boli pripravené čeliť životným výzvam, sa nedá dosiahnuť ľahko, ale je to cieľ, za ktorý musíme bojovať.
