<CHAPTER ID="005">
Samit EÚ/Rusko (rozprava) 
<SPEAKER ID="047" NAME="Predsedajúci">
Ďalším bodom sú vyhlásenia Rady a Komisie k samitu Európskej únie a Ruska.
<SPEAKER ID="048" NAME="Manuel Lobo Antunes">
úradujúci predseda Rady. - (PT) Vážený pán predsedajúci, pán komisár, dámy a páni, ako viete, 20. samit EÚ a Ruska sa uskutoční tento týždeň v piatok v portugalskom meste Mafra. To podľa nášho názoru predstavuje vynikajúcu príležitosť pre vodcov Ruska, ako aj Európskej únie, aby urobili inventúru našich vzťahov.
<P>
Veríme, že vzťahy medzi Európskou úniou a Ruskom sú všeobecne dobré a určite oveľa lepšie ako nás niekedy núti uveriť medzinárodná tlač. Rusko je kľúčovým partnerom EÚ a berieme náš vzťah veľmi vážne. Samit bude otvorene riešiť situáciu v EÚ a v Rusku. Podáme správu o vývoji v Európskej únii, najmä pokiaľ ide o pokrok pri príprave návrhu reformnej zmluvy, ktorá bola práve prijatá v Lisabone, a o balík liberalizácie energetiky, ktorý navrhla Komisia, a ktorý bol prijatý 9. septembra.
<P>
Pokiaľ ide o spoločný priestor, preskúmame pokrok, ktorý sa dosiahol pri realizácii plánov. Tento proces je aj naďalej veľmi pozitívny, hoci niektoré oblasti je potrebné posunúť dopredu. V určitých dôležitých oblastiach pomohla dosiahnuť tento cieľ Stála partnerská rada (PPC). Stála partnerská rada kultúry, ktorá bude zasadať deň pred samitom, pomôže zintenzívniť našu spoluprácu v oblasti kultúry.
<P>
Pokiaľ ide o priority samitu, máme v úmysle dosiahnuť dohodu o začatí systému včasného varovania v energetickom sektore, na čom sa v zásade dohodlo už počas minulého samitu, ktorý sa konal v Samare. Ak vezmeme do úvahy vzájomnú závislosť Európskej únie v otázke energetiky, musí dôjsť k zvýšeniu dôvery a vzájomnej spolupráce. Preto zdôraznime ciele a zásady, ktoré musí EÚ rešpektovať vo vzťahu k nášmu energetickému partnerstvu, najmä vzájomnosť, transparentnosť, otvorenosť a vytváranie účinnej právnej a regulačnej sústavy. Podľa nášho názoru zásady zmluvy o energetickej charte a znenie celosvetovej energetickej bezpečnosti, ktoré bola prijaté skupinou G8 v Saint Petersburgu, musia byť zahrnuté do novej dohody medzi EÚ a Ruskom, ktorá bude právne záväzná a nahradí súčasnú Dohodu o partnerstve a spolupráci (PCA).
<P>
V oblasti investícií vítame formálny dialóg stanovený v pláne pre spoločný hospodársky priestor. Je životne dôležité, aby sa pre EÚ vytvorili transparentné, nediskriminačné a predvídateľné podmienky, ktoré na seba prevezmú investície v Rusku, so zreteľom na zákon o strategických investíciách, o ktorom uvažuje Duma. Tiež budeme naliehať na Rusko, aby sa vyhlo selektívnemu používaniu sprievodných politík, ako je životné prostredie alebo zdaňovanie, brzdeniu existujúcich investícií alebo vytváraniu skrytých prekážok pre nové investície. Veríme, že vstup Ruska do Svetovej obchodnej organizácie (WTO) je prioritou, ktorá je dôvodom, prečo máme v úmysle otvoriť počas samitu túto otázku. Možno bude mať Komisia k tomu čo povedať.
<P>
Musím zdôrazniť, že samit využijeme aj na to, aby sme vyvinuli tlak, v záujme zabezpečenia pokroku, ak sa doteraz nenašlo uspokojivé riešenie hlavných nevyriešených otázok, ako sú vývozné clo na drevo alebo diskriminujúce clá vlakovej prepravy.
<P>
Sme si vedomí toho, že tento samit prichádza v čase, keď sú v Rusku aktuálne prezidentské voľby, ako aj voľby do Dumy. Vo volebnom procese budú mimoriadne dôležité sloboda prejavu spolu so slobodou tlače a slobodou zhromažďovania a budú spolu predstavovať skutočný test demokratickej legitímnosti Ruska. Úrad pre demokratické inštitúcie a ľudské práva (ODIHR) musí dostať voľný prístup, aby mohol sledovať voľby v Dume. Ako člen Organizácie pre bezpečnosť a spoluprácu v Európe (OBSE) a Rady Európy Rusko má zvlášť zodpovednosť za ochranu spoločných hodnôt. Je poľutovaniahodné, že určité otázky zatienili vzťahy medzi Európskou úniou a Ruskom, vzhľadom na to, že naša vzájomná závislosť rastie, nezmenšuje sa.
<P>
Rusko a EÚ musia spolupracovať, aby prekonali svoje odlišnosti, keďže skutočne neexistuje k našej spolupráci žiadna alternatíva. Nanešťastie je začiatok rokovaní o novej dohode medzi EÚ a Ruskom stále na mŕtvom bode. Zákaz, ktorý Rusko uvalilo na vývoz poľského mäsa a zeleniny stále pretrváva a predstavuje významnú prekážku v začatí rokovaní. Komisia naznačila svoju pripravenosť na pokračovanie vo vytváraní kontaktov, s cieľom nájsť vzájomne prijateľné riešenie. Bohužiaľ, situácia sa aj naďalej komplikuje, a to rozhodnutím, ktoré prijali ruské veterinárne úrady koncom minulého mesiaca, na základe ktorého došlo k zákazu vývozu mäsa vyrobeného 36 podnikmi EÚ.
<P>
Prerušenie dodávok ropy smerujúcej do Litvy cez ropovod Družba tiež predstavuje kameň úrazu, ktorý zabraňuje rozbehnutiu rokovaní o novej dohode medzi EÚ a Ruskom. Prešiel viac ako rok bez toho, aby Rusko vydalo oficiálne informácie o úniku z ropovodu alebo o vyhliadke na pokračovanie v dodávkach. Preto je nevyhnutné nájsť uspokojivé riešenie, ktoré vytvorí potrebnú dôveru na pokračovanie v rozvíjaní partnerstva medzi EÚ a Ruskom v oblasti energetiky.
<P>
Napriek súčasnej patovej situácii v rokovaniach by sa situácia nemala nadmerne dramatizovať. V skutočnosti sme sa dohodli s Ruskom v roku 2006, že Dohoda o partnerstve a spolupráci ostane aj naďalej v platnosti, čím sa vyhneme akémukoľvek právnemu vákuu v našich vzťahoch s Ruskom.
<P>
Napokon celkom určite spomenieme najdôležitejšie otázky, ktoré sa momentálne nachádzajú na medzinárodnom programe, najmä otázku Kosova a Iraku. Zároveň zdôrazníme, aká je dôležitá pozitívna spolupráca s Ruskom v našej spoločnej oblasti, aby sme tak mohli riešiť spoločné otázky záujmu a obavy, za všetky by som spomenul "zmrazené" spory.
<SPEAKER ID="049" NAME="Benita Ferrero-Waldner">
členka Komisie. - Vážený pán predsedajúci, Rusko nie je iba naším blízkym susedom, je naším strategickým partnerom. Ak sa pozrieme na obchod a investície, vidíme, že prekvitajú, a tiež vidíme, ako povedal náš pán predseda, že vzrastá naša vzájomná závislosť. Ale vieme aj to, že Rusko je kľúčovým partnerom pri riešení národných konfliktov a globálnych problémov, ktoré sme už tiež spomenuli, a že je potrebné ešte veľa urobiť, aby sme plne využili potenciál nášho vzťahu.
<P>
Nadchádzajúci samit, ktorý sa uskutoční v piatok, je ďalšou príležitosťou posúdiť naše vzťahy. Pokiaľ nevyriešime niekoľko pretrvávajúcich problémov, budeme pokračovať v riešení iných, a tým pripravíme pôdu pre ďalšiu spoluprácu v tomto momente prechodu.
<P>
Vieme, že je to pre Rusko kritické obdobie, je niekoľko mesiacov pred dôležitými parlamentnými a prezidentskými voľbami, a tiež vieme, že Európska únia už vyjadrila svoje obavy z vykonávania demokratických zásad a záväzkov voči ľudským právam v Rusku. My, Európska únia, sledujeme tento rozvoj veľmi pozorne, nadchádzajúce voľby budú v tomto ohľade dôležitým testom, a očakávame, že Rusko urobí rozumné rozhodnutie a pozve pozorovateľov OBSE, aby monitorovali voľby.
<P>
Tiež využijeme príležitosť a vyjadríme naše obavy v oblasti ľudských práv, ako je obmedzenie slobody tlače, útoky na novinárov, tlak na mimovládne organizácie a situácia v severnom Kaukaze.
<P>
Mala som príležitosť hovoriť o nadchádzajúcom samite s hlavným poradcom pána predsedu, zvláštnym vyslancom pánom Jastržembským keď som bola 11. a 12. októbra v Kaliningrade. Dovoľte mi na začiatok povedať niekoľko dobrých príkladov, ale potom povedzte, kde nezaznamenáme pokrok.
<P>
Verím, že Rusko sa pripravuje oznámiť svoj finančný príspevok do niekoľkých medzinárodných kooperačných programov, ktoré riadi EÚ. To bude veľmi vítaný krok, keďže spolupráca na našich rozvíjajúcich sa hraniciach je dôležitým prvkom po rozšírení v roku 2004. A Kaliningrad je tiež, samozrejme, veľmi špecifický prípad, vďaka jeho jedinečnej geografickej polohe.
<P>
To si vyžaduje, ako sme vždy tvrdili, špecifické dohody na uľahčenie medzinárodnej spolupráce a dopravy na miestnych hraniciach. Finančný príspevok Ruska však bude takisto veľmi dobre načasovaný, ak vezmeme do úvahy veľmi závažnú dopravnú zápchu na hraniciach medzi členskými štátmi a Ruskom v Kaliningrade a na hraničných prechodoch s inými členskými krajinami na iných miestach.
<P>
Rady kamiónov, ktoré sa ťahajú až 50 km na strane EÚ určite nie sú akceptovateľné. Potrebujeme zaviesť isté kroky, a preto sme súhlasili s tým, aby Rusko zredukovalo úzke prechody. Práve teraz začíname realizovať skúšobný projekt Komisie, vymieňanie colných informácií a modernizáciu financovania hraničnej infraštruktúry. Úlohou Ruska je zefektívniť jeho procesy na hraniciach. V zásade je pripravené tak urobiť, ale vyžaduje si to istý čas.
<P>
Náš pán predseda už spomenul energetiku. Iba by som ešte rada dodala, že by sme mali byť schopní oznámiť dohodu o mechanizme včasného varovania, ktorý rieši problémy s dodávkou ešte pred tým, ako prídu do krízového bodu. Náš pán predseda hovoril o energetickej kultúre a tiež o investíciách, takže k tomu už nemusím nič dodávať. Rada by som to iba doplnila tým, že poviem, že investičné a obchodné vzťahy sa tiež budú prerokovávať pri okrúhlom stole priemyselníkov v Lisabone, s účasťou pána Güntera Verheugena a Andrisa Piebalgsa, a to od zajtra, teda od štvrtka. Tento okrúhly stôl potom podá správu o svojich záveroch na samite v piatok. Myslím, že je to dobrý príspevok k tomu, čo nazývame skutočný rast obchodných vzťahov.
<P>
Rusko je kľúčovým hospodárskym hráčom Svetovej obchodnej organizácie, a rada by som dodala, že pomôžeme snahám Ruska. Viete, že sme boli vždy oddaní prijatiu Ruska do Svetovej obchodnej organizácie. Takisto si myslíme, že je veľmi dôležité mať rovné hracie pole, a to je aj dôvod prečo kladieme taký veľký dôraz na skompletizovanie prijatia Ruska do Svetovej obchodnej organizácie. Samit dodá tomuto komplexnému procesu nový impulz, keďže sa nachádza v kritickom štádiu.
<P>
Počas samitu podpíšeme novú dohodu o oceli, čím zvýšime množstvá, ktoré môže Rusko vyvážať do Európskej únie. Ďalším pozitívnym znakom v spolupráci EÚ a Ruska je fakt, že sa počas samitu podpíše memorandum o porozumení medzi Európskym monitorovacím centrom pre drogy a drogovú závislosť a Ruským federálnym úradom pre kontrolu drog.
<P>
Čo je menej pozitívne, rada by som vás informovala, že hoci existoval jasný záväzok Ruska v Samare v máji, že konečne podpíše dohodu o preletoch nad Sibírou, a to včas pred ďalším samitom v Mafre, vyhliadky na to sa zdajú byť veľmi malé. Chceme obrátiť list na tejto dlhotrvajúcej roztržke. Pozitívny krok zo strany Ruska by nám potom umožnil pokračovať v leteckom samite, ktorý je naplánovaný na november v Moskve, kde by došlo k určeniu obrovského potenciálu pre spoluprácu v tomto sektore.
<P>
S ohľadom na medzinárodné otázky bude Kosovo zaručene tou najdôležitejšou a potrebujeme vziať do úvahy, spoločne s Ruskom, ako nájsť riešenie tejto otázky, na základe pretrvávajúcich snáh trojky. Musíme sa vyhnúť obnoveným konfliktom na Balkáne.
<P>
Tiež prediskutujeme ďalšie dôležité medzinárodné otázky, ako je Stredný východ, a to ešte pred konferenciou v Annapolise; Irán, po nedávnej návšteve prezidenta Putina v Teheráne a Afganistane; Mjanmarsko; a situácia s ohľadom na zmrazené konflikty, najmä v Gruzínsku a v Moldavsku.
<P>
Radi by sme spolupracovali s Ruskom v konštruktívnom duchu a hľadali riešenia na tieto chúlostivé otázky. Preto musíme pokračovať v začatej práci a nikdy nestrácať zo zreteľa naše dlhodobé projekty.
<SPEAKER ID="050" NAME="José Ignacio Salafranca Sánchez-Neyra">
v mene skupiny PPE-DE. - (ES) Vážený pán predsedajúci, veríme, tak ako to zdôraznila tlač, že portugalská jeseň bude teplejšia ako ruská jar, aspoň pokiaľ ide o samit v Samare.
<P>
Ako povedal pán komisár, verím, že potrebujeme pokračovať v budovaní strategického pridruženia s Ruskom, ale klíma bude vo väčšej miere závisieť od teploty Ruska ako od teploty v Európskej únii: do istej miery vzhľadom na to, čo povedal pán komisár, predovšetkým v súvislosti s novou úlohou, ktorú chce Rusko zohrávať na medzinárodnom javisku, a najmä pokiaľ ide o otázku bezpečnosti dodávky energie.
<P>
Tento vzťah, pán predsedajúci, však musíme vybudovať na súbore pilierov. Po prvé akékoľvek rozhodnutie alebo krok proti členskému štátu sa bude považovať za rozhodnutie alebo krok proti Európskej únii ako takej.
<P>
Po druhé, vážený pán predsedajúci, Európska únia je neodvolateľne a nepopierateľne odhodlaná presadzovať ľudské práva a musí byť pri bránení týchto postojov veľmi silná. V tomto ohľade cítim, že by sme mali privítať rozhodnutie ruskej vlády splnomocniť a konečne udeliť víza Skupine zelených/Európskej slobodnej aliancii, aby sa tak mohli zúčastniť na stretnutí v Moskve.
<P>
Jeden aspekt, ktorý spôsobuje obavy je vyhlásenie, vo vzťahu k nedávnemu samitu krajín hraničiacich s Kaspickým morom, o formovaní istého typu širokého frontu, ktorý do istej miery porazí národné a medzinárodné hrozby a niektoré pozície v Organizácii Spojených národov.
<P>
Už budem končiť, pán predsedajúci. Vážený pán komisár, úradujúci predseda, bráňte záujmy Európskej únie pragmatizmom, vybudujte toto pridruženie, ale nezabudnite, že čísla sa musia zhodovať s ideálmi. Spomínam si na niečo, čo som nedávno čítal v, prirodzene vynikajúcom, článku v novinách The Economist: zjavne na Wiesbadenskom samite pán Putin povedal spolkovej kancelárke pani Merkelovej, že to bolo tam, kde Dostojevský prehral ruletu.
<P>
Verím, že Európska únia bude mať v Portugalsku väčšie šťastie ako ruský spisovateľ vo Wiesbadene.
<SPEAKER ID="051" NAME="Jan Marinus Wiersma">
v mene skupiny PSE. - (NL) Vážený pán predsedajúci, v príprave pred blížiacim sa samitom, kľúčovým predpokladom mojej skupiny ostáva to, že Rusko a Európska únia majú množstvo spoločných záujmov a napriek našim odlišným názorom, Európska únia by mala počas nadchádzajúceho samitu aj naďalej pokračovať v práci na základe tohto predpokladu. Rusko a Európa sa navzájom potrebujú, aby mohli zvládať problémy v Európe, ale najmä potrebujú jeden druhého pri riešení významných medzinárodných otázok. Trvalo udržateľná bezpečnosť v Európe je možná iba v spolupráci s Ruskom.
<P>
Z týchto dôvodov sme my, moja skupina a ja, stále podporovali strategické partnerstvo s Ruskom. Na tento samit je pripravený preplnený program a pán komisár a zástupca predsedníctva o tom už hovorili. Predsa však dúfame, že v určitom bode nastane pohyb smerom k otázke rokovacieho mandátu pre novú dohodu partnerstva a spolupráce. Veríme, že nová poľská vláda bude schopná spolupracovať s Moskvou lepšie a dôsledkom bude možno vytvorenie väčšieho priestoru pre pokrok.
<P>
Vzťah energetiky je mimoriadne dôležitý a takisto si myslíme, že počiatočným bodom musí byť vzájomnosť, ale musíme si uvedomiť, že ide o istú formu vzájomnej závislosti, ktorú by sme spolu mali zvládať lepšie. Tiež žiadame väčšiu spoluprácu s oblasťou Čierneho mora a dúfame, že otázky ako podnesterská oblasť a Gruzínsko sa tiež prediskutujú na samite.
<P>
Predchádzajúci rečníci už spomenuli stav demokracie v Rusku a, samozrejme, to nie je niečo, čo by sme mohli z tejto diskusie vynechať. Tiež nás znepokojuje príprava volieb do Dumy. Zároveň chceme, aby boli kampane slobodné a čestné, a aby mali všetky strany rovnakú príležitosť prejavu. To je dôvod, prečo je také dôležité presadzovať otázku pozorovateľov v Moskve: nielen pozorovateľov v daný deň volieb, ale aj pozorovateľov počas kampane pred samotnými voľbami. Všetci vieme, aké je dôležité byť schopný formovať správny názor na voľby, krajina, ktorá má ambície predsedať Parlamentnému zhromaždeniu Rady Európy by naozaj mala byť schopná a ochotná pracovať s OBSE, pokiaľ ide o pozorovanie volieb.
<P>
Na záver, a opakujem čo som povedal na začiatku, mali by sme pokračovať vo svojom kritickom postoji voči Rusku, kritickom pokiaľ ide o ľudské práva a demokraciu, ale nemali by sme zbytočne veci polarizovať. Naším východiskovým bodom by stále mala byť snaha byť dobrým susedom, spolupracovať a snažiť sa riešiť situácie v Európe spoločne a nie ustavične veci zveličovať.
<SPEAKER ID="052" NAME="Graham Watson">
v mene skupiny ALDE. - Vážený pán predsedajúci, májový samit v Samare odhalil trhliny v našom strategickom partnerstve s Ruskom, pokiaľ ide o otázku energetiky, Kosova a ľudských práv. Tieto trhliny sa stali zlomovou líniou, ktorá je teraz taká hlboká a široká, že sme teraz nútení povedať, aké zmysluplné môže byť "partnerstvo" založené na spoločných hodnotách.
<P>
Ako samotný pán Putin priznáva, "Rusko sa tak skoro nestane, ak sa vôbec niekedy stane, krajinou, kde budú mať liberálne hodnoty hlboké historické korene".
<P>
Ako dlho ešte môžeme ignorovať túto skutočnosť, tento dôkaz? Niežeby Rusi odmietali kultúrne pasce západu, pretože prezident Putin často hovoril o mieste svojej krajine v srdci Európy. Nie, táto prudkosť, toto odmietnutie je namierené predovšetkým proti tomu, čo prezident Barroso nazýva "posvätné hodnoty” Európy, hodnoty ako sloboda, demokracia a právny poriadok, čo v dnešnom Rusku viditeľne chýba.
<P>
Pán Salafranca Sánchez-Neyra mal pravdu. Od Rady a Komisie sme počuli príliš veľa vecnej politiky a príliš málo etickej politiky. Náš vzťah s Ruskom je určite strategický, ale nedá sa opísať ako partnerstvo.
<P>
Potrebujeme pragmatický prístup, spolupracovať, kde sa dá na otázkach obojstranného záujmu, ako sú hraničné prechody, dodávka energie a pripojenie k Svetovej obchodnej organizácii, hoci včerajšie oznámenie kontroly cien potravín predstavuje návrat k hospodárskym stratégiám z minulosti.
<P>
S Ruskom môže dôjsť k istému pokroku, ale bez fanfár, a potom bude nasledovať frustrácia, ktorá poznamenáva príliš veľa samitov EÚ a Ruska.
<P>
Potrebujeme trošku viac úprimnosti, keďže Rusi pristupujú k dvom významným voľbám. Ak by vývoj ľudského klonovania dosiahol vyšší stupeň, prezident Putin by pravdepodobne kandidoval na prezidenta aj na ministerského predsedu, podľa príkladu Kaczýnskeho v Poľsku. Pre krajinu, ktorá zvrátila oligarchiu v roku 1917 je dosť nezvyčajné, že nový absolutizmus nadobúda prevahu, a my by sme nemali obmedziť našu kritiku zo strachu z ohrozenia partnerstva, ktoré existuje iba na papieri.
<P>
Iba keď bude existovať nezávislé súdnictvo, sloboda prejavu a demokracia aj v skutočnosti, a keď novinári, opozičné strany a mimovládne organizácie budú môcť spolupracovať bez strachu z odplaty, môže Európa trvať na spoločnej zodpovednosti s Ruskom.
<P>
To je aj dôvod, prečo moja skupina hľadala riešenie ako ukončiť túto rozpravu, a viac ako 300 členov parlamentu podporilo našu výzvu. Musíme byť pripravení dať na papier to, čo hovoríme na verejnosti, a odmietnuť tých, ktorí tvrdia, že Parlament nie je nič iné ako miesto, kde sa veľa diskutuje, ale ktoré neprináša žiadny konkrétny výsledok.
<P>
Reformná zmluva sľubuje Parlamentu po prvýkrát možnosť povedať svoj názor na konanie zvonku. Preto nám dovoľte zvýšiť našu hru, aby sme mohli splniť výzvy a vysloviť na samite posolstvo, ktoré nebude môcť prezident Putin ignorovať.
<SPEAKER ID="053" NAME="Konrad Szymański">
v mene skupiny UEN. - (PL) Rozhodnutie, ktoré včera prijali lídri Skupiny Európskej ľudovej strany (kresťanských demokratov) a Európskych demokratov, a to neprijať uznesenie pred samitom EÚ a Ruska demonštruje, že pre nás Rusko stále prestavuje istý problém. Rozhodnutie znamená vážnu chybu. Toto nie je ten druh francúzsko-nemeckého stroja, ktorý očakávame v našej časti Európy.
<P>
Naše uznesenie z 2. mája pred samitom v Samare bolo veľmi užitočné. Verím, že dnešné ticho nesvedčí o pokuse vybočiť od jasne vymedzenej a demokratickej politiky voči Rusku. Ak prístup prijatý v Samare zmaríme, Rusko sa ešte viac presvedčí, že integrácia a najmä rozšírenie z roku 2004 sú pokrokom, ktorý môže ignorovať alebo bagatelizovať. Politici, ktorí sa momentálne snažia zatvárať oči pred krokom Ruska smerom k diktatúre v mene pseudorealizmu, súhlasia s tým, aby sa zopakoval fínsky prípad. Súhlasia s diskrimináciou strednej Európy, a tým aj s oslabením pozície Európskej únie ako globálneho partnera.
<SPEAKER ID="054" NAME="Bart Staes" LANGUAGE="ET">
Vážený pán predsedajúci, pán komisár, dámy a páni. Pán minister, vo svojom úvode ste povedali, že vzťahy s Ruskom sú dobré alebo v každom prípade lepšie, ako sa hovorí v medzinárodnej tlači. Pán minister, žijete na Marse? Alebo na Venuši? Odvažujete sa hovoriť Rusom na čom záleží alebo pre vás znamená Európska únia iba peniaze a obchod? Je to pre vás dôležitejšie ako demokracia a ľudské práva?
<P>
Dovoľte nám to povedať na plné ústa: Rusko sa šmýka po klzkom brehu na ceste k plne rozkvitnutej diktatúre, na čele so silným vodcom: silným vodcom, ktorý nebude tolerovať žiadny protest a ktorý nasadí svoju tajnú políciu FSB vždy, keď si zmyslí, že to je potrebné, vodcom, ktorý sa nevzdá svojej moci za žiadnych podmienok a ktorý použije všetky triky, aby udržal v rukách opraty moci po parlamentných voľbách v decembri a po prezidentských voľbách v marci. Rusko sa, pán minister, vyvíja do uzavretej spoločnosti, kde by vládny režim najradšej nikomu neumožnil nazerať mu cez plece.
<P>
Nerád by som ostal pri teoretických úvahách. Skutočnosťou je, že ľudské práva sú v Rusku neprestajne pod tlakom a stav demokracie je žalostný. Skutočnosťou je, že sloboda prejavu a sloboda tlače podlieha prísnej samocenzúre. Nedávno prijatý zákon o extrémizme sa dá jednoducho použiť na umlčanie novinárov a politických oponentov.
<P>
Skutočnosťou je, že ruský režim považuje silnú a nezávislú občiansku spoločnosť za neželanú, a že pozícia mimovládnych organizácií je pod silným tlakom z dôvodu obmedzujúcich právnych predpisov. Skutočnosťou je, pán minister, že slobodné voľby sú tam utópiou. Zúčastniť sa môžu iba tí, ktorých toleruje režim. Napríklad koalícii Iné Rusko, zjednotenej okolo Garyho Kasparova, zakázali zúčastniť sa bezprostredne sa blížiacich parlamentných volieb.
<P>
Aby som to zhrnul, pán minister, situácia v Čečensku možno už viac nie je aktuálny problém v politike, ale situácia je tam stále mimoriadne znepokojujúca. Ľudí tam vraždia, zaistia a nelegálne zadržiavajú, vydierajú, únosy sú na dennom poriadku a mučenie je bežným zvykom. Toto je realita v Rusku, pán minister, a dúfam, že si to budete pamätať, keď sa budete koncom týždňa rozprávať s pánom Putinom.
<SPEAKER ID="055" NAME="Helmuth Markov" LANGUAGE="DE">
Vážený pán predsedajúci, stabilita a rozvoj v Európe a vo svete nie je možná bez rozumnej spolupráce medzi Európskou úniou a Ruskom. Čo by som rád videl v porovnaní so Samarou? Bol by som rád, keby ste sa vrátili a povedali nám, že máte s Ruskom spoločnú stratégiu na riešenie kosovského problému a spoločnú stratégiu pre mierový proces na Strednom východe, a že máte spoločný postoj v otázke nukleárneho problému v Iráne a spoločnú stratégiu na riešenie problému podnesterskej oblasti.
<P>
Nie je to len otázka dodávky energie. Zabudnime na projekt Galileo. Priemysel ho nechce a platitelia daní majú vyrovnať účet. Spolupracujme s Ruskom na vypracovaní rozumnej energetickej politiky za pomoci nových technológií. Poďme s Ruskom vyriešiť problém bezvízového cestovania. Prečo sme v tejto oblasti stále nedosiahli významnejší pokrok, iba pokiaľ ide o tieto konkrétne skupiny? Podľa môjho názoru sa toho dá urobiť naozaj veľa.
<P>
Aká bude pozícia Európskej únie v otázke raketového štítu? Budeme stáť pri Rusku alebo povieme, že nechceme obranný štít Spojených štátov? Myslím, že by bolo úžasné, ak by sa nám to podarilo dosiahnuť. Samozrejme, tiež musíme byť k Rusku kritickí a povedať mu, že ak budem vystupovať proti protiteroristickým plánom, ktoré spracoval pán Schäuble a pán Jung v Nemecku, potom musím Rusku tiež povedať, že odmietam tieto antidiskriminačné zákony. Je to dosť jasné.
<P>
Ak si myslíme, že situácia v Čečensku je nestála v oblasti ľudských práv, musíme to Rusom veľmi jasne povedať, ale potom sa tým musíme podrobne zaoberať. Myslím si, že ak máme rozumnú partnerskú dohodu, toto je niečo, čo dobrí partneri môžu a musia jeden druhému povedať. Potrebujeme Rusko a Rusko potrebuje nás, a spolu budeme napredovať, ak vyložíme všetky problémy na stôl a predovšetkým, ak navrhneme ich riešenie.
<SPEAKER ID="056" NAME="Jana Bobošíková" AFFILIATION="NI">
(CS) Dámy a páni, pokiaľ chceme obstáť v globálnej realite, je nevyhnutné, aby Únia ako silné zoskupenie a Rusko ako veľmoc lepšie integrovali svoje hospodárstva.
<P>
Iba tak budú úspešne čeliť nevyhnutným politickým tlakom, ktoré môžu toto partnerstvo z rozumu rozdeľovať. Momentálne je realita taká, že pokiaľ odrátame z obchodných vzťahov energiu, ruské vývozy do Únie sú zhruba rovnako veľké ako do Maroka alebo do Argentíny. Preto podporujem výzvu komisára pre obchod Mandelsona, ktorý požiadal EÚ a Rusko, aby sa prestali správať ako dve mestá, ktoré spája iba úzka cesta a plynovod.
<P>
Som presvedčená, že obaja partneri sa musia zamerať na vytvorenie dlhodobých, vzájomne výhodných hospodárskych a obchodných vzťahov, a neprepadať krátkodobému politickému taktizovaniu. Domnievam sa, že je v záujme občanov EÚ, aby EÚ postupovala voči Rusku jednotne, čo sa momentálne nedeje. Mali by sme tlačiť na vytvorenie stabilnejšej politickej a podnikateľskej klímy v Rusku, ktorá by zahŕňala menej dovozných bariér a vytvorila by lepší priestor pre investorov práve z Európskej únie.
<SPEAKER ID="057" NAME="Reino Paasilinna" AFFILIATION="PSE">
(FI) Vážený pán predsedajúci, dámy a páni, existujú dva spôsoby ako preskúmať vzťahy EÚ a Ruska. Môžeme ich vnímať buď ako problematické, alebo ako príležitosť. Ako vieme, v súčasnosti sú obidva hojne zásobené.
<P>
Minulý týždeň v Lisabone podnikli vedúci Únie kroky smerom k koherentnejšej zahraničnej politike. Nemohla by byť politika v záležitostiach Ruska pre obe strany prvou zastávkou, ktorá tiež hovorí v prospech Ruska? Je potrebné vylepšiť partnerskú a kooperačnú dohodu, a my to vieme. V oblasti Severnej dimenzie sa niečo dosiahlo v otázkach súvisiacich s Baltským morom, ale musíme sa posunúť do nových oblastí. Plány existujú, ale na ceste nie je až tak veľa cestovateľov.
<P>
Potvrdili sme členstvo Ruska vo Svetovej obchodnej organizácii. Musíme dotiahnuť zmluvu do konca. Potom bude možné kontrolovať daň zo stavebného dreva a nelegálne poplatky uvalené na hraniciach, ktoré pani komisárka Ferrerová-Waldnerová spomínala. Sme plne závislí jeden od druhého v otázkach energií, ale táto závislosť musí fungovať oboma smermi. Vývoz predstavuje závislosť práve tak ako dovoz.
<P>
Preto potrebujeme ukončiť nemohru s Ruskom. Bohužiaľ, trvá táto situácia už veľmi dlho, ale vzdávam poctu novému lídrovi Poľska, ktorý sa pokúsil zlepšiť vzťahy s Ruskom, ako aj s Nemeckom. Je zjavné, že Rusko predstavuje väčší problém.
<P>
Rozhovory musia dospieť k výsledkom v oblasti práv občanov, nie iba ak ide o otázku tovarov. Rád by som sa opýtal Rady, či sa budú na samite spomínať clá zo stavebného dreva. A čo nový zákon v Rusku týkajúci sa postupu, podľa ktorého nie je podozrivý odovzdaný na vypočúvanie do krajiny, v ktorej zločin spáchal? Toto je veľmi zvláštny postup. Inými slovami, zločinec, ktorý spácha zločin v členskom štáte, môže hľadať azyl v Rusku. Bude sa Rada na samite venovať tejto otázke?
<SPEAKER ID="058" NAME="Annemie Neyts-Uyttebroeck" AFFILIATION="ALDE">
(NL) Vážený pán predsedajúci, pán komisár, dámy a páni, ako tak počúvam celú túto diskusiu a vyhlásenia Rady a Komisie, je mi absolútne jasné, aké je to náročné, s ohľadom na Rusko, kombinovať nevyhnutný rešpekt voči tejto veľkej a dôležitej krajine a týmto veľkým a dôležitým ľuďom s propagáciou našich základných zásad právneho poriadku, s fungujúcou demokraciou, slobodou pre médiá a s rešpektovaním ľudských práv. Je náročné nájsť správnu rovnováhu, tým viac, odkedy prezident Putin, tak ako nikto iný, chápe umenie využívania každého rozdielu v názoroch alebo rozličné odtienky v názoroch medzi členskými štátmi.
<P>
Počuli sme, že v Rusku sa majú čoskoro konať voľby a vieme, že sa tak udeje zakrátko. V tomto kontexte by som rada zdôraznila, že podmienky, ktoré dostali jednotlivé strany, ktoré nie sú zastúpené v Dume, sú úplne nehodné demokracie. Či už hovoríme o výške depozitu, počte požadovaných podpisov, či kontrolách, pozrime sa, čo sa stalo v Saint Petersburgu pred niekoľkými mesiacmi - ani v jednom z týchto bodov nesplnili kritériá, ktoré by sme my a zvyšok sveta považovali za nevyhnutné pre slobodné a spravodlivé voľby. Inými slovami, neveští to nič dobré.
<P>
Tiež sme počuli znepokojujúce správy o pokusoch udržať kontrolu nad kontaktmi študentov a nad ľuďmi z výmenných programov. Inými slovami, a už končím, pán predsedajúci, členské štáty sa musia viac zjednotiť a byť viac ostražité, aby mohla táto spolupráca pokračovať aj naďalej.
<SPEAKER ID="059" NAME="Inese Vaidere" AFFILIATION="UEN">
(LV) Dámy a páni, Rusko je významným partnerom, ale jeho politika nám spôsobuje obavy. Zatiaľ neboli v uliciach Ruska vztýčené sochy pána Putina, ale už teraz sa prejavujú znaky kultu osobnosti. Kandidatúra na prezidenta štátu v parlamentných voľbách je dosiaľ nepoznaný precedens v histórii demokratického štátu, práve tak ako nominácia hlavy radikálneho hnutia Naši na post ministra pre záležitosti mladých a odmietnutie prijať delegáciu z Podvýboru Európskeho parlamentu pre ľudské práva. Manipulácie zahraničných národov zo strany Ruska považujem za nebezpečné. Prieskumy v Lotyšsku ukázali, že podpora Ruska pre ľudí je v radikálnom protiklade s integráciou spoločnosti. Tiež sa obávam, že história politickej aktivity týchto ľudí, ktorí nedávno organizovali Ruské fórum v Európskom parlamente poskytuje dôvod veriť, že v iných európskych štátoch môžu existovať deštruktívne plány. Našou povinnosťou je poraziť tieto manipulácie, keďže Rusko neustále posúva hranice našej trpezlivosti. Pokiaľ ide o rozhovory o energetike, je potrebné, aby sa vytvorili zásady a ratifikovala sa Energetická charta, ktorá bude tvoriť neoddeliteľnú súčasť novej dohody, napriek tomu, že Moskva vyjadruje svoju nespokojnosť s doložkou vzájomnosti. Ďakujem.
<SPEAKER ID="060" NAME="Hélène Flautre" AFFILIATION="Verts/ALE">
- (FR) Vážený pán predsedajúci, dámy a páni, povedzme si to jasne! Rozhodnutie, ktoré sme prijali včera budú ruské úrady interpretovať, v skutočnosti sa tak už aj stalo, ako veľký úspech: žiadne uznesenie, žiadny odkaz. To je skutočný bonus, ak vezmeme do úvahy odmietnutie oficiálnej delegácie pre ľudské práva z Európskeho parlamentu. Ruská spoločnosť je, viac ako inokedy, zajatcom propagandistickej tlače a uchyľuje sa k nebezpečnému nacionalizmu.
<P>
V dnešnom Rusku prevláda násilie na základe strachu, zatiaľ čo sa ujíma rasizmus a xenofóbia. Slovo "nezávislý” sa už viac nedá použiť. "Nezávislí” aktivisti za ľudské práva, novinári alebo politickí oponenti dostávajú automaticky pomenovanie "nepriatelia režimu”. Oficiálne im bol venovaný zákon prijatý v roku 2007. Pod rúškom boja proti extrémizmu v skutočnosti dáva úradom úplnú slobodu v nespravodlivom boji. Ako nám včera povedala pani Maria Mendrasová, toto prostredie neustáleho násilia páchaného na ľudských právach nenúti ľudí konať. Risk pána Putina sa teda vyplatil: podarilo sa mu presvedčiť svojich spoluobčanov, že Rusko má svoje vlastné pravidlá, pokiaľ ide o demokraciu a ľudské práva.
<P>
S týmto presvedčením nie je vôbec prekvapujúce, že Rusko je stále posledným členom Rady Európy, ktorý neratifikoval protokol č. 14. To je pre pána Putina dar z nebies, požehnanie. Znamená to, že on nemusí postupovať v súlade s pravidlami a môže zabrániť, aby sa tieto prípady niekam pohli, najmä ak ide o prípady mučených Čečenov. Vzhľadom na túto situáciu by bolo naivné si myslieť, že sa v Rusku 2. decembra odohrajú slobodné a nezávislé voľby. Za daných okolností nie je to v skutočnosti iba ľudové hlasovanie, kto je za a kto proti Vladimírovi Putinovi? Bez zmeny ústavy bude mať aj naďalej kontrolu nad všetkými politickými, hospodárskymi, finančnými, administratívnymi, súdnymi a bezpečnostnými otázkami.
<P>
V predvečer samitu Európskej únie a Ruska vyzývam Radu a Komisiu, aby postavili ľudské práva na najvyššiu politickú úroveň. Je nevyhnutné, aby sme zohrali kľúčovú úlohu, či už diskutujeme o budúcej dohode, Kosove, alebo energetike. To je to, čo od nás žiadajú ruskí demokrati. Jednoducho hovoria: "Aj naďalej o nich hovorte, aj naďalej hovorte pravdu". Prinajmenšom pri tom aspoň neriskujeme naše životy.
<SPEAKER ID="062" NAME="Vladimír Remek" AFFILIATION="GUE/NGL">
(CS) Vážení prítomní, diskusia na tému vzťahov Únie s Ruskom patrí k našim najčastejším témam v tomto Parlamente.
<P>
Pravidelne tu počúvame rovnaké klišé, buď zámerné, alebo spôsobené nepochopením alebo neznalosťou veci. Napriek tomu, či chceme alebo nie, musíme zaobchádzať s Ruskom ako s partnerom. Ak nedokážeme nájsť spoločnú reč a nebudeme sa zo všetkých síl snažiť postupne vzťahy zlepšovať, tak na to Únia doplatí viac ako Rusko. To neznamená zatvárať oči pred ťažkosťami, ale pozerať sa realite do tváre a každého posudzovať rovnako.
<P>
To, že dnešné Rusko je hospodársky silnejšie, a tým aj sebavedomejšie, je jednoducho fakt. Tiež chráni svoje vlastné záujmy, práve tak, ako to robia Spojené štáty a vlastne aj EÚ. Potrebujeme triezvy prístup. Preto som rád, že sme uznesenie posunuli, a tým sme dali voľnejšiu ruku našim zástupcom na samite v Portugalsku.
<P>
Dnešné Rusko nie je bývalý Sovietsky zväz. Hovorím to nielen z vlastnej dlhoročnej pracovnej skúsenosti v tejto krajine, ale aj na základe vyjadrení prevzatých z americkej diplomacie.
<SPEAKER ID="063" NAME="Ria Oomen-Ruijten" AFFILIATION="PPE-DE">
(NL) Pani predsedajúca, chcela by som poďakovať úradujúcemu predsedovi Rady a predsedovi Komisie. Nechystám sa merať úspech samitu podľa dĺžky záverečného spoločného vyhlásenia. Pre mňa je dôležité, aby sme zhmotnili detaily tých tém, pri ktorých vieme, že musíme nájsť spoločné riešenia, a verím, že sa o nich bude rokovať.
<P>
Vzťahy medzi EÚ a Ruskom sú nesmierne zložité. To sa počas tohto volebného obdobia nezmení. Musíme však zobrať na vedomie, že pre Rusko a EÚ neexistuje žiadna iná hospodárska a politická alternatíva ako partnerstvo. Pani predsedajúca, máme vynikajúcu dohodu pre takéto partnerstvo, ktorá existuje už desať rokov. Ako sa s tým v budúcnosti tvorivo vyrovnáme? Samit je tiež významnou príležitosťou na objasnenie pojmu demokracie, a ďakujem Komisii za to, čo plánuje urobiť v súvislosti s touto otázkou.
<P>
Vždy na mňa zapôsobí, že v Rusku sa stabilita a demokracia chápu ako protiklady, čo, samozrejme, nie je a ani nikdy nebude náš názor. Pre nás všetkých je veľmi dôležitý vstup Ruska do Svetovej obchodnej organizácie (WTO).
<SPEAKER ID="064" NAME="Hannes Swoboda" AFFILIATION="PSE">
(DE) Pani predsedajúca, ako povedal pán Watson, nemá zmysel stavať proti sebe vecnú politiku a etickú politiku. Faktom je, že potrebujeme oboje. Pri rokovaniach s Ruskom musíme byť realistickí, musíme jasne a pevne obhajovať naše etické a morálne stanoviská.
<P>
Mnohí z nás si mysleli, že po páde komunizmu Rusko jednoducho zmizne zo svetovej scény, a veľa ľudí si to želalo. To sa však nestalo. Nestalo sa tak najmä preto, že rastom cien energie bolo Rusko schopné zvýšiť svoje výnosy, a tým znovu získať moc na medzinárodnom poli. Tento fakt musíme brať do úvahy, pretože v opačnom prípade nie sme schopní rozpoznať realitu.
<P>
Napriek tomu existujú veci, ktoré nechceme akceptovať. Sú to negatívne vývojové trendy, ako objasnil pán úradujúci predseda Rady a pani komisárka. Nie sme jednoducho pripravení akceptovať, že sa robí stále viac a viac krokov na potlačenie demokracie v Rusku. Sú to kroky, ktoré nemôžeme akceptovať, kroky, ktoré nemajú nič spoločné s budovaním demokracie, ale s jej narušovaním. Neschvaľujeme postoj Ruska, ktoré, žiaľ, odmieta ponúknuť svojim susedom, našim spoločným susedom, otvorené partnerstvo, čo by bolo aj v našom záujme. Je potrebné jasne stanoviť, že na upevňovaní tohto partnerstva chceme spolupracovať s Ruskom, ale s Ruskom, ktoré uznáva nezávislosť a suverenitu všetkých svojich susedov.
<P>
Nesmieme akceptovať napríklad situáciu, keď sa Rusko právom snaží ovplyvniť iné krajiny prostredníctvom svojho členstva v Rade Európy alebo v OBSE, na druhej strane však odmieta zodpovednosť a, napríklad, protestuje proti prítomnosti volebných pozorovateľov. Zo zásady by sme k voľbám nemali pociťovať nedôveru, ale krajina ako Rusko, ktorá si myslí, že má plne rozvinutú demokraciu, musí tiež povoliť isté kontrolné opatrenia. Ak Rusko chce hrať významnú úlohu v Rade Európy a v OBSE, je potrebné ho vyzvať, aby preukázalo tento fakt tým, že prijme volebných pozorovateľov, ktorí zaručia transparentnosť a spravodlivosť volieb. Túto jasnú správu by Európska únia mala vyslať Rusku.
<SPEAKER ID="065" NAME="Bronisław Geremek" AFFILIATION="ALDE">
(PL) Pán úradujúci predseda Rady, pani komisárka, myslím si, že pri rokovaniach o vzťahoch medzi Ruskom a Európskou úniou by sme si mali položiť si otázku, čo chce Rusko od Európskej únie a čo Európska únia očakáva od Ruska. Istý ruský politik sa vyjadril, že Rusko by teraz malo voliť takzvanú politiku zadržiavania. Ak tak Rusko skutočne urobí, v určitom zmysle to bude znamenať návrat do obdobia studenej vojny. Mali by sme zvážiť, čo presne by Rusko chcelo zadržať. Že by závan slobody pochádzajúci z Európskej únie? Ide o vážny problém. Zároveň Európska únia tvrdí, že sa snaží o strategické partnerstvo s Ruskom.
<P>
Výzva, ktorej čelíme, je určite náročná a urobili by sme dobre, keby sme mali na pamäti, že zásady právneho štátu sú nevyhnutným predpokladom na rozvíjanie zdravého partnerstva s Ruskom. Právny štát znamená nezávislosť súdnictva. To zahŕňa slobodu médií, slobodu prejavu a hospodársku slobodu, ako aj nezatváranie podnikateľov do väzenia. Navyše zahŕňa to uplatňovanie zásad vlády zákona aj v oblasti medzinárodných vzťahov, čo by znamenalo uvoľnenie konfliktov na Kaukaze a v Moldavsku a naliehanie na medzinárodné spoločenstvo v otázke Kosova.
<SPEAKER ID="066" NAME="Hanna Foltyn-Kubicka" AFFILIATION="UEN">
(PL) Pani predsedajúca, samit EÚ - Rusko sa zhoduje s kľúčovým obdobím v ruskej histórii, konkrétne s koncom éry pána Putina. Bude to však naozajstný koniec tejto éry?
<P>
Výsledkom prezidentských volieb v Ruskej federácii nebude zmena, pretože moc ostane aj naďalej v rukách tej istej osoby, ktorá sa tentoraz bude oslovovať premiér. Andrej Lugovoj, údajný vrah Alexandra Litvinenka, sa má stať členom parlamentu, a tým získať imunitu. Ruské orgány teda otvorene chránia osobu, ktorá, zdá sa, spáchala závažný trestný čin na území Európskej únie. Takýmto správaním vysielajú jasnú správu, že záujmy Kremľa sú prioritou nad všetkými zákonmi, ako aj nad úctou k členským krajinám Európskej únie.
<P>
Po voľbách sa nič nezmení. Obyvatelia Čečenska budú aj naďalej vyvražďovaní, tlač bude aj naďalej umlčovaná, a bohaté zásoby prírodných zdrojov Kremľa umožnia aj naďalej uskutočňovať surovú zahraničnú politiku. Veľmi si želám, aby predstavitelia Európskej únie mali tento fakt na pamäti počas rokovaní s ruskou delegáciou. Naši predstavitelia by tiež mali pamätať na to, že rozhovory samy osebe nie sú podstatné. Dôležitými sa stanú až vtedy, keď budú viesť ku skutočným zmenám v rámci Ruskej federácie.
<SPEAKER ID="067" NAME="Christopher Beazley" AFFILIATION="PPE-DE">
Pani predsedajúca, požiadal by som pána úradujúceho predsedu Rady a pani komisárku, aby poskytli tomuto Parlamentu záruky, v súlade so včerajšou žiadosťou, že názory, ktoré tu odzneli budú prednesené priamo prezidentovi Putinovi a jeho poradcom v piatok v Mafre.
<P>
Dozvedeli sme sa o troch hlavných zásadách, ktoré predseda Barroso označil ako posvätné zásady solidarity, reciprocity a právneho štátu. Úradujúci predseda Rady, ako občan Portugalska, si je určite vedomý, že moja krajina, Anglicko, má jedno z najstarších spojenectiev uzavreté práve s jeho krajinou. Preto rozumieme významu solidarity a vzájomnej podpory. V prípade, že zabudneme, náš spoločný patrón, sv. Juraj, je tu na to, aby nám pripomenul.
<P>
Útok na jednu členskú krajinu alebo na diplomatov jednej členskej krajiny, prípadne útoky hakerov na jednu členskú krajinu, sú útokom na celú EÚ. Bolo by isto vhodné pripomenúť prezidentovi Putinovi, že táto solidarita a reciprocita sú pre nás podstatné. Nemôžeme prijať koncepciu suverénnej demokracie, ak to na jednej strane znamená, že Rusko je prijaté do medzinárodných organizácií - pani komisárka, vy ste spomenuli WTO - s prísľubom dodržiavania záväzkov, a potom tieto záväzky neplní. Toto je potrebné zdôrazniť.
<P>
Zajtra sa Michailovi Chodorkovskému končí štvorročný trest odňatia slobody na Sibíri. Podľa ruského práva si mal trest odpykávať v Moskve. Bolo by vhodné pripomenúť prezidentovi Putinovi, že v našich vzťahoch je právny štát obojsmerná záležitosť. Pán Chodorkovsky nebude oslobodený, keďže sa vzniesli nové obvinenia.
<P>
Možno si položíte otázku, čo to má spoločné s EÚ. Odpoveďou sú obavy mnohých akcionárov z EÚ z porušovania obchodných a právnych záväzkov.
<P>
Napokon, pán úradujúci predseda Rady, my nie sme odsúdení na spoluprácu a nemôžeme mať partnerstvo bez vzájomného rešpektu a vzájomného porozumenia, na dosiahnutie čoho naša strana vyvíja veľké úsilie. Potrebujeme záruky od prezidenta Putina, že rozumie našim základným zásadám.
<SPEAKER ID="068" NAME="Libor Rouček" AFFILIATION="PSE">
(CS) Dámy a páni, úplne súhlasím s výrokom ministra Antunesa, že vzťahy medzi EÚ a Ruskom sú omnoho pevnejšie a silnejšie, ako by sa mohlo na prvý pohľad zdať.
<P>
EÚ a Rusko spája spoločný záujem na strategickom partnerstve. Koniec koncov obývame spoločný kontinent. Spája nás vzájomná hospodárska závislosť. Bez vzájomnej spolupráce nevyriešime žiaden vážny medzinárodný problém, či už ide o globálne otepľovanie, nešírenie zbraní hromadného ničenia, konflikt na Blízkom východe alebo v Kosove a podobne. Inými slovami, silné všestranné a vyvážené susedské vzťahy medzi Európskou úniou a Ruskom majú zásadný význam pre stabilitu, bezpečnosť a prosperitu celej Európy.
<P>
Pri pestovaní a posilňovaní týchto vzťahov by sme však nemali zabúdať na základné hodnoty, na ktorých je Európska únia postavená, to znamená na základné hodnoty ľudských práv a občianskych slobôd, demokracie a právneho štátu. Som presvedčený, že tieto hodnoty treba pripomínať našim ruským kolegom práve teraz v súvislosti s blížiacimi sa voľbami v Rusku.
<P>
Európska únia by mala na nadchádzajúcom samite v Mafre pripomenúť našim ruským partnerom zásady transparentnosti a reciprocity v hospodárskych vzťahoch. Európske trhy by mali ostať otvorené pre ruské firmy, rovnako otvorené by však mali byť aj ruské trhy pre európske firmy, a to vrátane energetických trhov a združených firiem.
<SPEAKER ID="069" NAME="Georgios Papastamkos" AFFILIATION="PPE-DE">
(EL) Pani predsedajúca, prechod k novému strategickému partnerstvu medzi EÚ a Ruskom nie je jednoduchou záležitosťou. Komplikujú ho postupné rozdiely, ktoré sú niekedy zdrojom značného napätia. Zveličovanie týchto rozdielov vyvoláva návrat obmedzujúcich postojov z minulosti, robí prítomnosť neistou a prekáža konštruktívnemu pokroku.
<P>
O partnerstve EÚ a Ruska by bolo potrebné položiť niekoľko rozumných otázok. Vyrovnalo sa Rusko s realitou rozširovania Únie? Prekonala Únia počiatočné problémy spojené s jej rozširovaním smerom na východ? Pociťujú nové členské štáty svoju účasť vo fungujúcom európskom bezpečnostnom systéme? Ako reaguje Únia na snahy Ruska nanovo vymedziť a posilniť jeho novú úlohu, ktorú zohráva v medzinárodnej rovnováhe síl? Budú obe strany pokračovať v ovzduší nedôvery a "tichej diplomacie", alebo sa budú snažiť dosiahnuť spoločné akčné plány?
<P>
Dámy a páni, podľa môjho názoru, samotné odvetvové prístupy nie sú najlepšou voľbou. Ohlasovaný plán vytvorenia štyroch spoločných priestorov musí ostať politicky záväzný, rovnako ako aj snaha Ruska o vstup do WTO. Na spoluprácu v hospodárskych otázkach, otázkach slobody, bezpečnosti a spravodlivosti, vonkajšej bezpečnosti, výskumu, vzdelávania a kultúry je preto potrebná rozsiahla a pevná partnerská štruktúra. Rusofóbia nemá v Európskej únii založenej na zásade demokracie, právneho štátu a základných slobôd miesto. Chápem zvýšenú citlivosť niektorých občanov z nových členských štátov, ale prílišné zaoberanie sa udalosťami z minulosti môže spochybniť vyhliadky na transparentnú politickú spoluprácu a úzke inštitucionálne prepojenie.
<P>
Pán úradujúci predseda Rady, pani komisárka, stanoviť spoločné politické a hospodárske ciele v záujme demokratických zásad, mieru, stability a bezpečnosti je vzájomne výhodné pre obidve strany.
<SPEAKER ID="070" NAME="Józef Pinior" AFFILIATION="PSE">
(PL) Pani predsedajúca, pani komisárka, na úvod by som rád zdôraznil dôležitosť strategického partnerstva medzi Európskou úniou a Ruskom a chcel by som vyjadriť svoje sympatie občanom Ruskej federácie, a naozaj všetkým národnostiam žijúcim v Rusku. Takisto by som chcel vyzdvihnúť úspechy Ruska v hospodárskom rozvoji a pri riešení sociálnej krízy. Skutočné strategické partnerstvo však vyžaduje seriózny a čestný prístup k vzájomným vzťahom. Európska únia so znepokojením zaznamenala vznik nového systému moci koncentrovaného do rúk prezidenta Putina. Hrozí, že tento systém bude sústavne oslabovať liberálnu demokraciu v samotnom Rusku. Takisto rozdúchava plamene neoimperializmu v ruskej zahraničnej politike. V dokumentoch pripravených pred samitom EÚ a Ruska sa Amnesty International usiluje poukázať na porušovanie ľudských práv v Rusku. Informácie, ktoré Amnesty poskytla, sa týkajú nedodržiavania ľudských práv zo strany vládnych organizácií na území severného Kaukazu, hlavne v Čečensku a Ingušsku, zhoršujúcej sa situácie, pokiaľ ide o slobodu prejavu a združovania, vraždy novinárov a nárast rasovo motivovaného násilia.
<P>
Portugalské predsedníctvo by malo na samite, ktorý je naplánovaný na 26. októbra v Mafre, dať podnet na riešenie problémov načrtnutých Amnesty International. Je dôležité, aby ruská občianska spoločnosť, novinári a aktivisti ľudských práv vnímali Európsku úniu ako ochrancu základných práv a ako spojenca demokratického, liberálneho a svetu otvoreného Ruska.
<SPEAKER ID="071" NAME="Elmar Brok" AFFILIATION="PPE-DE">
(DE) Pani predsedajúca, pán úradujúci predseda Rady, pani komisárka, dámy a páni, dúfam, že samit EÚ a Ruska nás donúti na chvíľu sa zastaviť a konečne si určiť naše spoločné záujmy, pretože tieto záujmy nepochybne existujú. Patria sem hospodárske záujmy a záujmy bezpečnostnej politiky, najmä otázky Blízkeho východu, Iránu, boja proti terorizmu a iné, kde si musíme priznať, že nedokážeme dosiahnuť naše ciele bez účasti Ruska. Ale Rusko musí tiež pochopiť, že keď sa nezúčastní, poškodí tým svoje vlastné záujmy.
<P>
Pri pohľade na demografický vývoj v Rusku a jeho nekonečné sibírske planiny, a na ľudnaté krajiny tu u nás, nebál by som sa hrozby z Európy, keby som bol na ruskej strane. Pri dlhodobých vyhliadkach by som túto hrozbu videl inde. Myslím si, že tu je vysoká úroveň zhody, na základe ktorej musíme konať.
<P>
Na tzv. západnej strane, kam zahŕňam aj Spojené štáty, sme Rusko nebrali vážne v čase, keď sa tejto krajine veľmi nedarilo. Jej odvracanie sa od nás a nárast imperialistického správania je toho výsledkom. Platí to aj na vývoj v samotnom Rusku, najmä v oblasti ľudských práv a slobody tlače a jeho stále častejšie a neprijateľné vyhlásenia týkajúce sa nezávislosti jeho susedov. Je neprijateľné žiadať od krajín ruského "blízkeho zahraničia", aby si osvojili istý typ správania voči jednej konkrétnej krajine. Každá krajina má právo na slobodné a nezávislé rozhodnutie a zvoliť si cestu, po ktorej sa bude uberať. Rusko to musí akceptovať. Návrat k starým poriadkom nie je možný a použitie energie ako zbrane je dokonca ešte menej prijateľné.
<P>
Pri podrobnej analýze našich záujmov zistíme, že existuje len cesta vpred. Myslím si, že po skončení volieb v Rusku to bude znova možné a takisto dúfam, že to zabráni Rusku vydať sa po nesprávnej hospodárskej ceste. Vysoké príjmy prichádzajúce do krajiny z jej ropného a plynárenského priemyslu sa používajú na revitalizáciu starých koncernov ťažkého priemyslu v leteckom a lodiarskom odvetví a podobných sektoroch. Ak sa ich situácia zhorší, Rusko bude musieť čeliť rovnakej katastrofálnej situácii ako predtým, z dôvodu nevybudovania pevných a jasných hospodárskych štruktúr skladajúcich sa z malých a stredných podnikov. Následky takéhoto úpadku sú zrejmé. Je takisto v našom záujme zabezpečiť, aby v Rusku nevzniklo žiadne nové vákuum, ak ceny ropy klesnú.
<SPEAKER ID="072" NAME="Ana Maria Gomes" AFFILIATION="PSE">
(PT) Tento samit môže napomôcť riešenie nejasností, ktoré naďalej ovplyvňujú vzťahy medzi Európskou úniou a Moskvou. Minister Amado však už opatrne znížil latku, keď objasnil, že predsedníctvo neplánuje ambiciózny program na samit v Mafre.
<P>
Jeho partner, pán Lavrov, sa v nedávnom interview pre agentúru Lusa sťažoval na nemoc šíriacu sa v Európskej únii, pričom narážal na nekonštruktívny postoj niektorých jej členov. Lenže pomalé odumieranie demokracie, ľudských práv, slobody tlače a právneho štátu v Rusku, ako aj beztrestnosť niektorých bývalých členov bezpečnostných síl, s ktorou tvoria agendu Ruskej federácie, je práve to, čo zhoršuje naše vzťahy. Toto všetko znepokojuje verejnú mienku v Európe a odzrkadľuje sa aj vo vzájomných vzťahoch. Túto nemoc šíriacu sa v Európskej únii, tieto rozkoly, sa snažíme liečiť a reformná zmluva je veľmi účinným nástrojom. Nanešťastie, zatiaľ neexistuje liek, ktorý by zastavil smerovanie Putinovho Ruska k autokracii, a nájdenie lieku nám zaberie omnoho viac času, ak Rada Európskej únie bude naďalej zatvárať oči pred týmto problémom.
<SPEAKER ID="073" NAME="Roberta Alma Anastase" AFFILIATION="PPE-DE">
(RO) Samit v Mafre, ktorý je naplánovaný na 26. októbra 2007, sa bude konať na pokraji udalostí s veľkým vplyvom na budúcnosť vzťahov medzi Európskou úniou a Ruskom. Vymenovala by som len niektoré z nich: ukončenie platnosti dohody o partnerstve a spolupráci medzi Európskou úniou a Ruskom, parlamentné voľby v decembri 2007 a prezidentské voľby v marci 2008 v Rusku. Tieto udalosti poskytujú možnosť nielen vyzvať Rusko na otvorený a čestný dialóg s Európskou úniou, ale aj na zhodnotenie spolupráce za uplynulých 10 rokov.
<P>
Pripájam sa k prejavom svojich kolegov, ktoré tu už odzneli a rovnako ako oni by som sa chcela sústrediť na dôležitosť úlohy Ruska v spoločnom susedstve a regióne Čierneho mora. Pohľad na posledných 10 rokov dokazuje, že zamrznuté konflikty, pretrvávajúce v tomto regióne a politické i hospodárske vzťahy Ruska s krajinami v regióne a s jeho susedmi, súčasnými členmi Európskej únie, sa nie vždy zakladajú na reciprocite, dôvere a zásade dobrých vzťahov. Ak hovoríme o zamrznutých konfliktoch, dobrým príkladom je nedávny a veľmi dobre známy prípad týkajúci sa podmienok, za ktorých boli prepustení politickí väzni Andrej Ivanţoc a Tudor Popa. Oni sú živým dôkazom nestability, existujúcej v tejto oblasti. Sú dôkazom neistoty na tomto území, ktorá postihuje celý región. Preto by mal samit v Mafre otvoriť tieto témy a pripomenúť základný cieľ, ktorý chce Európska únia dosiahnuť - vytvorenie v regióne Čierneho mora a jeho susedstve skutočné územie demokracie, stability a prosperity.
<P>
Preto by mala byť pozícia Ruska a jeho konštruktívna zainteresovanosť v tomto ohľade, v súlade s medzinárodnými normami a záväzkami, sústavnou témou v rozhovoroch Európskej únie s touto krajinou. Skutočné strategické partnerstvo a pevné, výhodné vzťahy znamená zvýšenú zodpovednosť a pevný prísľub od oboch strán.
<SPEAKER ID="074" NAME="Katrin Saks" AFFILIATION="PSE">
(ET) Včera bola v Parlamente otvorená maďarská bábková show. Prinútilo ma to zamyslieť sa nad tým, ako tu niekedy hlasujeme. Jednoducho zdvihneme ruku. Stali sme sa tiež bábkami?
<P>
Šíria sa chýry o zákulisných dohodách týkajúce sa návrhu predsedníctva nechať prejsť uznesenie o Rusku, pravdepodobne s cieľom vyhnúť sa dusnej atmosfére na samite Európskej únie a Ruska. Je hanebné ako ľahko opúšťame naše vlastné stanovisko o sebavyjadrovaní.
<P>
Toto je najlepší príklad, ako Európa nepochopila, že problémy vo vzťahoch s Ruskom nespočívajú v detailoch, ale v našom správaní. V minulosti Európsky parlament čelil takým situáciám, ako sú tieto. Dnes sa mi však zdá, že strach paralyzujúci ruskú spoločnosť začal ovplyvňovať aj nás.
<P>
Prečo opakovane robíme Rusku ústupky? Zachovali sme si vieru v naše vlastné zásady alebo sme sa nechali presvedčiť, že Rusko je tak odlišné, že nielen naše palacinky, ale aj partnerské vzťahy musia byť podľa ruskej módy. Takéto správanie je škodlivé pre obe strany, ako pre Európsku úniu, tak aj pre Rusko samotné.
<SPEAKER ID="075" NAME="Tunne Kelam" AFFILIATION="PPE-DE">
Pani predsedajúca, myslím si, že je najvyšší čas čeliť realite. Poslanec Watson sa zmienil o prasklinách v mechanizme súčasnej spolupráce, z ktorých sa postupne stávajú trhliny. V Zmluve o partnerstve a spolupráci sa hovorí o rovnakých hodnotách pre všetkých. Chris Patten však pred niekoľkými rokmi napísal, že neverí v naše zdieľanie tých istých hodnôt. Pretvárka, výstavba Potemkinových dedín, je tradičnou črtou ruskej štátnej politiky a pán Putin sa stále tvári, že má demokraciu, zatiaľ čo takmer úplne zavŕšil budovanie autoritatívneho, do veľkej miery nacionalistického štátu.
<P>
Takisto sa tvárime, že nadchádzajúce voľby budú kľúčové, o čom ja pochybujem, keďže všetko bolo pripravené na manipuláciu týchto volieb s cieľom dosiahnuť výsledky v súlade so želaniami pána Putina. Dokonca sa vytvorili umelé opozičné strany a falošné mimovládne organizácie. Ak teraz súhlasíme s touto pretvárkou a budeme sa tváriť, že veríme v takýto druh demokracie, budeme spoluzodpovední za dianie v Rusku a za osud obyčajných Rusov, ktorí si zaslúžia niečo lepšie ako takúto falošnú demokraciu.
<P>
Preto rozhodne nesúhlasím s vyhlásením Rady, že neexistuje žiadna iná alternatíva spolupráce. Tvoriť a mať rozličné alternatívy patrí medzi základy demokracie a medzi naše záväzky patrí aj ochrana ľudských práv. Naše vzťahy musíme uviesť do rovnováhy a musíme vyslať signál o našej pripravenosti ukončiť spoluprácu, ak Rusko našu reciprocitu a otvorenosť neopätuje.
<SPEAKER ID="076" NAME="Manuel Lobo Antunes">
úradujúci predseda Rady. - (PT) Pani predsedajúca, pani komisárka, dámy a páni, dával som dobrý pozor pri dnešných všetkých prejavoch o nadchádzajúcom samite Európskej únie a Ruska a celkových vzťahoch medzi Európskou úniou a Ruskom a tiež o vnútropolitickej situácii v Rusku, ako ju vidíte vy. A mojou povinnosťou je povedať, že som tieto názory vzal na vedomie a vezmem ich do úvahy.
<P>
Podľa môjho názoru existuje jedno spojivo spájajúce všetky poznámky a analýzy, ktoré tu dnes odzneli. A tým je fakt, že Rusko je strategickým partnerom Európskej únie. Európska únia Rusko potrebuje, rovnako ako Rusko potrebuje Európsku úniu. Zakladá sa na absolútne nevyvrátiteľnom zistení o potrebe budovania vzťahu založeného na spoločných hodnotách a zásadách, ktorý je prirodzene vzájomne prospešný, ale aj pevný a solídny.
<P>
Hovorilo sa o solidarite, ľudských právach a reciprocite. Dnes, viac než kedykoľvek predtým, sa musí Európska únia prezentovať pred Ruskom pevná vo svojej vnútornej solidarite. Vždy som tvrdil, že problém jedného členského štátu je problémom všetkých členských štátov. Za žiadnych okolností nesmie byť táto súdržnosť spochybnená.
<P>
Čo sa týka otázky ľudských práv, všetci vieme, že v našej Únii je zakorenený rešpekt pre právny štát, demokraciu a ľudské práva. Toto sú naše neodmysliteľné hodnoty a zásady, ktoré za každých okolností musia riadiť naše vzťahy s tretími krajinami.
<P>
Pochopiteľne je našou úlohou zaistiť reciprocitu, ale pri jej zaisťovaní máme na ňu rovnaké právo aj od iných. Ak v tejto chvíli, ako sa vyjadril jeden z členov, existujú praskliny, myslím si, že Európska únia a Rusko môžu len získať, ak urobia všetko, čo je v ich silách v rozsahu tohto referenčného rámca, ktorý som spomenul. Inými slovami, v rámci solidarity, reciprocity a rešpektovania ľudských práv.
<P>
Pre Európsku úniu je, samozrejme, nevyhnutné, aby sa tieto pukliny zacelili. A na to musíme vynaložiť naše úsilie. Počas plnenia tejto úlohy si, prirodzene, budeme vedomí ťažkostí a rozdielnych cieľov, ale takisto budeme rozhodní, pretože si uvedomujeme, že súčasná situácia neslúži najlepším záujmom Únie. Je, samozrejme, našou povinnosťou pracovať v záujme Európskej únie a budeme tak konať otvorene a transparentne, rokovaniami tvárou v tvár, čo musíme robiť vždy s partnermi, ktorých považujeme za strategických.
<P>
Nepochybne to bude intenzívny a významný dialóg. Budeme hovoriť o hospodárstve, obchode, ľudských právach a, samozrejme, o medzinárodnej a regionálnej politickej situácii. Dúfame, a vynaložíme na to naše úsilie, že aj napriek ťažkostiam, problémom a rozdielnosti názorov, napriek všetkému, budeme v piatok, na konci samitu, môcť povedať, že v našich vzťahoch nastal posun a aj napriek týmto ťažkostiam sa nám podarilo dosiahnuť naše ciele.
<SPEAKER ID="077" NAME="Benita Ferrero-Waldner">
členka Komisie. - (DE) Pani predsedajúca, dámy a páni, chcela by som nadviazať na niektoré body, ktoré tu odzneli. Táto diskusia urobila jednu vec veľmi jasnou: dnes je tu veľmi veľký vzťah napätosti.
<P>
Stále zastávam názor, že Rusko je strategický partner. Takisto som však povedala, že je to susedná krajina, a preto je obzvlášť dôležité brať veci, spomenuté Grahamom Watsonom a Christopherom Beazleym a inými, veľmi vážne. My ich skutočne berieme vážne.
<P>
Pozrime sa naspäť na predchádzajúci samit v Samare. Pri tejto príležitosti Angela Merkelová, vo funkcii predsedníčky Rady, vyložila karty na stôl nielen na stretnutí, ale aj s médiami. Preto si prosím nemyslite, že tieto hodnoty nie sú pre nás dôležité. Vieme o niektorých znepokojujúcich vyhliadkach týkajúcich sa slobody médií, nezávislosti súdnictva a otázky spravodlivosti, aj vo vzťahu k voľbám.
<P>
Všetky otázky, ktoré tu dnes odzneli, sú, samozrejme, správne. Musím však dodať, že poznámky Elmara Broka vystihli aj moje vlastné stanovisko, a to potrebu jasne vymedziť naše záujmy. Samozrejme, na jednej strane sú v hre veľmi dôležité otázky bezpečnosti, zatiaľ čo na tej druhej sú ľudské práva a záujmy demokracie.
<P>
Samozrejme, je tiež dôležité spomenúť tri základné zásady, o ktorých hovoril pán Beazley. Týmito zásadami sú solidarita, reciprocita a právny štát. Prirodzene, majú rôzne formy, o tom nemôžeme mať pochýb. Pán Beazley máte úplnú pravdu, ale môžem vás uistiť, že aj ony budú na stole.
<P>
Viem, že predseda Barroso prednesie o týchto záležitostiach veľmi jasný prejav, napríklad najmä v súvislosti s energiami. Ako už viete, Komisia práve priala balíček opatrení, ktoré sú zamerané týmto smerom. Chceme jasné pravidlá, podporované všetkými v záujme skutočnej reciprocity.
<P>
Po tom, čo som vám toto povedala, chcela by som vám pripomenúť už len jednu vec: čím lepšie sme pripravení hovoriť v rámci Európskej únie skutočne jedným hlasom, tým budeme silnejší. Ako všetci vieme, nie vždy sa nám to darí. Čím silnejším sa však stáva Rusko, tým jednohlasnejšie by sme mali hovoriť. Sme závislí od tejto energie, ale naše záujmy ochránime najlepšie vtedy, keď vyšleme silný a jasný odkaz.
<P>
Možno sme v minulosti nevenovali tomuto dosť pozornosti, a keď Rusko malo slabšiu hospodársku pozíciu, takpovediac, pravdepodobne sme mu nedali dostatočnú podporu. Dnes sa však musíme usilovať o pozíciu založenú na reciprocite a snažiť sa o skutočný partnerský prístup. Znamená to, že Rusko musí tiež uznať, čo je dôležité pre nás.
<SPEAKER ID="078" NAME="Presedajúca">
Bolo predložených šesť návrhov uznesení na uzavretie rozpravy v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční počas nasledujúcej schôdze.
<P>
Písomné vyhlásenia (článok 142)
<SPEAKER ID="079" NAME="András Gyürk  " AFFILIATION="PPE-DE">
písomne. - (HU) V súvislosti so samitom EÚ - Rusko, by som chcel upozorniť na niekoľko faktorov týkajúcich sa energetickej politiky. Nemyslím si, že preháňam, keď poviem, že pravidlá trhového hospodárstva, sa v súčasnej energetickej politike Ruska neuplatňujú. Rusko sa nestotožňuje so zásadami ochrany zahraničných investícií a nediskriminačného obchodu. Rusko sa uchádza o prijatie do európskeho energetického sektora, ale svoj trh neotvára zahraničným podnikom. Pri mnohých príležitostiach sme mohli byť svedkami, keď Moskva vo veciach súvisiacich s energiami využívala v posledných rokoch svoj vývoz energií ako nástroj na vyvíjanie politického tlaku. Dialo sa tak ruka v ruke s úsilím zameraným na rozosievanie nesúladu medzi členskými štátmi Európskej únie.
<P>
Pri vymedzení spoločnej európskej energetickej politiky musíme brať na zreteľ na skutočnosť, že Rusko už nie je schopné uspokojiť vlastnú spotrebu zemného plynu a vývozné požiadavky z vlastných zdrojov zemného plynu. Nezanedbateľné percento zemného plynu dováža Rusko zo Strednej Ázie. Pokles dodávok plynu by mohol pre Moskvu znamenať využívanie politiky v ešte väčšej miere ako základ na plnenie svojich objednávok energií v budúcnosti.
<P>
Veríme, že je dôležité uplatňovať zásadu slobodnej hospodárskej súťaže takisto v zahraničných vzťahoch Európskej únie. Musíme dať jasne najavo, že pokus o vytvorenie monopolu v oblasti energetických zdrojov považujeme za neprijateľné. Základným záujmom Európskej únie je zaistiť stabilné dodávky energií. Sme presvedčení, že so zvyšujúcim sa tlakom na členské štáty je možné úspešne bojovať jedine jednotnou Európskou úniou, ktorá bude konať podľa zásad solidarity Spoločenstva.
<P>
Vytvorenie európskych dodávok energií bez Ruska nie je v súčasnosti možné. Zároveň však musí byť tento osobitý vzťah založený na reciprocite.
<SPEAKER ID="080" NAME="Richard Seeber  " LANGUAGE="DE">
Ako v súčasnosti, tak aj v minulosti boli EÚ a Rusko spojené spoločnou históriou, silnými hospodárskymi a politickými kontaktmi a zdieľanými tradíciami. Táto spolupráca sa ešte viac prehĺbila pri pokračujúcom procese globalizácie a rastúcom dopyte európskych krajín po fosílnych palivách. S cieľom zabezpečiť dodávky energií aj do budúcnosti sa členské štáty EÚ spoliehajú na intenzívnejšiu spoluprácu v tomto sektore od roku 1990.
<P>
V tomto kontexte predstavuje Zmluva o energetickej charte kľúčový nástroj. Táto zmluva prispieva k podpore rozvoja energetického potenciálu východoeurópskych krajín pri garantovaní stálych dodávok energií členským štátom EÚ. Neúspech Ruska ratifikovať Zmluvu o energetickej charte je znepokojujúci, keď sa hranica problémov medzi zahraničnou politikou/zahraničným obchodom stáva čoraz nejasnejšou. V tejto súvislosti sa práva zakotvené v Charte základných práv nesmú nikdy ohroziť, a to aj vo vonkajších vzťahoch EÚ.
<P>
Vzhľadom na silnú hospodársku nezávislosť medzi EÚ a Ruskom nemôžu byť výhražné hospodárske prejavy užitočným prostriedkom, ktorým sa môžu dosiahnuť ciele zahraničnej politiky, a preto sa musia odmietnuť. Vyzývam Komisiu a Radu, aby odolala prejavom Ruska zabezpečiť si jednostranné výhody na európskych trhoch s energiami. Musí byť zabezpečená plná reciprocita liberalizácie trhu a ochrany investícií.
<P>
(Rokovanie bolo prerušené o 11.40 hod pre udelenie ceny LUX a pokračovalo o 12.00 hod.)
<SPEAKER ID="083" NAME="Martin Schulz">
v mene skupiny PSE. - (DE) Vážený pán predsedajúci, chcem predniesť žiadosť predsedovi Parlamentu a nie vám ako predsedajúcemu, ale predsedovi Parlamentu.
<P>
Toto je žiadosť, ktorú prednášam v mene svojej skupiny. Ale som si istý, že hovorím za všetky demokratické skupiny v Parlamente. Myslím si, ako aj moji kolegovia, že záležitosť, na ktorú chcem upozorniť je tak závažná, že musím požiadať pána predsedu Pötteringa prijať opatrenie proti jednotlivcom, ktorých sa chystám menovať.
<P>
Počas posledných dvoch dní došlo v Budapešti k dvom veľkým protestným akciám. Nie je na tom nič nezvyčajné: demonštrácie sa vyskytujú bežne v hlavných mestách Európy, ale niekedy sa končia násilnosťami. Rozhodne sa s tým nedá súhlasiť, ale nedá sa tomu zabrániť. Udalosti, ktoré sa odohrali v Budapešti v uplynulých dňoch dostali nový rozmer a rád by som vám povedal prečo.
<P>
Môžete si myslieť čo chcete o predsedovi vlády Gyurcsánym. Môžete ho podporovať alebo byť proti nemu. Čo je neprijateľné, dámy a páni...
<P>
(rozruch v sále)
<P>
Môžete podporovať predsedu vlády Gyurcsánya, alebo byť proti nemu. Čo je neprijateľné, dámy a páni - navrhujem, aby ste sa pozorne pozreli, kto sa ma snaží prekričať - čo je neprijateľné, je, aby bol predseda vlády označený počas demonštrácií za "špinavého žida" v Európskej únii. Pridáva to nový rozmer, a to rozmer fašistov v tomto Parlamente.
<P>
(hlasný potlesk)
<P>
Bol by som vďačný, pán predsedajúci, ak by ste požiadali pána Pötteringa o vyjadrenie absolútnej podpory Parlamentu na pokarhanie týchto ľudí.
<P>
(Parlament povstal a rečníka ocenil potleskom)
<SPEAKER ID="084" NAME="Predsedajúci">
Veľmi pekne vám ďakujem.
<P>
Myslím si, že posolstvo bolo plne pochopené, ale, samozrejme, budem o ňom informovať.
<SPEAKER ID="085" NAME="Graham Watson" AFFILIATION="ALDE">
Vážený pán predsedajúci, vystupujem k úplne inej záležitosti. Rád by som vám len vyjadril, v mene mnohých v mojej skupine a som si istý, že aj mnohých ďalších, našu vďaku za organizovanie prezentácie ceny LUX. Je to niečo, čo sme ako Parlament ešte neurobili. Je to niečo, čo by sme mali robiť, a ako raz bývalý premiér Švédska povedal "politici by urobili dobre, ak by chodili viac do kina".
<P>
(potlesk)
<SPEAKER ID="086" NAME="Predsedajúci">
Ďakujem, som vám vďačný za vaše poznámky.
<P>
Dámy a páni, mám tú česť pripomenúť vám, že dnes oslavujeme 62. výročie založenia Organizácie Spojených národov. Pri tejto príležitosti ste mali v posledných dňoch dostať kópiu posolstva generálneho tajomníka OSN.
<P>
Chcem vás takisto informovať o dnešnom oficiálnom začatí, v Európskom parlamente v Štrasburgu, výročnej správy o spolupráci medzi Európskou úniou a OSN o krízovom riadení, rozvoji, podpore demokracie a základných právach. Tento akt je svedectvom dôležitosti vzťahu medzi našimi inštitúciami, spoločným záväzkom k multilateralizmu a dôležitosti, aby sme pracovali spolu pre mier a blahobyt našich spoluobčanov.
