<CHAPTER ID="018">
Situácia v Albánsku (rozprava) 
<SPEAKER ID="638" NAME="Predsedajúci">
Ďalším bodom programu je vyhlásenie Komisie o situácii v Albánsku.
<SPEAKER ID="639" NAME="Štefan Füle">
člen Komisie. - Ďakujem za pozvanie a možnosť hovoriť dnes večer o Albánsku. Hoci Albánsko leží na európskom kontinente, v 20. storočí bolo väčšinou izolované. Teraz je však Albánsko otvorené a prístupné. Stala sa z neho krajina s európskou perspektívou.
<P>
Dnes je Albánsko v politickej kríze. Udalosti v Tirane v piatok 21. januára 2011 boli tragické. Výsledkom čoraz trpkejšieho politického patu boli štyri zbytočné úmrtia. Atmosféra v Tirane sa musí zmeniť. Nebezpečná špirála úpadku sa musí skončiť. Politická kríza sa musí vyriešiť. Za to sú spoločne zodpovední politickí lídri v Albánsku.
<P>
Očakávajú to občania Albánska a majú pravdu. Demokraticky zvolení zástupcovia musia konať demokraticky: zastupovať ľudí a nájsť demokratický kompromis.
<P>
Ak je riešenie krízy v domácich rukách, my ako cudzinci musíme urobiť všetko, čo je v našich silách, aby sme napomohli takéto riešenie. Výkonný riaditeľ služby pre vonkajšiu činnosť Miroslav Lajčák dvakrát navštívil Tiranu a stretol sa s prezidentom, premiérom a lídrom opozície a ja som rád, že je tu dnes so mnou.
<P>
Jeho odkazy v mene vysokej predstaviteľky a podpredsedníčky Komisie Cathy Ashtonovej a mňa boli jasné: najprv zastavte násilie a riadne vyšetrite udalosti z 21. januára. Tieto vyšetrovania by mali vykonať súdne orgány bez politického zasahovania.
<P>
Po druhé, zastavte slovné napádanie a priame a nepriame podkopávanie štátnych inštitúcií.
<P>
Po tretie, obnovte politický dialóg, uznajte, že máte spoločnú zodpovednosť za lepšiu budúcnosť Albánska. V blízkej budúcnosti to znamená spoločné zabezpečenie slobodných, spravodlivých a transparentných komunálnych volieb.
<P>
Po štvrté, začnite s dôležitou úlohou - realizáciou 12 priorít uvedených v stanovisku Komisie z roku 2010. Vláda a opozícia to musia urobiť spolu.
<P>
Reakcie politických lídrov a verejnosti na návštevu Miroslava Lajčáka boli povzbudivé a pozitívne. Je tu istý potenciál, ktorý by sa mohol a mal využiť na premenu krízy na príležitosť.
<P>
Dvaja albánski lídri vítajú pozornosť, ktorej sa im dostáva, ale sú vo vlastnej vnútornej slepej uličke a dobrá vôľa a pomoc Európskej únie nemôžu nahradiť dialóg medzi lídrami.
<P>
Môžeme pomôcť prekonať rozdiely naším aktívnym pôsobením. Nemôžeme to však urobiť, kým obidve strany neprejavia skutočnú vôľu postaviť európsku budúcnosť Albánska nad stranícku politiku a osobnú nedôveru.
<P>
Nie je priestor na vyberanie hrozienok z koláča. Albánsko musí splniť všetky kodanské kritériá vrátane interaktívneho politického dialógu a fungujúceho parlamentu - alebo z toho nič nebude.
<P>
Pred Albánskom je na stole toto: perspektíva EÚ v súlade so závermi Rady a na základe kodanských kritérií; jednoznačné určenie 12 priorít v stanovisku Komisie z roku 2010, ktorých účinná realizácia by Albánsku umožnila začať prístupové rokovania s Európskou úniou. Týchto 12 priorít okrem iného obsahuje zlepšenie fungovania demokratických inštitúcií a politického dialógu, právny štát a reformu súdnictva, boj proti organizovanému zločinu a ochranu ľudských práv.
<P>
Týchto 12 priorít a kodanské kritériá nie sú len politickým cvičením. Naopak, občanom prinášajú jednoznačné a merateľné výhody. Albánski politici musia okamžite uprednostniť záujmy albánskych občanov.
<P>
Zmeňme tieto priority na európsky rámec, ktorý sa bude zaoberať súčasnými politickými úlohami v Albánsku. Z tohto dôvodu som premiérovi Berišovi týždeň pred januárovými demonštráciami poslal list, v ktorom som navrhol strategický plán na základe týchto 12 priorít, ktorý by Albánsku pomohol dostať sa zo súčasnej slepej uličky. Všetci sme boli svedkami tragických udalostí, ktoré nasledovali.
<P>
Ešte nie je neskoro. Ak uvidíme nezvratné signály, že existuje spoločná vôľa využiť tento európsky rámec na postupné prekonanie politického patu a súčasnej krízy, budeme reagovať pozitívne.
<P>
Aj Európsky parlament môže zohrať kľúčovú úlohu. Ako politici môžete vyslať jasný signál politikom. Jasný a jednotný signál z tohto Parlamentu a Európskej únie o ochote pomôcť by prinútil celé Albánsko premýšľať o najlepšom postupe.
<P>
Dovoľte mi využiť túto príležitosť a vyzvať albánskeho premiéra pána Berišu, aby v Albánsku skutočne vytvoril politické prostredie pre všetkých. Iné politické sily a organizácie občianskej spoločnosti by mali prospech z európskej integrácie.
<P>
Dovoľte mi tiež vyzvať lídra Socialistickej strany pána Ramu, aby zabezpečil, že jeho strana bude naozaj konštruktívnou opozíciou, ktorá bude mať výhody, ale aj povinnosti v rámci tohto politického prostredia pre všetkých, ktoré si v Albánsku želáme.
<SPEAKER ID="640" NAME="Michael Gahler" LANGUAGE="DE">
Pán Füle, najprv by som chcel srdečne poďakovať za vaše jasné vyhlásenie. Som presvedčený, že bolo prijaté dobre. Myslím si, že zlepšenia v oblasti demokracie a právneho štátu sú nutnou podmienkou začatia procesu pristúpenia Albánska k EÚ. Zahŕňa to aj fungujúce demokratické inštitúcie, ktoré sa správne využívajú. Parlament je miestom, kde by sa mali odohrávať demokratické diskusie. Preto občania zvolili poslancov parlamentu. Toto fórum nemôžu nahradiť udalosti v uliciach a určite nie spôsobom, akým sa o to 21. januára pokúsil pán Rama.
<P>
Vyzývam Socialistickú stranu, aby sa naplno zúčastňovala parlamentného procesu a aby v parlamente prišla s politickými alternatívami. Je čas skoncovať s pochybnosťami o výsledku volieb. Socialistická strana by mala prevziať zodpovednosť za svoju úlohu parlamentnej opozície. Mala by využiť príležitosť na predloženie konkrétnych návrhov do budúcnosti, a to aj v rámci parlamentného vyšetrovacieho výboru. Organizácia pre bezpečnosť a spoluprácu v Európe (OBSE) a Úrad OBSE pre demokratické inštitúcie a ľudské práva (ODIHR) pripravili odporúčania na zlepšenie základných podmienok volieb. Je tiež dôležité, aby socialisti konali aj v tejto oblasti. Počul som, že pán Rama počas svojej návštevy tu v Štrasburgu súhlasil, že sa zúčastní komunálnych volieb 8. mája. Jeho rozhodnutie vítam. Dúfam, že s touto zárukou nie sú spojené žiadne podmienky ani triky. Pán Rama zjavne počúva dobré rady, ktoré dostáva od svojich socialistických kolegov, ako aj na stretnutiach s inými skupinami.
<P>
Môžem ho uistiť, že mnohí ľudia z našej skupiny aktívne pôsobia v Albánsku v našom mene a podporujú prístup pre všetkých, o ktorom hovoril pán Füle. To nám umožnilo spoločne prispieť k zabezpečeniu lepšej budúcnosti pre Albánsko.
<SPEAKER ID="641" NAME="Adrian Severin">
v mene skupiny S&D. - Súčasnú politickú situáciu v Albánsku by sme určite mohli nazvať patom. Táto niekedy pokojnejšia, inokedy násilná kríza sa nekončí.
<P>
Minulý rok prijal Parlament uznesenie, ktoré všetkých domácich politických aktérov vyzývalo na vyrokovanie politického riešenia krízy a dosiahnutie minimálneho vnútroštátneho konsenzu. Politické sily, a hlavne vláda, toto uznesenie ignorovali. Podobne sa v súčasnosti ignorujú odporúčania Komisie a Rady.
<P>
Je neprijateľné, aby sa uplatňovanie práva na zhromažďovanie a protestovanie v krajine sužovanej korupciou nazývalo štátnym prevratom.
<P>
Je neprijateľné, aby dôveryhodnosť štátnych inštitúcií - úradu prezidenta, štátneho zástupcu a ďalších inštitúcií - podkopávali vyhlásenia predsedu vlády.
<P>
Je neprijateľné, aby tých, ktorí strieľajú do civilných demonštrantov, nazývali hrdinami národa a aby sa im sľubovala amnestia.
<P>
Čoskoro sa uskutočnia nové komunálne voľby. Za súčasných okolností budú politickou skúškou pre všetky zainteresované politické strany. Žiadame pána komisára Füleho a výkonného riaditeľa Lajčáka, aby urobili všetko, čo je v ich silách, pre zabezpečenie medzinárodnej pomoci a medzinárodného monitorovania týchto volieb, a to tak, aby boli zaručene slobodné a spravodlivé alebo aby sme aspoň mohli posúdiť, či boli slobodné a spravodlivé.
<P>
Podporujeme prístup Komisie a najmä prístup pána komisára Füleho. Podporujeme kroky pána Lajčáka. Musíme všetky politické sily požiadať, aby skoncovali s touto krízou, pretože inak môže viesť k izolácii Albánska a ohrozeniu jeho európskych vyhliadok.
<SPEAKER ID="642" NAME="Marietje Schaake">
v mene skupiny ALDE. - Pokiaľ ide o Albánsko, dnes som mala veľmi zaujímavý deň. Hovorila som so zástupcami dvoch hlavných politických strán. Obidvoch som požiadala, aby si vymenili názory na to, ako krajinu posunúť vpred a ako prekonať politický pat s cieľom sústrediť sa na problémy týkajúce sa všetkých občanov: boj proti organizovanému zločinu, skoncovanie s korupciou a tvorbu pracovných miest a príležitostí pre mladú generáciu.
<P>
Ani jeden z nich nedokázal nájsť odpoveď. Zdá sa, že dôležitejšie bolo vzájomné obviňovanie. Zdá sa mi, že politická vrstva v Albánsku sa viac stará o seba ako o občanov. Nemusím vám hovoriť, aké náročné je presvedčiť našich voličov, aby podporili naše argumenty za rozšírenie EÚ. Napriek odporu by Aliancia liberálov a demokratov za Európu chcela, aby sa západný Balkán stal súčasťou Európskej únie.
<P>
Sme presvedčení, že EÚ je spoločenstvo hodnôt, ktoré za sebou nechalo rozdelenú minulosť a vybralo si zjednotenú budúcnosť. Musíme albánske orgány vyzvať, aby urobili to isté - aby sa nenechali zadusiť tieňmi minulosti, ale aby kráčali smerom k svetlej budúcnosti. Pripomeňme im, že predovšetkým ony sú zodpovedné za zabezpečovanie blahobytu občanov, ktorým nemôžu odopierať európsku budúcnosť, pretože je úplne jasné, že politická kríza brzdí akýkoľvek pokrok.
<P>
Nové voľby sa uskutočnia v máji a prípravy sa už začali. Mali by ich podporiť všetky politické strany. Vítam návrh, že EÚ by sa mala aktívne zúčastniť na zabezpečení slobodných a spravodlivých volieb. Demokracia je však dlhý proces a ide v nej určite o viac ako o princíp "jeden človek, jeden hlas". Vyžaduje si demokratické inštitúcie a právny štát a jej sila závisí od rešpektovania menšín. Demokracia nie je o tom, že "víťaz berie všetko".
<P>
Pristúpenie k EÚ je dlhá cesta, ktorá si vyžaduje usilovnú prácu a spoločné odhodlanie. Reformám realizovaným v Albánsku najlepšie poslúži spolupráca a pokračovanie v záväzku k procesu EÚ.
<SPEAKER ID="643" NAME="Marije Cornelissen" LANGUAGE="NL">
Kríza v Albánsku nie je nič nové. Kríza sa nezačala v januári násilím proti demonštrantom ani v roku 2009, keď Socialistická strana po voľbách bojkotovala parlament a keď sa začala protestná hladovka.
<P>
Táto kríza je krízou politickej kultúry. Bojkoty, protestné hladovky a demonštrácie sú v albánskej politike bežnými pracovnými metódami. Korupcia, manipulácia médií a politické nominácie sú tiež rovnako bežné. To všetko je úplný opak politiky, ktorú by sme si želali v krajine na ceste k pristúpeniu.
<P>
Tak veľmi dúfam, že občania Albánska budú mať konečne zodpovednú vládu a zodpovedný parlament a že politici uprednostnia blahobyt svojich občanov pred vlastnou prestížou a vlastnými záujmami. Ak to chceme dosiahnuť, obidve strany sa musia dať do pohybu. Mimoriadnu zodpovednosť má vláda. Vlády majú monopol na násilie a navyše zodpovednosť stáť nad straníckou politikou, aby mohli pre ľudí urobiť to, čo je správne.
<P>
Od tejto vlády očakávame, že urobí všetko, čo je v jej silách, aby zabránila zopakovaniu januárových udalostí. Rovnako očakávame, že bude plne spolupracovať pri začatí nezávislého vyšetrovania januárových udalostí, tvrdo zasiahne proti korupcii vo svojich radoch a poskytne priestor na parlamentnú diskusiu. Zodpovedná je aj opozícia. Takisto musí urobiť všetko, čo je v jej silách, aby zabránila opakovaniu januárového násilia tým, že bude plne spolupracovať pri riadnych a spravodlivých májových voľbách a že sa zúčastní parlamentnej diskusie, tentokrát pokiaľ možno o podstatných veciach, ako napríklad závratnej miere nezamestnanosti v Albánsku.
<P>
Ako však dostaneme obidve strany tak ďaleko? Mala som veľkú nádej v novembri, keď komisár Füle povedal, že na ťahu je Albánsko: nikam sa nepohnete, kým toto nevyriešite. Keď sa to stane, budeme môcť Albánsku udeliť štatút kandidátskej krajiny. Žiaľ, potom sa nič nezmenilo. Teraz dúfam, že pán Lajčák uspeje tam, kde iní zlyhali. Dúfam, že privedie obidve strany za rokovací stôl a dosiahne pokrok. Mám nádej, ale nie som presvedčená, že to bude možné bez toho, aby sme použili veľkú palicu.
<P>
Myslím si, že by sme im mali pohroziť možnosťou sankcie. Musí byť jasné, že neúspech týchto rokovaní neostane bez následkov. Sankcia sa však musí dotknúť politických lídrov a nie občanov. To znamená, že v žiadnom prípade nesmieme zasahovať do zrušenej vízovej povinnosti pre Albánsko, ako to navrhoval niekto v kuloároch. Ak by sme to urobili, vlastne by sme poškodili občanov. Od pána komisára by som naozaj chcela záruku, že sa v tomto politickom procese nezneužije liberalizácia vízového režimu.
<P>
Mohli by sme však začať uvažovať o tom, že Albánsku vezmeme kontrolu nad prostriedkami nástroja predvstupovej pomoci a vrátime ju do rúk EÚ. To by umožnilo pokračovať vo všetkých významných investíciách v tejto krajine, ale vláda by sa viac-menej dostala pod kontrolu. To by podľa mňa mohla byť sankcia, ktorá by sa dotkla politikov, ale nie ľudí. V záujme albánskeho ľudu úprimne dúfam, že nič z toho nebude potrebné, pretože obidve strany budú ochotné urobiť kompromis, a že pán Lajčák uspeje.
<SPEAKER ID="644" NAME="Charles Tannock">
v mene skupiny ECR. - Ak má Albánsko urobiť pokrok smerom k jeho konečnému cieľu, pristúpeniu k EÚ, jeho politickí lídri musia konať konštruktívnejším, demokratickejším a rozvážnejším spôsobom. Násilie spred mesiaca pripomenulo vnútornú nestabilitu albánskej politiky.
<P>
Tiež by ma zaujímalo, či Rada a Komisia uvažovali o prehodnotení minuloročného rozhodnutia povoliť Albáncom bezvízový styk s EÚ vzhľadom na krviprelievanie, ktoré môže, samozrejme, viesť k väčšej hospodárskej emigrácii do schengenského priestoru, ak prestanú prúdiť priame zahraničné investície.
<P>
Takýto krok by určite zdôraznil to, že Albánsko naďalej výrazne zaostáva za očakávaniami EÚ. Organizovaný zločin a korupcia stále prekvitajú a súdnictvo príliš často manipulujú politici. Premiér Beriša dokonca zasahoval do zatýkania, ktoré nariadil generálny prokurátor a ktoré sa týkalo členov gardy, ktorí zastrelili demonštrantov, pričom tvrdil, že hrozil štátny prevrat. Demokratické inštitúcie sú slabé a sloboda tlače je nedostatočná.
<P>
Rozhodnutie Socialistickej strany Ediho Ramu bojkotovať parlament na základe údajného volebného podvodu ešte viac zhoršilo nestabilitu Albánska. V súčasnej nestabilnej politickej situácii je nemožné, aby Albánsko začalo prijímať reformy potrebné na obnovenie dôvery EÚ. Táto nestabilita tiež môže viesť k tomu, že NATO prehodnotí svoju politiku rozširovania, keďže Albánsko sa stalo členom aliancie pred menej ako dvoma rokmi. Vedúci predstavitelia NATO sa teraz určite pýtajú, či Albánsku nebolo udelené členstvo príliš skoro.
<P>
Okrem mojich obáv týkajúcich sa politickej nestability Albánska a toho, ako to ovplyvní európske ambície tejto krajiny, som tiež skeptický, pokiaľ ide strategické priority Albánska. Albánsko je plnoprávnym členom Organizácie islamskej konferencie, čoraz mocnejšej a vplyvnejšej loby v OSN, ktorá presadzuje záujmy svojich členov a hlasuje jednotne o ľudských právach a otázkach zahraničnej politiky. Členmi Organizácie islamskej konferencie sú aj Albánsko a Turecko. Obe krajiny podpísali Káhirskú deklaráciu o ľudských právach, ktorá sa odvoláva na šaríu ako základ pre ľudské práva v moslimských krajinách.
<P>
Albánsko, podobne ako Turecko, sa teraz musí rozhodnúť medzi prijatím západných hodnôt a uprednostnením hodnôt práva šaría, ktoré Európsky súd pre ľudské práva tu v Štrasburgu pokladá za nezlučiteľné s európskymi hodnotami, hoci mne sa zdá, ak mám byť spravodlivý, že členstvo Albánska v Organizácii islamskej konferencie je zatiaľ iba formálne. Veď Albánsko je v skutočnosti sekulárna krajina. Zdá sa, že albánski predstavitelia mali v úmysle vstúpiť do Organizácie islamskej konferencie s cieľom prilákať peniaze zo Stredného východu a nie na základe silného náboženského presvedčenia. To všetko sa však, samozrejme, môže v budúcnosti zmeniť.
<SPEAKER ID="645" NAME="Nikolaos Chountis" LANGUAGE="EL">
Dúfal som, že 18 mesiacov po posledných parlamentných voľbách v Albánsku bude politický pat vyriešený. Dúfal som, že po odporúčaniach a uznesení prijatom Európskym parlamentom sa nebude zabúdať na to, čo sme hovorili. Bol som presvedčený, že albánska nádej na európsku integráciu bude pôsobiť ako silná motivácia - keďže práve to Albánci chcú - nielen v súvislosti s riešením politického problému, ale aj hospodárskych, sociálnych a demokratických problémov. Žiaľ, pat pokračuje. Pokiaľ ide o to, kto nesie leví podiel zodpovednosti, som presvedčený, že nie je našou úlohou súdiť Albáncov.
<P>
Žiaľ, situácia sa zhoršila. Znova by som chcel vyjadriť ľútosť za obeťami demonštrácie z 21. januára. Sme proti vyhrocovaniu násilia a žiadame zastavenie represie, dodržiavanie ľudských a demokratických práv a potrestanie vinníkov.
<P>
Nebudem však tajiť, že mám obavy z blížiacich sa májových komunálnych volieb. Musíme jednoducho urobiť všetko, čo je v našich silách, aby sme zabezpečili, že sa prijmú všetky bezpečnostné opatrenia potrebné pre ich hladký priebeh. Musíme všetky politické sily presvedčiť, aby sa zúčastnili volieb, a tieto voľby sa musia uskutočniť podľa medzinárodných pravidiel pre riadne, demokratické voľby.
<P>
Som presvedčený, že naša pomoc, pomoc Európskeho parlamentu a Európskej únie všeobecne - a v tom súhlasím s pánom Fülem - musí dopĺňať a podporovať a, samozrejme, nesmie byť zafarbená straníckymi vzťahmi a politickými priateľstvami (prepáčte mi tento výraz). Našou úlohou nebude ponúknuť riešenie pre albánsku spoločnosť a albánsky problém. To musia urobiť Albánci, politické sily v Albánsku. Nesúhlasím s myšlienkou hroziť opatreniami, ktorá tu odznela, keďže väčšina opatrení, o ktorých sa hovorilo, sú opatrenia proti Albáncom. Nemyslím si, že to prinesie konkrétny výsledok.
<P>
Som presvedčený, že najväčší tlak môžeme vyvinúť prostredníctvom inštitúcií EÚ - v rámci vzťahov s krajinou, ktorá klope na dvere Európskej únie - tým, že zdôrazníme, že všetky tieto kroky, žiaľ, odďaľujú jej vyhliadky na pristúpenie. Musíme poukázať na to, že tento pat sa vyrieši len zodpovedným prístupom politických lídrov, ktorí budú pripravení na politický dialóg a ktorí nebudú mať, ako sme počuli, postoj "víťaz berie všetko" a podobné konanie a správanie.
<P>
Som presvedčený, že ak politickí lídri v Albánsku budú naďalej trvať na takomto konaní a takomto prístupe, tento pat a kríza sa zhoršia, následkom čoho táto krajina nedokáže riešiť ďalšie vážne problémy okrem politického problému. Ide o problémy, ktoré vzniknú - ak už nevznikli - následkom hospodárskej krízy, ktorá zasiahla susedné krajiny Taliansko a Grécko, vzhľadom na to, že peniaze prichádzajúce z týchto krajín do určitej miery napomáhajú hospodársku situáciu v Albánsku. Vyriešenie politického patu, politická zodpovednosť a politický dialóg následne pomôže politickým lídrom nájsť rýchle riešenie problémov Albánska.
<SPEAKER ID="646" NAME="Bastiaan Belder" LANGUAGE="NL">
Albánsko som navštívil niekoľkokrát v 90. rokoch minulého storočia ako novinár. Každý raz na mňa zapôsobili talentovaní mladí ľudia, ktorých som tam stretol. Krajina s takými mladými ľuďmi musí určite mať budúcnosť. Minulé leto sa moja viera v európske vyhliadky Albánska obnovila počas letnej školy na juhu okresu Vlorë.
<P>
Dnes ráno som si vymenil emaily o dnešnej večernej rozprave s dvoma albánskymi akademikmi. Obaja sú tridsiatnici a obaja sa rozhodli ostať v Albánsku. V zahraničí by mohli zarábať oveľa viac, ale ostali. Chcú slúžiť svojim ľuďom a svojej cirkvi. Čo však môžu spraviť s politickým patom v ich vlasti? V obidvoch prípadoch je ich odkaz jasný - je ním volanie o pomoc: "Európa, nenechávajte našich politických lídrov, nech si robia, čo chcú. Pretože ak to urobíte, zničia budúcnosť nášho národa. Európa, prinúť obidve strany, socialistov a demokratov, rokovať, kým nedosiahnu riešenie."
<P>
Pán komisár, budem prvý, kto uzná, že sa to ľahšie povie, ako urobí, ale aj tak volajú o pomoc. Som však presvedčený, že budete chcieť urobiť maximum, aby ste nesklamali nádeje, ktoré do Európy a do vás ako zodpovedného komisára vložili mnohí čestní Albánci. Želám vám pri tom veľa sily a úspechov.
<P>
Na záver by som chcel upozorniť na ďalší, rovnako dôležitý albánsky problém. Informátor v Tirane na upozornil na riziko, že na jar bude do západnej Európy cestovať veľký počet albánskych dievčat a žien, ktoré skončia ako prostitútky. Obávate sa toho aj vy, pán komisár, a aké prostriedky má Európska únia k dispozícii, pokiaľ ide o preventívne kroky proti obchodovaniu so ženami a lákaniu dievčat na prostitúciu v Albánsku?
<SPEAKER ID="647" NAME="Béla Kovács" AFFILIATION="NI">
(HU) Politický život v Albánsku je v slepej uličke od parlamentných volieb v roku 2009. Parlament nemôže vykonávať dozor nad vládou a parlamentné inštitúcie, žiaľ, nefungujú účinne. To, že socialisti obviňujú vládu z volebného podvodu a korupcie a žiadajú jej demisiu a predčasné voľby pred volebným rokom 2013, ako aj to, že premiér Beriša nechce podať demisiu a obviňuje opozíciu z pokusu získať moc násilím, naznačuje, že rokovania s Európskou úniou sú odsúdené na veľmi rýchly neúspech.
<P>
Európska únia pokladá za kľúčové, aby kandidátske krajiny zintenzívnili úsilie v boji proti korupcii a organizovanému zločinu. Nie je to dôležité len pre EÚ, ale je to prínosom aj pre spoločnosť v dotknutých krajinách a v neposlednom rade to môže prispieť k zlepšeniu imidžu kandidátskych krajín. Z tohto dôvodu si riešenie súčasnej situácie bude určite vyžadovať obnovenie demokratických inštitúcií.
<SPEAKER ID="648" NAME="Eduard Kukan" AFFILIATION="PPE">
Politická kríza v Albánsku trvá až príliš dlho. Áno, nejde o slepú uličku ani patovú situáciu, ale o dlhotrvajúcu politickú krízu. Poškodzuje dobré meno tejto krajiny, jej občanov a ich túžbu po európskej budúcnosti.
<P>
Nemali by sme dovoliť, aby táto politická kríza a napätie pokračovali. Teraz musíme vyslať spoločný signál, že chceme Albánsko ako kandidátsku krajinu, ale politickí lídri na oboch stranách musia ukázať vôľu riešiť politické problémy a pritom úplne dodržiavať zásady právneho štátu, ústavu a základy demokratických inštitúcií.
<P>
Už príliš dlho sa snažíme pomôcť vyriešiť túto situáciu bez hmatateľných výsledkov. Rozhodne odsudzujeme násilie, ku ktorému došlo v uliciach Tirany počas demonštrácií 21. januára. Udalosti, ktoré viedli k strate štyroch ľudských životov, sa musia riadne vyšetriť.
<P>
Albánsko čakajú komunálne voľby v máji tohto roka. To bude ďalšia previerka demokracie v tejto krajine. Opäť nastal čas, aby politickí lídri sústredili svoje úsilie na poskytnutie záruk, že voľby neprinesú ďalšie napätie a nepredĺžia krízu.
<P>
Na záver by som chcel zdôrazniť význam politických odkazov a návrhov, ktoré uviedol pán komisár Füle vo svojom prejave na začiatku tejto rozpravy. Parlament v tejto situácii najviac prispeje tým, že sa celou svojou váhou postaví za tieto návrhy a v súlade s tým vyšle jasný spoločný signál albánskym politickým stranám.
<SPEAKER ID="649" NAME="Hannes Swoboda" AFFILIATION="S&amp;D">
(DE) Najprv by som chcel poďakovať pánovi Fülemu za jeho dnešné jasné vyhlásenie a za to, že sa tejto otázke dlhodobo venuje. Chcel by som poďakovať aj pánovi Lajčákovi za oddanosť, ktorú prejavil v posledných mesiacoch. Je zvyknutý zaoberať sa náročnými problémami a riešiť ich. Obom im želám veľa šťastia. Výsledkom tejto rozpravy je jednotný front a spoločná podpora úsilia týchto dvoch mužov pri hľadaní riešenia pre Albánsko.
<P>
Priznávam, že na začiatku tejto rozpravy som bol skeptický. Pre vývoj v Albánsku nie je nič horšie ako obvinenia jednej strany tohto Parlamentu voči druhej strane, ktoré sa podobajú na vzájomné obvinenia dvoch hlavných politických skupín, vlády a opozície, v Albánsku. Som veľmi rád, že sme sa, aspoň zatiaľ, dokázali dohodnúť na spoločnom prístupe. Dúfam, že to tak ostane. Obe strany, obe politické skupiny - vláda a opozícia - sa musia zaviazať, že nájdu riešenie tejto krízy.
<P>
Súhlasím s pánom Belderom. Krátko po páde Hoxhovho režimu som išiel do Albánska. Veľmi na mňa zapôsobila tamojšia nálada a nadšenie mladých ľudí. Som však veľmi sklamaný, keď vidím, k čomu to viedlo a k čomu nie. Musím povedať, že politická trieda v Albánsku nedokáže splniť priania a predstavy ľudí.
<P>
Samozrejme, stále máme politické väzby a osobné priateľstvá. Je však nutné, aby sme teraz obom stranám povedali, že si musia spolu sadnúť a pokúsiť sa zabezpečiť, aby aspoň komunálne voľby boli transparentné a otvorené. Musíme tiež obe strany vyzvať, aby sa pripravili na splnenie požiadaviek, ktoré pre tieto voľby vypracoval Úrad OBSE pre demokratické inštitúcie a ľudské práva (ODIHR), buď prostredníctvom právnych predpisov, alebo praktických opatrení, aby boli voľby v budúcnosti skutočne spravodlivé a transparentné.
<P>
Som tiež presvedčený, že Parlament by mal vyslať čo najviac volebných pozorovateľov napriek tomu, že ide o miestne voľby, pretože tieto voľby by mohli byť začiatkom novej politickej klímy v Albánsku. Albánsko to naliehavo potrebuje.
<P>
Súhlasím so všetkými, ktorí povedali, že ak sa v Albánsku nič nezmení, ocitne sa v izolácii. My však nechceme, aby bolo Albánsko izolované. Chceme, aby sa vydalo na cestu k Európe.
<SPEAKER ID="650" NAME="Stanimir Ilchev" AFFILIATION="ALDE">
(BG) Na úvod by som chcel povedať, že albánska spoločnosť a albánsky ľud je zvláštny prípad, ale, prosím, nechápte ma zle. Ich dejiny, ako aj ich kultúrne tradície sú odlišné. Niektoré tieto rozdiely pretrvali v charaktere tohto národa - vzhľadom na spôsob, akým sa utváral - dodnes a to ovplyvňuje spôsob, akým vnímajú politické procesy a ako ich rozvíjajú.
<P>
Ak teda chceme problém, o ktorom diskutujeme, inštrumentalizovať, budeme musieť byť kreatívni, flexibilní a vynaliezaví. Napríklad som presvedčený, že by sme sa nemali obrátiť len na lídrov dvoch hlavných politických strán, ktoré sú na nože, ale aj na neoficiálnych lídrov albánskej spoločnosti.
<P>
Odznelo tu niekoľko správnych vecí o práve šaría a Islamskej konferencii, ale nesmieme zabúdať na to, že Albánci vo svojej krajine tolerujú všetky tri hlavné náboženstvá vrátane pravoslávnej a katolíckej cirkvi. Všetky tri spoločenstvá majú vplyvných lídrov a majú ich aj mimovládne organizácie a mládež. Pri našich pokusoch o zmierenie dvoch politických strán by sme sa mali obrátiť aj na týchto lídrov.
<SPEAKER ID="651" NAME="Ulrike Lunacek" AFFILIATION="Verts/ALE">
(DE) Aj ja by som chcela pánovi Fülemu a pánovi Lajčákovi poďakovať za ich usilovnú prácu a za ich pokusy nájsť riešenie tohto problému. Som tiež rada, že dnešná rozprava neskĺzla k haštereniu medzi politickými skupinami, ktoré majú konflikt v Albánsku. Ak by k tomu došlo, bolo by to pre Parlament veľmi poľutovaniahodné. Dúfam, že sa do tejto situácie nedostaneme.
<P>
Inštitucionálna kríza v Albánsku je naozaj aj krízou politickej kultúry. Prejavila sa slovným napádaním, ktoré sa zmenilo na násilie v uliciach a viedlo k štyrom obetiam na životoch. Súhlasím s tými, ktorí hovoria, že to treba vyšetriť. Je dôležité nájsť skutočného vinníka. To, že sa zo slovného napádania stalo skutočné násilie v uliciach, by mohlo ohroziť pristúpenie Albánska k Európskej únii.
<P>
Ako už vysvetlil pán Füle, politickým oponentom v Albánsku treba jasne povedať, že ich úlohou je konať v záujme albánskych občanov. Cesta do Európskej únie znamená nájsť riešenie tejto politickej krízy, sadnúť si za jeden stôl a ukončiť neustále vzájomné obviňovanie, keď jedna skupina vždy obviní druhú a neuvedomuje si, že tiež môže prispieť k tomu, aby sa veci zmenili. Práve to je potrebné. Neustále obviňovanie z toho, kto začal a kto je vinný, nemá v európskom štáte miesto. Dúfam, že súperiace strany sa z toho poučia a uvedomia si, že táto situácia nemôže pokračovať.
<P>
Ak sa pán Rama a jeho strana naozaj zúčastnia komunálnych volieb, ako to niektorým z nás dnes naznačil, a ak vymenuje členov volebnej komisie, privítam to. Dúfam, že to bude prvý krok k zabezpečeniu otvorených a transparentných volieb a následnému prijatiu ich výsledku.
<P>
Parlament plne podporil proces liberalizácie, ktorý už bol spomenutý. Moja prosba pre pána Füleho znie takto: dúfam, že Komisia nebude uvažovať o zrušení liberalizácie vízového režimu pre občanov Albánska ako o prípadnej sankcii pre dve súperiace strany. Dúfam, že to tak nebude. Moja druhá otázka sa týka možností vyvíjania väčšieho tlaku, ak sa tieto dve strany nedohodnú. Jedna možnosť je, ako už povedala pani Cornelissenová, vziať vláde zodpovednosť za spravovanie prostriedkov nástroja predvstupovej pomoci a vrátiť ju Komisii. Druhou možnosťou by bolo zmrazenie uvedených prostriedkov. To by však viedlo k utrpeniu obyvateľov a to nemôže byť naším úmyslom. Čo plánujete robiť v prípade, že sa nenájde žiadne riešenie?
<P>
A posledná vec: Správa pána Martyho pre Radu Európy obsahovala obvinenie, že albánska tajná služba sa zapájala do obchodovania s orgánmi alebo ho podporovala. Viete, či sú albánska tajná služba a albánsky súdny systém pripravené spolupracovať?
<SPEAKER ID="652" NAME="Jaroslav Paška" AFFILIATION="EFD">
(SK) Od všeobecných volieb v roku 2009 pretrváva v Albánsku politické napätie vyplývajúce z tesného volebného výsledku, ktorý porazené politické sily označili za volebnú manipuláciu.
<P>
Albánski socialisti vedení Edim Ramom obviňujú predsedu vlády Saliho Berishu nielen z volebného podvodu, ale aj zo zodpovednosti za rozsiahlu korupciu a zhoršujúce sa životné podmienky obyvateľstva. Na protestné zhromaždenie zorganizované opozíciou v albánskom hlavnom meste Tirane prišlo 21. januára vyše 20 tisíc demonštrantov, ktorí žiadali odstúpenie vlády Saliho Berishu. Policajný zásah s použitím vodných diel, slzotvorného plynu a streľby gumovými projektilmi si však vyžiadal štyri ľudské životy a viac ako 150 zranených. Brutalita policajného zásahu, ako aj skutočnosť, že Sali Berisha udelil všetkým členom bezpečnostných zložiek, ktorí sa zúčastnili na potláčaní demonštrácie, mimoriadne odmeny vo výške jedného mesačného platu, je jasným dôkazom toho, že si albánsky premiér kupuje priazeň silových zložiek a snaží sa ich získať pre svoju podporu a postaviť proti albánskemu ľudu.
<P>
V slušných, civilizovaných krajinách o vláde obyčajne rozhodujú občania, voliči a nie podplatené silové či policajné zložky. Ak na túto elementárnu zásadu demokratického spôsobu vládnutia pán Sali Berisha zabudol, tak podľa môjho názoru nemá čo robiť na čele demokratického štátu. Myslím si, vážení, že nikto z nás nechce, aby sa nám v Európe začali presadzovať vlády, ktoré svoju moc budujú na volebných podvodoch, skorumpovaných policajtoch a ktoré sú reprezentované malými diktátormi, ktorí nevedia slušne odovzdať moc v štáte iným. Preto musíme byť aj v Albánsku dôraznejší pri obhajobe demokracie.
<SPEAKER ID="653" NAME="Doris Pack" AFFILIATION="PPE">
(DE) Problém, o ktorom diskutujeme, nevznikol 21. januára. Preto sa musíme pýtať samých seba a pýtam sa aj vás: prečo Komisia a ostatné medzinárodné orgány nezahasili požiar, keď sa v polovici roka 2009 objavili prvé plamene? Voľby v roku 2009 boli najlepšie, aké sa zatiaľ v Albánsku konali, a boli založené na volebnom zákone, ktorý bol, napodiv, prijatý po konsenze medzi socialistami a demokratmi. Dosiahnutie konsenzu je v Albánsku niečo úplne nové. Domnievam sa, že je to dôležité. Všetky socialistické volebné komisie, Úrad OBSE pre demokratické inštitúcie a ľudské práva (ODIHR), volební pozorovatelia a aj my sami sme boli presvedčení, že voľby prebehli riadne.
<P>
Následne zostavená vláda bola pre Albánsko tiež niečo nové. Dve strany, ktoré sa neznášajú, si spolu sadli a spolupracovali. Na jednej strane to bola demokratická strana a na druhej strane menšia sociálnodemokratická strana. Dve súperiace skupiny sa spojili s cieľom pomôcť Albánsku napredovať. Stalo sa členom NATO a má vízový režim, ale, žiaľ, zatiaľ mu nebol udelený štatút kandidátskej krajiny.
<P>
Práve v okamihu zostavenia vlády sa opozícia rozhodla, že voľby neprebehli riadne a žiadala otvorenie volebných urien. Aká vláda otvára volebné urny? Určite nie vláda v našej alebo vo vašej krajine. Musíme ísť pred ústavný súd alebo volebnú Komisiu. Protesty, ktorých sme boli svedkami, hladovky, odmietnutie spolupráce v Parlamente pri prijímaní dôležitých právnych predpisov sú jednoducho neprijateľné. Je dôležité jasne to povedať a vyrovnať sa s faktmi. Nie je vždy možné dostať všetko na rovnakú úroveň.
<P>
Chcela by som vedieť, ktoré sú najdôležitejšie a najzložitejšie problémy. Obvinenia vznesené hneď na začiatku, ako aj v poslednom čase sa týkali problému otvorenia volebných urien. To nie je možné, pretože to neumožňuje ústava. Ako sa o tom môže rokovať, ak to nie je dovolené? Teraz sa situácia vyhrotila a o život prišli štyria ľudia.
<P>
Je dobré, že ste sa dnes pokúsili predstaviť strategický plán. Nazývať to takto je však možno trochu prehnané. Bola by som veľmi rada, pán Füle, keby ste spolu s pánom Lajčákom použili tento strategický plán na prípravu cesty k lepšej budúcnosti pre ľudí v tejto krajine.
<SPEAKER ID="654" NAME="Victor Boştinaru" AFFILIATION="S&amp;D">
Vítam vyhlásenie pána komisára. Chcel by som vyzdvihnúť aj príspevok pána Lajčáka, ktorý sa snažil nájsť riešenia na prekonanie tejto dramatickej situácie.
<P>
Proti nedávnym demonštráciám v Tunisku a v Egypte boli určite miestni diktátori, ktorí nakoniec museli opustiť svoju krajinu, ale obišlo sa to bez veľkého násilia a popráv, ku ktorým došlo v Tirane a ktorých svedkami boli médiá. Pokiaľ ide o nepodložené obvinenia premiéra Berišu, že demonštrácie neboli nič iné ako štátny prevrat vedený opozíciou, prezidentom Albánska, generálnym prokurátorom a šéfom tajnej služby - ktorí boli vymenovaní za vlády pána Berišu - sú všetci títo ľudia zrazu socialisti alebo s pánom Berišom niečo nie je v poriadku?
<P>
Chcel by som teraz citovať Thomasa Countrymana, štátneho tajomníka Ministerstva zahraničných vecí USA, ktorí verejne odmietol hypotézu, že to, čo sa stalo 24. januára, bol štátny prevrat. Musíme byť teraz rovnako odhodlaní a účinní ako USA a NATO v snahe naliehať na obidve albánske strany a pomáhať im dohodnúť sa na riešení, ale vyzývam tiež všetkých kolegov, ktorí pána Berišu bezvýhradne podporujú, aby prestali so svojím jednostranným prístupom. Je dôležité vyvinúť tlak na obidve strany, aby konečne našli riešenie.
<P>
Doteraz iba jedna strana ukázala ochotu realizovať uznesenie Európskeho parlamentu, ako aj 12 návrhov, ktoré ste spomínali, pán komisár. Vyzývam Komisiu, aby bola silná a odhodlaná, pokiaľ ide o dohodu založenú na uznesení Európskeho parlamentu a 12 podmienkach, ktoré ste spomínali, pričom treba mať na pamäti, že bez úplnej dohody oboch strán sa môže proces európskej integrácie Albánska celkom zastaviť.
<SPEAKER ID="655" NAME="Antonio Cancian" AFFILIATION="PPE">
(IT) Chcel by som poďakovať pánovi komisárovi za strategický plán, ktorý dnes večer navrhol pre Albánsko a ktorý jednoznačne podporujem. Som úplne presvedčený, že táto krajina má európsku budúcnosť, a preto by mala byť kandidátom na pristúpenie.
<P>
Krviprelievanie z 21. januára posunulo Tiranu o niekoľko rokov do minulosti. Zdalo sa, akoby sme sledovali rovnaké protesty a násilie ako v 90. rokoch minulého storočia. Preto ma veľmi znepokojujú nedávne udalosti a najbližšia budúcnosť tejto krajiny.
<P>
Počas našej poslednej návštevy v tejto krajine v novembri 2010 ako delegácie pre juhovýchodnú Európu a 3. a 4. mája 2010 ako Parlamentného výboru pre stabilizáciu a pridruženie som spolu s ostatnými kolegami videl albánske problémy na vlastné oči. Nepodarilo sa nám uzavrieť rokovania konečným uznesením o dohode. Je možné, že sa nám nepodarilo riešiť skutočné problémy tejto krajiny? Bola okrem obyčajnej politickej alchýmie vôbec spomenutá aj skutočná sociálna rakovina v podobe nezamestnanosti? Musíme obnoviť náš zmysel pre zodpovednosť a práve po tom voláme.
<P>
Pokiaľ ide o túto vec, pri hľadaní aspoň nejakej zhody o základných pravidlách medzi koalíciou a opozíciou je potrebné všetkými možnými spôsobmi zaručiť, že nasledujúce kolo volieb bude sprevádzať maximálna transparentnosť a demokracia. Primátor Edi Rama bude kandidovať vo volebnom obvode Tirana, takže čoskoro budeme môcť skontrolovať a posúdiť politickú situáciu a úroveň demokracie, keďže tam, prirodzene, budeme prítomní.
<P>
Bez ohľadu na pokrok Albánska v tomto období sa Európa nesmie nikdy prestať snažiť o dialóg a spoluprácu. Chcel by som pánovi komisárovi poďakovať za prácu, ktorú vykonal a ktorú bude naďalej vykonávať, pretože naša prítomnosť v Albánsku je dôležitá.
<SPEAKER ID="656" NAME="Maria Eleni Koppa" AFFILIATION="S&amp;D">
(EL) Udalosti v Albánsku sledujem s veľkým znepokojením. Tragické incidenty počas demonštrácie proti korupcii, počas ktorej zahynuli ľudia po stretoch s bezpečnostnými zložkami, sa musia jednoznačne odsúdiť.
<P>
Pokračovanie politickej krízy veľmi vážne ohrozuje stabilitu krajiny. Každý má svoj podiel zodpovednosti. Zvolená vláda by však mala počúvať hlas ľudu, že krajina potrebuje dobré riadenie. Vytvorenie právneho štátu zlikvidovaním korupcie by malo byť jednou z priorít albánskej vlády. Ľudia majú právo demonštrovať v medziach zákona, ak cítia, že vláda koná v rozpore s ich záujmami.
<P>
Európska únia musí urobiť všetko, čo je v jej silách, aby pomohla zabezpečiť víťazstvo rozvahy a opatrnosti. Do tohto procesu sa musíme všetci zapojiť.
<P>
Vyzývam kolegov poslancov z Poslaneckého klubu Európskej ľudovej strany (kresťanských demokratov), aby neprehliadali veľkú zodpovednosť vlády a nevinili za politickú krízu len opozíciu. Myslím si, že v tejto fáze by sa mal obnoviť politický dialóg a že by sa malo nájsť riešenie pomocou postupov stanovených v ústave a v zákonoch.
<SPEAKER ID="657" NAME="Simon Busuttil" AFFILIATION="PPE">
(MT) Keď vidím, čo sa deje v Albánsku, vyvoláva to vo mne veľký smútok, pretože si spomínam na udalosti v našej krajine na začiatku 80. rokov minulého storočia, teda pred tridsiatimi rokmi, keď sa Malta ocitla v podobnej situácii: hlboké spory, napätie, politická rivalita, hrozby a dokonca násilie. Atmosféra bola dusivá, a preto som nemohol byť hrdý na svoju vlasť. Domnievam sa, že Albánci sú rovnako smutní zo súčasnej zlej situácie svojej krajiny a vôbec nie sú hrdí na to, čo sa deje.
<P>
Dnes som veľmi hrdý na našu krajinu, pretože sme vytvorili stabilný demokratický systém a predovšetkým sme teraz súčasťou európskej rodiny. Politické prostredie sa zásadne zmenilo. Albánsku želám, aby dosiahlo svoj cieľ - stabilnú krajinu, ktorá je súčasťou európskej rodiny. Je však jasné, že ak bude pokračovať tvrdohlavosť dvoch hlavných strán v krajine, tak tento cieľ nikdy nedosiahne. Je to škoda, ale je to tak.
<P>
Európska únia robí, čo môže. Vízová povinnosť pre Albáncov sa už zrušila. Napriek tomu musí konať aj Albánsko, a to tak, že všetky zainteresované strany vrátane vlády a opozície zaujmú odlišný postoj, ktorý bude vychádzať z politiky založenej na dialógu, rozvahe a zodpovednosti voči albánskym občanom, z politiky, ktorá sa nesnaží rozdeľovať, ale spájať.
<P>
Nie je našou úlohou hovoriť Albáncom a Albánsku, čo majú robiť. Sme tu na to, aby sme im povedali, že rozhodnutie o tom, či si Albánsko nájde miesto v európskej rodine, je v ich rukách.
<SPEAKER ID="658" NAME="Anna Ibrisagic" AFFILIATION="PPE">
(SV) Hoci kríza v Albánsku trvá už dlho, len teraz sa naozaj začala vyhrocovať. Tentoraz EÚ okamžite konala, a to správnym spôsobom. EÚ prostredníctvom úsilia pána komisára Füleho a iných ukázala, že Albánsko nemusí riešiť svoje problémy samo. Ide o vážny problém, ktorý poškodzuje dôveryhodnosť Albánska ako krajiny, ktorá to s priblížením sa k EÚ myslí vážne.
<P>
Nejde o to, kto má pravdu a kto nie, ale o potrebu vrátiť politický dialóg do pôsobnosti politických inštitúcií. Nemali by sme ani o jednej strane tvrdiť, že má alebo nemá pravdu, a musíme veľmi jasne povedať, že májové voľby musia byť signálom, pokiaľ ide o budúce smerovanie Albánska - či to bude smerom k EÚ, alebo smerom k ďalšej izolácii.
<SPEAKER ID="659" NAME="Zigmantas Balčytis" AFFILIATION="S&amp;D">
(LT) Stotožňujem sa s obavami, ktoré vyjadrili kolegovia poslanci, že situácia v Albánsku je znepokojivá a môže negatívne ovplyvniť nielen samotné Albánsko, ale aj budúce vyhliadky krajín z celého Balkánu. Európska únia koncom minulého roka vyjadrila presvedčenie, že Albánsko a Bosna a Hercegovina napredujú a mohli by napredovať vďaka zavádzaniu dôležitých reforiem, a zliberalizovala vízový režim pre ich občanov. Politické nepokoje, ktoré sa objavili len o pár mesiacov neskôr a viedli k niekoľkým obetiam na životoch, však naznačujú, že Albánsko v tejto skúške neobstálo.
<P>
Vypuknutie násilia v Albánsku si vyžaduje prehodnotenie dlhodobých vyhliadok na integráciu tohto regiónu, pretože politika Európskej únie sa zameriava na regionálnu stabilitu a to je správny prístup. Medzi krajinami na Balkáne by preto mala byť solidarita a malo by byť v ich spoločnom záujme udržiavať a presadzovať väčšiu regionálnu integráciu a politickú stabilitu.
<SPEAKER ID="660" NAME="Elena Băsescu" AFFILIATION="PPE">
(RO) Napätá situácia, ktorá vznikla v Albánsku koncom januára, poukazuje na to, aké dôležité je viesť politickú diskusiu v určitých medziach. Mimoriadne vyhrotenie sporov medzi vládou a opozíciou viedlo k strate ľudských životov. Musím zdôrazniť, že v demokratickom štáte by sa takéto konflikty nemali dostať za múry parlamentu. Nemali by sa dostať na ulicu. Útok organizovaných opozičných skupín proti budove vlády v snahe násilne prevziať moc je vážna vec a úskoky niektorých orgánov s cieľom zatajiť vinníkov sú neprijateľné. Preto lídrov albánskej opozície vyzývam, aby diskusiu vrátili do parlamentu. Voľby v roku 2009 boli spravodlivé a úlohou politických strán je rešpektovať vôľu ľudu. Ohrozovanie štátnych inštitúcií nie je dobrý spôsob vyjadrenia názorov a nespokojnosti.
<SPEAKER ID="661" NAME="Georgios Papanikolaou" AFFILIATION="PPE">
(EL) Chcel by som povedať jeden postreh. Je veľmi prekvapujúce, že hoci ukazovatele rastu Albánska v prostredí globálnej hospodárskej nestability stále rastú, pričom rast v roku 2010 dosiahol vyše 2 % a očakáva sa, že v roku 2011 dosiahne 3 %, sociálne napätie sa, naopak, zhoršuje a nie zlepšuje.
<P>
Pán komisár, rast zjavne u Albáncov nevyvoláva pocit prosperity. Naopak, rovnako zjavné je, že sa prehlbuje sklamanie a s ním aj strach z novej vlny prisťahovalectva do susedných krajín. V Grécku sme to zažili na vlastnej koži v 90. rokoch minulého storočia.
<P>
Preto je Európa na tejto dôležitej križovatke povinná nielen dávať Albánsku politické rady, ale aj poskytnúť postupy a príklady, aby mala z rastu úžitok celá spoločnosť.
<SPEAKER ID="662" NAME="György Schöpflin" AFFILIATION="PPE">
Situácia, v ktorej sa Albánsko nachádza, by sa dala najlepšie opísať ako studená občianska vojna. Politické strany sú v tomto prípade bojujúcimi nepriateľmi, ktorí krajinu vedú do špirály úpadku. Vysvetliť sa to dá tak, že ľavica aj pravica sú presvedčené, že politická strana by mala vládnuť sama ako kedysi Komunistická strana.
<P>
Po takejto polarizácii je veľmi ťažké zmeniť situáciu demokratickým smerom, pretože v tomto kontexte je výhradná moc úplne racionálna, čo je tragické. Existuje východisko? Áno, katarzia. Prinesie ju však len vážna kríza alebo veľký historický kompromis.
<SPEAKER ID="663" NAME="Štefan Füle">
člen Komisie. - Chcel by som vám poďakovať za túto skvelú rozpravu a predtým, ako sa s vami podelím o záverečné poznámky, mi dovoľte odpovedať na dve otázky, ktoré odzneli počas rozpravy.
<P>
Na prvú, ktorú položil pán Belder, odpoviem písomne a vezmem do úvahy hlavný predmet našej dnešnej diskusie. Odznela však aj ďalšia otázka, či uvažujeme o sankciách. Nie, neuvažujeme. Prečo? Pretože pri otázkach rozširovania funguje veľmi spravodlivo podmienenosť, a to určite aj v tomto prípade. Ak splníte podmienky, môžete pokračovať v prístupovom procese a nakoniec vstúpiť do Európskej únie. Ak nesplníte podmienky a požiadavky, tento proces sa spomalí a nakoniec zastaví. Žiaľ, toto je cena, ktorú neplatia iba politici, ale aj občania príslušnej krajiny.
<P>
Vysoká predstaviteľka a ja sa budeme naďalej snažiť o umožnenie dialógu medzi albánskou koalíciou a opozíciou. Máme jasnú predstavu, ako to urobiť. Potrebujeme tiež vašu podporu, aby sme zaručili, že lídri hlavnej opozičnej strany a premiér Albánska pochopia naše posolstvo.
<P>
To by túto krajinu mohlo vyviesť z politickej krízy a mohlo by to umožniť pozitívne kroky smerom k jej európskej integrácii. Európska únia všetkým krajinám západného Balkánu prisľúbila, že vstúpia do Európskej únie. Za týmto sľubom si stojíme a naše úsilie zintenzívnime, ak krajiny splnia kritériá. Albánsko musí okamžite realizovať 12 kľúčových priorít zo stanoviska.
<P>
To znamená, že sa musí okrem iného zaoberať základnými zásadami demokracie, napríklad riadnym fungovaním parlamentu, oddelením právomocí, konaním volieb a dodržiavaním zásad právneho štátu. To všetko bude možné len vtedy, ak sa súčasná politická situácia zásadne zmení pozitívnym smerom, pričom sa obnoví úplný a konštruktívny politický dialóg v parlamente a rešpekt voči všetkým štátnym inštitúciám a politici si uvedomia, že občania Albánska majú ambície, ktoré si vyžadujú pozornosť. Albánski lídri teraz musia konať v záujme svojich občanov.
<P>
Európska únia je pripravená pomôcť.
<SPEAKER ID="664" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="665" NAME="Niki Tzavela" LANGUAGE="EL">
Súčasná kríza v Albánsku, ktorá ohrozuje geopolitickú stabilitu Balkánu, vyvoláva vážne obavy a znepokojenie. Politický pat medzi vládou a opozíciou ohrozuje európske vyhliadky Albánska a prezident Sali Beriša nemá v úmysle odstúpiť. Hoci medzi Albánskom a nedávnymi udalosťami v severnej Afrike nenájdeme veľa paralel, ich spoločným menovateľom je chudoba, nezamestnanosť, skorumpovaný, klientelistický režim a nedostatok demokracie. Hoci sa krízu v Albánsku podarilo dočasne odvrátiť, musíme s Albánskom úzko spolupracovať na urovnaní politickej situácie. Komisia by mala vysvetliť, ako plánuje chrániť práva Grékov a ostatných menšín v Albánsku prostredníctvom hladkého a demokratického fungovania systému a ako plánuje posilniť agentúru Frontex na hraniciach Grécka a Albánska vzhľadom na riziko prílevu prisťahovalcov do Grécka pre politické nepokoje. Komisia by tiež mala vážne vziať do úvahy to, že občania Albánska už nepotrebujú na cestovanie do Turecka víza, a preto je odtiaľ jednoduchšie prekročiť južné hranice Európy, pričom prvou zastávkou je Grécko a potom nasleduje zvyšok Európy.
