<CHAPTER ID="004">
Práva cestujúcich v autobusovej a autokarovej doprave (rozprava) 
<SPEAKER ID="053" NAME="Predsedajúci">
Ďalším bodom programu je správa pána Antonia Canciana v mene delegácie Európskeho parlamentu v Zmierovacom výbore o spoločnom texte nariadenia Európskeho parlamentu a Rady o právach cestujúcich v autobusovej a autokarovej doprave a o zmene a doplnení nariadenia (ES) č. 2006/2004, ktorý schválil Zmierovací výbor (00063/2010 - -.
<SPEAKER ID="054" NAME="Antonio Cancian" LANGUAGE="IT">
Rokovania, ktoré som viedol prvý rok sám a potom počas zmierovacieho konania - keď sa po nadobudnutí platnosti Lisabonskej zmluvy prvýkrát uplatnil zmierovací postup - pod vedením pani Kratsovej-Tsagaropoulouovej a za podpory predsedu Výboru pre dopravu a cestovný ruch pána Simpsona, boli namáhavejšie a ťažšie, než som očakával.
<P>
Vďaka tomuto nariadeniu bude mať aj 70 miliónov európskych cestujúcich v autobusovej a autokarovej doprave práva, ktoré doteraz boli veľmi obmedzené alebo takmer neexistovali v porovnaní s inými druhmi dopravy.
<P>
Počas rokovaní o tejto dôležitej otázke s tromi rotujúcimi predsedníctvami sme chceli dosiahnuť nasledovné ciele:
<P>
nariadenie, ktoré bude chrániť nediskriminačný prístup k doprave autobusom a autokarom;
<P>
nariadenie zohľadňujúce osobitné charakteristiky odvetvia, v ktorom pôsobia malé a stredné podniky, ktoré nie je možné zaťažovať ďalšími a nadmernými výdavkami;
<P>
nariadenie, ktoré zaplní vákuum v oblasti právnych predpisov, v dôsledku ktorého sa odvetvie autobusovej a autokarovej dopravy nachádza v odlišnej situácii v porovnaní s inými druhmi dopravy, a ktoré teda zaistí minimálne záruky pre všetkých cestujúcich;
<P>
nariadenie, ktoré bude čo najviac chrániť práva osôb so zníženou pohyblivosťou, vzhľadom na nekompromisný postoj Rady;
<P>
nariadenie, ktoré zohľadní potreby starnúceho obyvateľstva, pre ktoré bude verejná doprava v nadchádzajúcich desaťročiach dôležitým prostriedkom.
<P>
Text, o ktorom sme dnes hlasovali, je výsledkom veľmi ťažko vybojovaného kompromisu, ktorý nás však vzhľadom na smerovanie diskusií a samotného rokovania teší.
<P>
Hlavné problémy sa vyskytli predovšetkým pri určovaní rozsahu pôsobnosti nariadenia. Nariadenie sa v skutočnosti vzťahuje na všetku pravidelnú dopravu, či už ide o regionálnu, vnútroštátnu, alebo medzinárodnú, pri vzdialenosti väčšej ako 250 km. V každom prípade sme pripravili zoznam základných práv, ktoré nemožno ignorovať, a to bez ohľadu na vzdialenosť. Tieto práva sa zameriavajú predovšetkým na právo na dopravu, ako aj na odbornú prípravu, informácie a zodpovednosť.
<P>
Pri vzdialenostiach nad 250 km nariadenie v podstate ustanovuje náhradu a pomoc v prípade nehody, zabezpečuje práva cestujúcich v prípade zrušenia alebo meškania spoja a práva cestujúcich so zdravotným postihnutím a cestujúcich so zníženou pohyblivosťou. Navyše, pokiaľ ide o sťažnosti, dopravcovia musia zriadiť a uviesť do činnosti systém na vybavovanie sťažností v súvislosti s právami a povinnosťami, ktoré ukladá toto nariadenie. Čas potrebný na poskytnutie definitívnej odpovede nemôže byť dlhší ako tri mesiace od prijatia sťažnosti.
<P>
Na záver chcem povedať, že každý členský štát musí určiť nový orgán alebo radšej existujúci orgán, ktorý bude zodpovedný za uplatňovanie tohto nariadenia. Členské štáty budú môcť odložiť vykonávanie nariadenia na obdobie štyroch rokov, pričom tento odklad sa môže jedenkrát predĺžiť po predchádzajúcom oznámení dôvodov Komisii.
<P>
Členské štáty takisto žiadame a vyzývame, aby v budúcnosti vyvinuli spoločný cestovný lístok pre každý typ dopravy a aby zriadili spoločný vnútroštátny orgán zodpovedný za dodržiavanie práv cestujúcich vo všetkých druhoch dopravy. Konečný text môžeme považovať za vhodný a vyvážený kompromis. Výsledok zmierovacieho postupu sa musí vnímať ako víťazstvo Parlamentu.
<SPEAKER ID="055" NAME="Enikő Győri">
úradujúca predsedníčka Rady. - Je pre mňa potešením zúčastniť sa na tejto rozprave o návrhu nariadenia o právach cestujúcich v autobusovej a autokarovej doprave. Je to veľmi dôležitý moment, pretože po dvoch rokoch sa naše diskusie o tomto legislatívnom akte blížia k záveru.
<P>
Predovšetkým by som chcela v mene Rady vyjadriť poďakovanie a uznanie Európskemu parlamentu za jeho spoluprácu a ochotu pristúpiť na kompromis, ktorý nám umožnil dosiahnuť dohodu v Zmierovacom výbore v prospech cestujúcich v autobusovej a autokarovej doprave v EÚ, najmä pokiaľ ide o osoby so zdravotným postihnutím a cestujúcich so zníženou pohyblivosťou.
<P>
Diskusie medzi tromi inštitúciami neboli ľahké, ale boli vždy konštruktívne a viedli sa v duchu kompromisu. Spoločný návrh, o ktorom sa dosiahla dohoda na zasadnutí Zmierovacieho výboru a ktorý dnes, dúfam, prijmeme, predstavuje kompromis v rámci všetkých politických skupín. Chcem teda vyzdvihnúť prácu všetkých, ktorí sa podieľali na príprave tohto legislatívneho návrhu, a najmä pani podpredsedníčky Kratsovej-Tsagaropoulouovej, predsedu Výboru pre dopravu a cestovný ruch pána Briana Simpsona, spravodajcu pána Canciana a tieňových spravodajcov. Spoločne museli doviesť tento legislatívny proces do úspešného konca.
<P>
Moja poďakovanie patrí tiež pánovi komisárovi Kallasovi s jeho tímom a ich náprotivkom zo sekretariátov Parlamentu a Rady. Spolu neúnavne pracovali na tom, aby sa veci pohli vpred. V neposlednom rade by som chcela vyjadriť uznanie belgickému predsedníctvu za jeho vynikajúcu prácu pri zabezpečovaní potrebnej podpory v rámci Rady pre kompromis dosiahnutý v Zmierovacom výbore.
<P>
Som presvedčená, že spoločný text, ku ktorému sme dospeli na zasadnutí Zmierovacieho výboru, predstavuje primeranú rovnováhu medzi právami cestujúcich v autobusovej a autokarovej doprave a záujmami dopravcov, z ktorých väčšinu tvoria malé a stredné podniky.
<P>
Hlavným cieľom nariadenia je podľa názoru Rady zaručiť práva cestujúcich, ktorí cestujú pravidelnou dopravou, keď sa plánovaná vzdialenosť rovná alebo je dlhšia ako 250 kilometrov. Okrem toho bude zaručených mnoho práv, ktoré sa budú uplatňovať bez ohľadu na prejdenú vzdialenosť. Nové pravidlá sa zameriavajú najmä na pomoc osobám so zdravotným postihnutím a cestujúcim so zníženou pohyblivosťou.
<P>
V diskusiách medzi tromi inštitúciami sme dokázali nájsť prijateľné riešenia v mnohých zložitých otázkach, ako sú rozsah pôsobnosti, práva cestujúcich v prípade zrušenia alebo meškania spoja, náhrada škody a pomoc v prípade nehôd, ustanovenia uľahčujúce prechod na nové pravidlá a práva osôb so zdravotným postihnutím a osôb so zníženou pohyblivosťou.
<P>
Ako iste viete, Rada schválila spoločný text na zasadnutí 31. januára 2011. Tento legislatívny akt bude teda podpísaný zajtra. Jeho zverejnenie v Úradnom vestníku Európskej únie možno očakávať v marci.
<P>
(IT) Na záver chcem zablahoželať pánovi Cancianovi k vynikajúcej práci.
<P>
Blahoželám vám k dobre vykonanej práci.
<SPEAKER ID="058" NAME="Siim Kallas">
podpredseda Komisie. - Legislatívny návrh týkajúci sa práv cestujúcich v autobusovej a autokarovej doprave, o ktorom dnes diskutujeme, je výsledkom veľmi zložitého procesu vrátane zmierovacieho konania. Dlhé rokovanie v noci 30. novembra 2010 v Zmierovacom výbore viedlo k pokroku a dosiahnutiu kompromisu po viac ako dvoch rokoch rokovaní.
<P>
Dovoľte mi, aby som vám srdečne poďakoval za to, že sa to podarilo uskutočniť. V prvom rade podpredsedníčke pani Kratsovej-Tsagaropoulouovej za jej schopné vedenie, predsedovi Výboru pre dopravu a cestovný ruch pánovi Simpsonovi, spravodajcovi pánovi Cancianovi a, samozrejme, nemali by sme zabudnúť na belgické predsedníctvo.
<P>
Som vďačný Parlamentu za to, že sa vždy usiloval o vysokú úroveň ochrany cestujúcich. Keďže Rada 31. januára schválila tento návrh, vyzývam vás, aby ste tiež prijali toto nariadenie a formálne tak uzavreli tento postup.
<P>
Návrh nariadenia o právach cestujúcich v autobusovej a autokarovej doprave teraz kompletizuje opatrenia na ochranu cestujúcich a zabezpečí, aby cestujúci mohli využívať rovnaký základný štandard kvality služieb, kdekoľvek v Únii budú cestovať.
<P>
Výsledný kompromisný text napĺňa dôležitý cieľ: poskytuje súbor základných práv pre všetkých cestujúcich v autobusovej a autokarovej doprave. Ako už povedal pán Cancian, do poslednej chvíle v priebehu rokovaní boli nevyriešené niektoré problematické body. Niektorí môžu namietať, že rozsah pôsobnosti nariadenia na autobusovú a autokarovú dopravu nad 250 km a viac je príliš obmedzený, a boli by si želali, aby boli chránení aj cestujúci využívajúci miestnu dopravu. Iní zas môžu tvrdiť, že tento text obsahuje ustanovenia, ktorých vykonávanie bude nákladné, najmä pre malých prevádzkovateľov. Som toho názoru, že tento text predstavuje veľmi dobre vyvážený kompromis.
<P>
Nemali by sme zabúdať, že mnoho základných práv sa týka všetkých služieb a poskytuje osobitnú ochranu tým najzraniteľnejším cestujúcim. Na druhej strane potenciálny vplyv na zvýšenie nákladov v tomto odvetví sa udržal na minime. V konečnom dôsledku tento kompromisný text predstavuje skutočný pokrok pre cestujúcich občanov a pre dobré meno tohto odvetvia.
<SPEAKER ID="059" NAME="Mathieu Grosch">
v mene poslaneckého klubu PPE. - (DE) Chcem poďakovať najmä pánovi Cancianovi za jeho vynaložené úsilie, pretože tento dokument nebol priamočiary, ale dosiahli sme dobrý výsledok.
<P>
Kompromisy majú, samozrejme, vždy svoje výhody a nevýhody. Niektorí ľudia si budú myslieť, že sme zašli príliš ďaleko, a iní zas, že sme nezašli dostatočne ďaleko. Postup v Rade nebol jednoduchý, a preto by som chcel vyjadriť Rade úprimnú vďaku za to, že nám umožnila na poslednú chvíľu dosiahnuť kompromis. Myslím si, že rozsah pôsobnosti správy je správny. Povedali sme, že troch krajín sa to priamo netýka. Keďže je však Luxembursko zahrnuté v cezhraničnom kontexte, tak len dvoch krajín sa napokon toto nariadenie priamo netýka. Pokiaľ ide o miestnu verejnú dopravu, bude ľahké do špecifikácie podmienok verejných súťaží zahrnúť ustanovenia, ktorými sa stanoví povinnosť dodržiavať a zaistiť práva cestujúcich. Preto nie je realistické, keď nás kritizujú za to, že sme vylúčili miestnu dopravu. To sa dá riešiť na regionálnej úrovni.
<P>
Poslanecký klub Európskej ľudovej strany (kresťanských demokratov) bude plne podporovať tento kompromis. Chápeme práva cestujúcich ako súhrnný balík a dúfame, že v blízkej budúcnosti bude možné vytvoriť konsolidovanú verziu, ktorá bude pokrývať celú oblasť, aby sme čoskoro mohli zaviesť práva, z ktorých budú mať úžitok občania, a nie právnici. Podľa môjho názoru existuje stále veľa problémov, najmä pokiaľ ide o vykonávanie nariadení, z ktorých občania nemajú úžitok a ktoré nie sú dostatočne jasné pri zavádzaní práv cestujúcich. V tejto súvislosti by som chcel všetkým zainteresovaným poďakovať za vynaložené úsilie. Dúfam, že sa nám pri hlasovaní v pléne podarí dosiahnuť výraznú väčšinu na podporu tohto zdravého kompromisu.
<SPEAKER ID="060" NAME="Brian Simpson">
v mene skupiny S&D. - Predovšetkým by som chcel vyjadriť poďakovanie za seba a za celú Skupinu progresívnej aliancie socialistov a demokratov v Európskom parlamente pánovi Cancianovi za vynaložené úsilie pri práci na tomto skutočne veľmi zložitom a veľmi komplikovanom dokumente.
<P>
Pri pohľade na túto konkrétnu dohodu mi napadajú dve otázky. Prvá je, či je táto dohoda ideálna, a druhá, či nás posúva vpred. V odpovedi na prvú otázku, z hľadiska Parlamentu, myslím si, že musíme povedať, že nie je ideálna. Z jej samotnej podstaty, keďže je to kompromis, vyplýva, že Parlament sa musel vzdať niektorých vecí, najmä pokiaľ ide o rozsah pôsobnosti, pri ktorom by sme boli bývali radi, keby nariadenie mohlo platiť už pri menšej vzdialenosti.
<P>
Posúva nás však dopredu? Nuž, áno, posúva, pretože teraz bude platiť podobný súbor práv pre cestujúcich v autobusovej a autokarovej doprave ako tie, ktoré v súčasnosti platia pre iné druhy dopravy. Takisto nás posúva dopredu v našom záväzku, že zlepšíme prístup k autobusovej a autokarovej doprave pre osoby so zníženou pohyblivosťou a tiež pre osoby so zdravotným postihnutím v rámci celej Európskej únie.
<P>
Chcel by som len upozorniť na jednu otázku, ktorá sa týka požiadavky, aby bol personál vyškolený na pomoc ľuďom so zníženou pohyblivosťou a so zdravotným postihnutím, aby tieto osoby mohli mať rovnaký prístup k verejnej doprave, ako máme my zdraví. Viem, že pre členské štáty existuje výnimka, aby počas piatich rokov nemuseli splniť požiadavku v tejto oblasti, dúfam však, že ju nebudú využívať.
<P>
Na záver chcem povedať, že je dôležité, aby sme podporili túto konečnú dohodu, aby sa odteraz zaviedli práva pre všetky druhy dopravy. Viem, že v budúcnosti sa pôjde ďalej a znova sa preskúmajú a prehodnotia, ale myslím si, že v tejto oblasti sme urobili krok vpred a že Parlament by mal podporiť dohodu, ktorú pán Cancian dosiahol s Radou v zmierovacom konaní.
<SPEAKER ID="061" NAME="Gesine Meissner" LANGUAGE="DE">
Dlhý proces sa práve skončil a to je dobrá správa. Má to niekoľko pozitívnych stránok. Jednou je to, že základné práva ľudí so zdravotným postihnutím zahŕňajú právo na informácie a právo na prístup. Ďalším pozitívnym prvkom je to, že škody, ktoré majú platiť malé a stredné podniky, sa udržali na rozumnej úrovni, čo je zmena od pôvodného návrhu. Je tiež dobré, že sme dosiahli dohodu, pretože v opačnom prípade by sme sa zastavili v zmierovacom postupe a nemali by sme žiadne nariadenia týkajúce sa jednej konkrétnej oblasti dopravy.
<P>
Chcela by som však upozorniť aj na niektoré negatívne body, keďže sa nám nepodarilo predložiť skutočne európske riešenie. Hoci hovoríme, že voľný pohyb osôb, tovarov a služieb je európskou zásadou, nepodarilo sa nám v tejto oblasti dosiahnuť európske riešenie, ak tri krajiny do neho nie sú zahrnuté a ďalšie krajiny nemajú autobusové trasy tejto dĺžky. Právo ľudí so zdravotným postihnutím na sprievodcu, ktorého často potrebujú na to, aby mohli cestovať, je zaručené iba pri dlhých vzdialenostiach. Okrem toho sa pri autobusoch a autokaroch uplatňuje ustanovenie o veľkých prírodných katastrofách, ktoré sa neuplatňuje pri leteckej doprave, pretože bolo nutné zaplatiť za škody v prípade oblaku sopečného popola. To znamená, že najmä chudobnejší cestujúci, ktorí cestujú na krátke vzdialenosti, nebudú odškodnení a nebudú mať žiadne práva. To, samozrejme, nie je dobrá vec.
<P>
Preto z dôvodu tohto spojenia pozitívnych a negatívnych charakteristík sme sa zdržali hlasovania počas polnočného zasadnutia v rámci zmierovacieho postupu a to isté urobíme aj dnes.
<SPEAKER ID="062" NAME="Eva Lichtenberger" LANGUAGE="DE">
Napriek tomu, že EÚ je signatárom príslušného dohovoru, práva ľudí so zníženou pohyblivosťou tento dokument neberie do úvahy.
<P>
Spomenula som to na začiatku mojich vyjadrení k tejto správe, pretože podľa mňa je jej najvážnejším nedostatkom skutočnosť, že sme všade zahrnuli formuláciu s výhradou "ak je to možné". Bohužiaľ, sú mi dostatočne známe podobné situácie a môžem povedať, že výhrada "ak je to možné" má všeobecne za následok to, že nebude možné poskytnúť účinné riešenie pre ľudí so zníženou pohyblivosťou.
<P>
Sklamalo ma najmä to, keď sa na formáty používané na sprístupňovanie informácií o autobusovej a autokarovej doprave uplatnilo obmedzenie. To sa takisto zmiernilo, takže osoby so zníženou pohyblivosťou nebudú môcť ani zistiť, kde im môže byť poskytnutá pomoc a tak ďalej.
<P>
Sú tu aj ďalšie problémy vyplývajúce z posledného kola rokovaní, v ktorých sa pán Cancian skutočne veľmi angažoval, za čo mu chcem poďakovať. Vynaložil všetko úsilie, aby sa dosiahol dobrý výsledok, ale jeho pokusy stroskotali na neľútostnom prístupe Rady. Ďalším aspektom je vzdialenosť 250 kilometrov, o ktorej sa už hovorilo. Obávam sa, že dlhšie trasy sa rozdelia a 500-kilometrové trasy sa rozložia na dve časti, aby nehrozilo, že bude nutné zaručiť cestujúcim ich práva. Bude potrebné to vziať do úvahy v priebehu procesu vykonávania nariadenia.
<P>
Jedným z dobrých prvkov bolo vytvorenie rozhodcovského orgánu, ktorý bude pre spotrebiteľov nápomocný. Ďalšie pozitívne aspekty zahŕňajú skutočnosť, že sa uplatňuje zásada ustavičného zlepšovania a že sa poskytne odborné školenie pre personál. Z ostatných hľadísk to však, vážené dámy, vážení páni, v žiadnom prípade nie je majstrovské dielo európskej legislatívy.
<SPEAKER ID="063" NAME="Roberts Zīle" LANGUAGE="LV">
Aj ja by som chcel poďakovať všetkým zainteresovaným stranám, ktoré sa podieľali na dosiahnutí tohto kompromisu, ale osobitne by som chcel poďakovať pánovi Cancianovi, ktorý v mene Parlamentu predložil tie najsprávnejšie možnosti pri hľadaní kompromisu. Teraz, keď sme do legislatívy zahrnuli práva cestujúcich v autobusovej a autokarovej doprave, sme v podstate zaviedli práva cestujúcich vo všetkých druhoch dopravy. Samozrejme, je potrebné povedať, že medzi jednotlivými druhmi dopravy sa tieto práva značne líšia, pokiaľ ide o mieru náhrady škody, v závislosti od dĺžky meškania alebo zrušenia spoja v rámci daného druhu dopravy. Ak však aj naši cestujúci v Európskej únii môžu byť v počiatočných rokoch zmätení, stále to predstavuje krok vpred pri zabezpečovaní práv cestujúcich. Skutočnosť, že tieto práva pre cestujúcich v autobusovej a autokarovej doprave sa zavádzajú ako posledné, potvrdzuje, že to bol asi najťažší krok zo všetkých.
<P>
Teší ma najmä to, že boli zavedené základné práva osôb so zdravotným postihnutím a osôb so špeciálnymi potrebami, a tiež to, že tieto práva sa majú pri nich uplatňovať na cestu autobusom do 250 km, pričom jednu výnimku spomenul pán Simpson, a to, že prevádzkovatelia týchto služieb môžu odložiť školenie personálu. Veľmi dúfam, že to nebudú odkladať so zlým úmyslom na čo najneskorší možný termín, práve tak ako členské štáty nemôžu odložiť vykonávanie tejto smernice viac ako dvakrát po štyri roky. Ďakujem.
<SPEAKER ID="064" NAME="Jaromír Kohlíček" LANGUAGE="CS">
V posledných rokoch sa stali práva cestujúcich vo všetkých druhoch dopravy stále dôležitejšou témou diskusií v Európskom parlamente. Musím povedať, že v mnohých prípadoch môžu vzniknúť problémy pri uplatňovaní práv cestujúcich, a poistenie proti týmto problémom bude iste veľmi lukratívnou oblasťou pre mnohé finančné inštitúcie.
<P>
Na druhej strane sa na základe týchto nových nákladov logicky zvýši aj cestovné. To, že sa Rada pokúsila zásadným spôsobom zmeniť základné prvky návrhu nariadenia týkajúceho sa práv cestujúcich v autobusovej a autokarovej doprave, nie je nič nového. Takýto postoj Rady poznáme z predchádzajúcich zmierovacích konaní. V tejto súvislosti by som sa chcel poďakovať podpredsedníčke delegácie pani Rodi Kratsovej-Tsagaropoulouovej, predsedovi Výboru pre dopravu a cestovný ruch pánovi Brianovi Simpsonovi a spravodajcovi pánovi Antoniovi Cancianovi za dobre vykonanú prácu. Dosiahli skutočne veľmi rozumný kompromis.
<P>
Za pozitívne prvky považujem najmä tieto:
<P>
1. definovanie diaľkovej dopravy ako dopravy, pri ktorej je dĺžka celej trasy väčšia ako 250 km, s podmienkou, že nariadenie sa bude vzťahovať aj na osoby, ktoré využijú diaľkovú linku len ako časť svojej cesty;
<P>
2. zlepšenie pozície - hoci to nie je ideálne - osôb so zdravotným postihnutím a osôb so zníženou pohyblivosťou v rámci tohto druhu dopravy;
<P>
3. náhrada škody a pomoc v prípade nehody. Tu by som chcel poznamenať, že v prípade poškodenia vybavenia, ako sú invalidné vozíky, sa predpokladá náhrada škody v plnej výške, čo vyvoláva istú mieru neistoty a bude určite potrebné spresniť túto formuláciu na účely poistenia, napríklad pomocou horného limitu;
<P>
4. práva cestujúcich v prípade, že dôjde k zrušeniu alebo meškaniu spoja, sú relatívne jasne stanovené. Za pozitívne považujem aj zlepšenie poskytovania informácií cestujúcim;
<P>
5. ako väčšina mojich kolegov, aj ja vítam skutočnosť, že prechodné obdobie na vykonanie tohto nariadenia sa má skrátiť na maximálne štyri roky. Na druhej strane ma vôbec neteší možnosť predĺženia tohto obdobia o ďalšie štyri roky.
<P>
Verím, že nenastane zásadný problém ani so stanovením uplatňovania práv cestujúcich na trasách, ktoré budú paralelné s časťou diaľkovej dopravy v blízkej budúcnosti. Otázkou pri stanovených finančných limitoch, samozrejme, zostáva chýbajúca inflačná doložka, ktorá by finančné limity upravovala v súlade s vývojom kurzu eura, aby stanovené limity reálne zostali v rovnakej výške.
<P>
Som presvedčený, že dohoda je dobrým kompromisom. Hlavným cieľom je ďalšie rozšírenie práv cestujúcich vo všetkých druhoch dopravy a tento dodatočný krok v oblasti autobusovej a autokarovej dopravy je jednoznačne úspešným výsledkom zmierovacieho konania. Konfederatívna skupina Európskej zjednotenej ľavice - Nordická zelená ľavica podporuje tento výsledok.
<SPEAKER ID="065" NAME="Juozas Imbrasas" LANGUAGE="LT">
Je dobré, že po ukončení diskusií a skoordinovaní pozícií môžeme konečný text považovať za veľmi uspokojivý a dobre vyvážený kompromis. Zabezpečuje práva cestujúcich bez toho, aby zároveň vo veľkej miere zaťažoval dopravcov, z ktorých väčšinu tvoria malé a stredné podniky. Najmä výsledok zmierovacieho postupu môžeme považovať za úspešný pre Európsky parlament a ja mu k tomu blahoželám.
<P>
Vzhľadom na neustály rast tohto odvetvia dopravy je cieľom tohto návrhu stanovenie práv na ochranu cestujúcich platných v celej EÚ, ktoré budú porovnateľné s právami v iných druhoch dopravy, a zabezpečenie rovnakých podmienok pre dopravcov z jednotlivých členských štátov, ako aj pre rôzne druhy dopravy.
<P>
Nariadenie posilňuje nárok cestujúcich na náhradu škody v prípade úmrtia vrátane primeraných výdavkov na pohreb alebo v prípade zranenia, ako aj v prípade straty alebo poškodenia batožiny v dôsledku nehôd. Okrem toho majú cestujúci v prípade nehody právo na pomoc s pokrytím vlastných okamžitých praktických potrieb, a to prípadne vrátane poskytnutia stravy a oblečenia, dopravy, uľahčenia prvej pomoci a ubytovania. V prípade zrušenia alebo meškania spoja o viac ako 120 minút majú cestujúci popri náhrade ceny cestovného lístka právo na náhradu škody vo výške 50 % z ceny cestovného lístka.
<P>
Nariadenie takisto posilňuje právo na poskytnutie pomoci pre osoby so zdravotným postihnutím a osoby so zníženou pohyblivosťou, a to je veľmi dôležité. Cestujúcim sa musia v reálnom čase elektronicky poskytovať aktualizované informácie.
<P>
Toto rozhodnutie je dobré. Blahoželám!
<SPEAKER ID="067" NAME="Franz Obermayr" AFFILIATION="NI">
(DE) Zlepšenie práv cestujúcich v pravidelnej autobusovej a autokarovej doprave je potrebným cieľom. Niektoré body návrhu však zašli priďaleko. Cestujúci majú napríklad nárok na ubytovanie v hoteli až na dve noci, ak sa odchod pravidelnej autobusovej linky omešká o viac ako 90 minút. Cestná doprava však často podlieha faktorom, ktoré sú mimo kontroly jednotlivých prevádzkovateľov autobusovej dopravy, ako sú zápchy spôsobené nehodami, zlé poveternostné podmienky a nedostatočné odpratávanie snehu. Dôsledkom toho budú nákladné súdne spory o určenie zodpovednosti, pričom nebude možné uplatniť zásadu, že strana zodpovedná za škodu ju musí nahradiť.
<P>
Najnovšie nariadenie EÚ o právach cestujúcich v železničnej doprave je v podobnej situácii. Spoločnosti teraz musia platiť za omeškania, ktoré nespôsobili. Napríklad rakúska spolková železničná spoločnosť je zodpovedná za množstvo hodín, o ktoré sa vlaky omeškajú, keď prichádzajú veľmi neskoro z Nemecka, pričom minulý rok meškali celkovo 2 800 hodín. Podobným neprimeraným opatreniam sa musíme v budúcnosti vyhnúť.
<SPEAKER ID="068" NAME="Dieter-Lebrecht Koch" AFFILIATION="PPE">
(DE) Výsledok zmierovacieho postupu veľmi vítam. Keď sa nariadenie začne vykonávať, cestujúci v autobusovej a autokarovej doprave vrátane tých so zníženou pohyblivosťou budú mať rovnako vysokú úroveň ochrany, aká sa uplatňuje v iných druhoch dopravy. Nariadenie okrem toho zaručuje vysokú celkovú úroveň ochrany spotrebiteľov a zohľadňuje skutočnosť, že v tomto odvetví dopravy pôsobia hlavne malé a stredné podniky. Extrémne požiadavky, ktoré by boli takmer znemožnili autobusovú dopravu, boli odstránené spolu s tými, ktoré by väčšinu členských štátov vylúčili z rozsahu pôsobnosti nariadenia.
<P>
Autobusová a autokarová doprava, ktorú využíva väčšina občanov, musí tiež poskytovať kvalitné služby pre ľudí so zdravotným postihnutím a pre osoby so zníženou pohyblivosťou. Mali by mať právo na pomoc a táto sa musí poskytovať bezplatne v záujme sociálnej integrácie.
<SPEAKER ID="069" NAME="Debora Serracchiani" AFFILIATION="S&amp;D">
(IT) Aj ja by som chcela poďakovať pánovi Cancianovi za jeho úsilie pri dosahovaní tohto neľahkého kompromisu. Vďaka tomuto nariadeniu budú mať cestujúci v autobusovej a autokarovej doprave podobné práva ako cestujúci v iných druhoch dopravy, ako sú železničná a lodná.
<P>
Nariadenie, ktoré sa vzťahuje na všetku vnútroštátnu a medzinárodnú dopravu, keď sa plánovaná vzdialenosť rovná alebo je dlhšia ako 250 km, chráni aj cestujúcich využívajúcich pravidelnú dopravu na kratšie vzdialenosti. Mám na mysli najmä osoby so zdravotným postihnutím a osoby so zníženou pohyblivosťou, ktorým sa zaručuje nediskriminačný prístup k doprave, právo na náhradu straty alebo škody vzniknutej na invalidnom vozíku, ako aj odborná príprava personálu autobusov a autokarov v oblasti dopravy osôb so zdravotným postihnutím.
<P>
Som tiež rada, že sa dosiahla dohoda v otázke náhrady škody v prípade úmrtia vrátane primeraných výdavkov na pohreb alebo v prípade zranenia, ako aj v prípade straty alebo poškodenia batožiny v dôsledku nehôd. Považujem tiež za pozitívny krok to, že si cestujúci v prípade zrušenia spoja, jeho meškania o viac ako dve hodiny alebo nadmernej rezervácie môžu vybrať medzi pokračovaním v ceste bez ďalších dodatočných nákladov alebo sa im poskytne náhrada ceny cestovného lístka.
<P>
Čo sa týka informovanosti cestujúcich, myslím si, že by bolo užitočné poskytnúť cestujúcim informácie o spojení s inými druhmi dopravy, čím by sa zabezpečil aj dialóg medzi dopravnými službami v oblasti osobnej autobusovej a železničnej dopravy. Na záver chcem povedať, že som veľmi rada, že sa nám v priebehu rokovaní podarilo preskúmať a zaručiť maximálnu úroveň pomoci pre osoby so zdravotným postihnutím a osoby so zníženou pohyblivosťou a dali sme im možnosť, aby ich sprevádzala iná osoba bez ďalších dodatočných nákladov.
<SPEAKER ID="070" NAME="Izaskun Bilbao Barandica" AFFILIATION="ALDE">
(ES) Chcem poďakovať pánovi Cancianovi, ktorý veľmi usilovne pracoval na dosiahnutí tejto dohody, pričom tento dokument bol po zložitých rokovaniach schválený.
<P>
V oblasti práv cestujúcich sa dosiahol pokrok, čo sa týka náhrady škody a pomoci v prípade nehody, zrušenia alebo meškania spoja a čo sa týka uznania základných práv cestujúcich bez ohľadu na vzdialenosť. Dohoda tiež zahŕňa práva osôb so zdravotným postihnutím a osôb so zníženou pohyblivosťou.
<P>
Definovanie rozsahu pôsobnosti na cesty dlhšie ako 250 km však znamená, že tri krajiny ostávajú mimo pôsobnosti tohto európskeho právneho predpisu. Podľa nášho názoru je to nedostatočné, aj keď uznávame, že sa dosiahol pokrok v porovnaní s tým, čo bolo predložené pôvodne. Naša skupina sa preto zdrží hlasovania.
<SPEAKER ID="071" NAME="Ryszard Czarnecki" AFFILIATION="ECR">
(PL) Dnes Európsky parlament vysiela veľmi pozitívny signál cestujúcim, daňovým poplatníkom a európskym voličom, ktorí využívajú autobusovú a autokarovú dopravu, ako aj ľuďom so zdravotným postihnutím. Ľudia, ktorí nás volia a platia naše mzdy od nás očakávajú, že budeme robiť konkrétne rozhodnutia práve takéhoto druhu. V tejto rokovacej sále odzneli, samozrejme, vyjadrenia v zmysle, že v širšom kontexte toto nie je tá najdôležitejšia vec, a je to nepochybne tak. Som však presvedčený, že je to veľmi dôležitý krok vpred, ktorý umožní, aby sa Európa a Európska únia stali ľudskejšími a otvorenejšími k potrebám nie politikov, ale spotrebiteľov, alebo inými slovami k tým, ktorí využívajú rôzne druhy dopravy. Chcem veľmi pekne poďakovať svojmu susedovi pánovi Cancianovi za jeho neúnavnú prácu v úlohe spravodajcu.
<SPEAKER ID="072" NAME="Anna Rosbach" AFFILIATION="EFD">
(DA) Cestujúci v autobusovej doprave na dlhé vzdialenosti majú viac-menej rovnaké práva ako cestujúci v leteckej, železničnej a lodnej doprave, pokiaľ ide o meškanie, zrušenie spoja, stratu batožiny a v mnohých ďalších oblastiach. To je v zásade správne. Napriek tomu by som však chcela predložiť niekoľko kritických poznámok. Ľudia so zníženou pohyblivosťou majú teraz v tomto ohľade zaručených viac práv. Nie do všetkých autobusov však môžu naraz nastúpiť cestujúci so zdravotným postihnutím aj zdraví ľudia a nie všetky autobusy je možné upraviť tak, aby mohli prepravovať ľudí so zdravotným postihnutím. Čaká nás teda v tejto oblasti ešte dlhá cesta, ak chceme dosiahnuť čo najväčšiu mieru rovnosti. Ceny cestovných lístkov pri cestách na dlhé vzdialenosti sa väčšinou udržiavajú na čo najnižšej úrovni, aby mohli konkurovať leteckej doprave. Považujem preto za nemožné, aby malé spoločnosti v autobusovej doprave dokázali vyplatiť všetky žiadosti o náhradu škody na základe práv, ktoré sa tu stanovujú. Ich konkurencieschopnosť sa značne zníži a čoskoro im bude hroziť zánik. To je sotva v záujme Únie, pretože EÚ chce veľmi podporovať malé a stredné podniky.
<SPEAKER ID="073" NAME="Georges Bach" AFFILIATION="PPE">
(DE) Chcel by som zablahoželať všetkým zúčastneným, ale najmä pánovi Cancianovi a poďakovať mu za jeho úsilie počas ťažkého a zdĺhavého procesu hľadania kompromisu v tejto zložitej problematike.
<P>
Niektoré úspechy už boli spomenuté, ale vyskytli sa aj sklamania, najmä v súvislosti s rozsahom pôsobnosti a ďalšími menej dôležitými bodmi, o ktorých sa tiež hovorilo. Tým, že sme sa dopracovali k tomuto kompromisu v oblasti autobusovej a autokarovej dopravy, sme stanovili práva cestujúcich vo všetkých druhoch dopravy. Ďalším krokom, ktorý musíme urobiť, je vytvorenie spoločného, súdržného a účinného rámcového programu pre práva všetkých cestujúcich.
<P>
V záujme dôveryhodnosti EÚ medzi európskymi občanmi je mimoriadne dôležité, aby sme zaviedli spravodlivé a jasne definované práva. Ak chceme byť dôveryhodní, musíme zaistiť, aby boli práva v rámci všetkých druhov dopravy súdržné. Napríklad kritériá v súvislosti s právami cestujúcich v leteckej doprave sa nemôžu zásadne líšiť od kritérií, ktoré platia pre cestujúcich železničnou dopravou.
<P>
Je teda dôležité najmä to, aby sme náš rámcový program nezaložili na najnižších, najslabších kritériách. Namiesto toho si musíme v mene občanov Európy stanoviť ambiciózne ciele.
<SPEAKER ID="074" NAME="Saïd El Khadraoui" AFFILIATION="S&amp;D">
(NL) Rád by som, samozrejme, začal poďakovaním spravodajcovi za jeho úsilie, ako aj tieňovým spravodajcom, pánovi Simpsonovi a všetkým, ktorí prispeli k tomuto výsledku. Nemali by sme zabudnúť ani na belgické predsedníctvo.
<P>
Dovoľte mi však na úvod uviesť jednu kritickú poznámku adresovanú najmä Rade. Som sklamaný tým, že rozsah pôsobnosti sa týka iba ciest nad 250 km. Z pohľadu Európy by bolo rozumné, keby sa ustanovenia tejto smernice vzťahovali na všetky cezhraničné spoje. Aj keď sa smernica obmedzí na takéto 250 kilometrové trasy, sotva dostane dostatočnú podporu od členských štátov, aby mohla byť schválená.
<P>
Usudzujúc podľa tohto dokumentu, ale aj podľa mnohých iných dokumentov, zdá sa, že je stále ťažšie dosiahnuť, aby väčšina členských štátov obhajovala záujmy spotrebiteľov alebo európske hľadisko, a to považujem za veľmi znepokojujúce.
<P>
Napriek tomu toto nariadenie kompletizuje zoznam. Teraz máme európske pravidlá týkajúce sa práv cestujúcich pre všetky druhy dopravy. Ďalším krokom - a pán komisár oznámil, že v tejto veci bude konať - musí byť to, že sa poučíme zo skúseností získaných v jednotlivých odvetviach a dosiahneme tak oveľa komplexnejší prístup k právam cestujúcich. To by sa malo uplatniť najmä v pozemnej doprave.
<P>
Toto nariadenie bude znamenať krok vpred, najmä pre ľudí so zníženou pohyblivosťou. Už im nebude odmietnutý prístup a v prípade potreby budú môcť počítať s pomocou. To je podľa môjho názoru dôležité. Tak ako je to pri iných druhoch dopravy, v mnohých prípadoch sa stanovuje povinnosť náhrady škody a poskytnutia ubytovania pre cestujúcich v prípade veľkého meškania.
<P>
Z týchto dôvodov chceme podporiť tento kompromis. Nerobíme to s veľkým nadšením, pretože nariadenie nadobudne účinnosť až o dva roky. Je to však krok správnym smerom a predstavuje kompromis medzi extrémnym postojom Rady na jednej strane a našimi ambicióznejšími cieľmi na strane druhej.
<SPEAKER ID="075" NAME="Vilja Savisaar-Toomast" AFFILIATION="ALDE">
(ET) Estónci majú príslovie: "Cvičenie robí majstra." To sa, žiaľ, nedá povedať o smernici o právach cestujúcich v autobusovej doprave, ktorá sa po dlhom zmierovacom postupe napokon vzdialila od zásad, ktoré požadoval Európsky parlament. Je naozaj dobré, že teraz máme minimálne základné práva, ale je neprijateľné, že dohodnutá 250 kilometrová trasa upiera tieto práva cestujúcim v troch štátoch. Okrem toho sú tieto práva v troch či štyroch ďalších štátoch minimálne, pretože tam sú asi len jedna alebo dve autobusové trasy, ktoré sú také dlhé.
<P>
Navyše je neprijateľné, že cezhraničná autokarová doprava bola vyňatá bez ohľadu na vzdialenosť, a nemôžeme podporiť ani osemročné obdobie pre členské štáty, ktoré nemusia povinne uplatňovať spomenutú smernicu. Estónska vláda, žiaľ, podporila práve tieto podmienky a navyše požadovala dlhšiu trasu. Musíme sa teda opýtať sami seba, či skutočne podporujeme práva cestujúcich alebo spoločností autokarových prepravcov a ich zisky. V každom prípade, keďže podporujem občanov Európskej únie, nerozumiem, prečo je časť Európy vyňatá spod pôsobnosti tejto smernice. Preto nemôžem hlasovať za túto smernicu ani za správu.
<SPEAKER ID="076" NAME="Philip Bradbourn" AFFILIATION="ECR">
Dôrazne podporujem zásadu práv cestujúcich a je len správne, že spotrebitelia by mali očakávať vysokú úroveň služieb.
<P>
Musíme si však zachovať zmysel pre proporcionalitu a uvedomiť si, aké dôsledky to v skutočnosti bude mať. Musíme si porovnať reálny prínos pre spotrebiteľov so skutočnými nákladmi podnikov v tomto odvetví.
<P>
Parlament a Komisia často používajú prístup jedného metra pre všetkých, ale musíme pripustiť to, že práva cestujúcich sa v jednotlivých druhoch dopravy odlišujú. Letecká doprava je iná ako autobusová doprava. A čo je najdôležitejšie, rozdiel je spôsobený množstvom malých a stredných podnikov v tomto odvetví. Som presvedčený, že každý v tejto rokovacej sále si uvedomuje dôležitosť spoľahlivej a rentabilnej autobusovej a autokarovej dopravy pre naše miestne hospodárstva, a z tohto dôvodu dôrazne podporujem zavedenie 250 kilometrového pravidla. Nie je to jednoducho správne, aby malé miestne spoločnosti poskytujúce miestnu a regionálnu dopravu museli znášať takúto záťaž.
<P>
Vzhľadom na vytvorenie tejto ochrany a význam základnej zásady tohto právneho predpisu rozhodne podporujem tento kompromis.
<SPEAKER ID="077" NAME="Jim Higgins" AFFILIATION="PPE">
Táto iniciatíva sa pripravovala takmer tri roky a ja som v tomto prípade na strane Rady a nie na strane Parlamentu.
<P>
Je zrejmé, že musíme chrániť práva cestujúcich a najmä tých so zdravotným postihnutím, ale ak by sa prijal pôvodný návrh - ako povedal Philip Bradbourn -, malo by to vážne dôsledky pre malých dopravcov. Mnohých z nich by to skutočne vyradilo z činnosti. Z tohto dôvodu bolo potrebné zmierovacie konanie a dosiahnutý kompromis vnáša spravodlivú rovnováhu medzi práva cestujúcich na jednej strane a poskytovateľov služieb na strane druhej. Plne súhlasím s pánom Bradbournom, že nemôžeme porovnávať práva cestujúcich v lodnej doprave, v leteckej doprave, v železničnej doprave a v autobusovej doprave v jednom balíku. Z toho dôvodu jednoducho nie je reálne a možné hovoriť o konsolidovanom balíku.
<P>
Chcem poďakovať predsedovi Výboru pre dopravu a cestovný ruch pánovi Brianovi Simpsonovi, ktorý vykonal skvelú prácu, spravodajcovi pánovi Cancianovi a nášmu koordinátorovi pánovi Mathieuovi Groschovi. V konečnom dôsledku máme spravodlivý a vyvážený balík, ktorý je prospešný pre všetkých zainteresovaných.
<SPEAKER ID="078" NAME="Oldřich Vlasák" AFFILIATION="ECR">
(CS) V posledných rokoch Európsky parlament spolu s Radou prijal právne predpisy týkajúce sa práv cestujúcich v leteckej a železničnej doprave. Je preto logické, že teraz prijímame analogické opatrenie aj pre autobusovú dopravu napriek skutočnosti, že cestujúci v Európe stále dávajú prednosť individuálnej doprave a že úroveň služieb v autobusovej a autokarovej doprave sa rýchlo zlepšuje.
<P>
Naše úsilie a nadšenie pre reguláciu by však mali mať jasné hranice. Je logické, keď chceme definovať základné štandardy pre cezhraničné cestovanie v Európskej únii a chrániť tak zraniteľné skupiny cestujúcich a zaistiť ich práva. Na druhej strane snaha o rozšírenie práv na miestnu dopravu a pokusy o zabezpečenie maximálnej možnej náhrady škody alebo o reguláciu úplne všetkého do posledného detailu predstavujú neprimeraný zásah do vnútorného trhu. Je zrejmé, že všetky nadbytočné povinnosti znamenajú pre dopravcov vyššie náklady, a tie sa napokon premietnu do cien cestovných lístkov.
<P>
Ako bývalý starosta som preto s obavami sledoval návrh zahrnúť do rozsahu pôsobnosti smernice mestskú a prímestskú dopravu. Som rád, že v tomto prípade nakoniec zvíťazil zdravý rozum a že mestská a prímestská doprava bude uchránená pred nadmernou reguláciou.
<SPEAKER ID="079" NAME="Ville Itälä" AFFILIATION="PPE">
(FI) Chcem sa poďakovať všetkým, ktorí sa podieľali na formulovaní kompromisu, a to najmä pánovi spravodajcovi a pánovi Simpsonovi, predsedovi výboru. Hoci ide o kompromis, je to zároveň z hľadiska verejnosti významný krok vpred. Keď uvažujeme o otázke meškania spoja alebo straty batožiny, je mimoriadne dôležité, aby občania vedeli, že sme zaviedli právne predpisy na ochranu ich práv.
<P>
Obmedzenie vzdialenosti na 250 kilometrov nie je najlepším možným riešením, ani sa nepresadilo takým spôsobom, ako tu mnohí hovorili. Domnievam sa, že to je asi najslabší bod tohto legislatívneho aktu a v budúcnosti sa k tomu určite budeme musieť vrátiť, ale na druhej strane je to veľký krok, ktorý významne zlepšuje práva osôb so zdravotným postihnutím a osôb so zníženou pohyblivosťou. Z pohľadu občanov to predstavuje práve taký typ právnych predpisov, aké by sme mali zavádzať.
<SPEAKER ID="080" NAME="Seán Kelly" AFFILIATION="PPE">
Toto ustanovenie je tak trochu ani ryba, ani rak. Je dobré v niektorých častiach. Vítam najmä ustanovenia pre ľudí so zdravotným postihnutím alebo so zníženou pohyblivosťou, ale mám rovnaké obavy, ako už vyjadrili ostatní rečníci, v súvislosti s 250 kilometrovou hranicou. Jedna veľkosť nie je vhodná pre všetkých. V Európskej únii s 27 krajinami rôznych veľkostí by mala existovať určitá flexibilita v rámci krajín, aby mohli byť do ustanovení zahrnuté všetky.
<P>
Ja sám bývam vyše 300 kilometrov od nášho hlavného mesta. Medzi vidieckymi oblasťami v mojom volebnom obvode a hlavným mestom Dublinom existuje živý trh malých podnikov prevádzkujúcich autokarovú dopravu. Tie sa teraz dostanú pod silný tlak v dôsledku ustanovení v tomto návrhu a tiež najmä pre zvýšené náklady na poistenie, čo môže spôsobiť, že ukončia svoju činnosť. Ak ukončia činnosť, zaniknú pracovné miesta a možnosti pre cestujúcich takisto. Budeme to musieť v priebehu vykonávania tohto právneho predpisu sledovať.
<SPEAKER ID="081" NAME="Ádám Kósa" AFFILIATION="PPE">
(HU) Vítam správu o právach cestujúcich v autobusovej a autokarovej doprave. Občania EÚ vrátane osôb so zdravotným postihnutím budú môcť ľahšie využívať tento druh služieb. Dosiahnutiu kompromisu predchádzali dlhé konzultácie. V rámci nich stál Európsky parlament a pán Cancian až do konca na strane ľudí so zdravotným postihnutím. Európska rada sa, žiaľ, v tejto otázke prejavila ako krátkozraká a nepoddajná. Veľmi ma mrzí, že Európska rada nedokáže pochopiť, že žijeme v rýchlo starnúcej spoločnosti. Počet osôb so zdravotným postihnutím bude prudko stúpať. Mali by sme si uvedomiť, že občania EÚ budú mať takéto problémy a skôr či neskôr bude každý potrebovať pomoc. Na záver chcem zdôrazniť, že naša práca sa ešte neskončila. Už sa dosiahol kompromis vzhľadom na štyri rôzne druhy dopravy a teraz nadišiel čas vytvoriť spoločnú chartu práv cestujúcich, ktorá neskôr umožní lepšie uplatňovanie práv cestujúcich.
<SPEAKER ID="082" NAME="Olga Sehnalová" AFFILIATION="S&amp;D">
(CS) Európsky parlament sa chystá hlasovať o dôležitom kompromise, ktorý vo veľkej miere posilní práva cestujúcich v autobusovej a autokarovej doprave. Za významné považujem to, že okrem odškodnenia cestujúcich za stratu alebo poškodenie batožiny alebo vrátenia peňazí pri meškaní autobusov a iných opatrení, kompromis tiež zahŕňa posilnenie práv cestujúcich so zdravotným postihnutím a osôb so zníženou pohyblivosťou. Podporujem najmä právo ľudí so zdravotným postihnutím na informácie a poskytnutie pomoci, aspoň v súlade s tým, čo sa napokon dohodlo v zmierovacom konaní. Verejná doprava je základnou a dôležitou súčasťou každodenného života ľudí so zníženou pohyblivosťou. Nebolo ľahké dosiahnuť kompromis, a preto by som aj ja chcela zablahoželať spravodajcovi a všetkým členom rokovacieho tímu k práci, ktorú vykonali. Schválenie tohto nariadenia umožní vytvorenie spoločného rámca na ochranu práv vo všetkých druhoch dopravy na úrovni Európskej únie a hoci určite nie je ideálne v oblasti práv cestujúcich, je to veľmi významný krok vpred.
<SPEAKER ID="083" NAME="Frédérique Ries" AFFILIATION="ALDE">
(FR) Spolu s liberálmi sa dnes zdržím hlasovania o nariadení týkajúcom sa práv cestujúcich v autobusovej a autokarovej doprave. Je to posledný článok balíka určeného na ochranu cestujúcich po leteckej, železničnej a námornej doprave, ale, žiaľ, ako bolo povedané, je oveľa menej ambiciózny. Okrem iných to povedali pán Simpson a pán El Khadraoui za Skupinu socialistov. Povedali presne to. V dôsledku toho budú musieť ľudia cestovať viac ako 250 km, ak majú byť chránení týmto nariadením. Ak cestujete z Bruselu do Amsterdamu lietadlom, vzťahuje sa na vás; ak cestujete autokarom, tak nie. A, dodávam, je to o to nespravodlivejšie, že tí, ktorí využívajú tento druh dopravy, sú často tí najchudobnejší.
<P>
Nadobudnutie jeho platnosti takisto nie je rozumné, keďže niekoľko výnimiek by ju mohlo posunúť až do roku 2011. Budú sa teda uplatňovať nové práva, ako aj povinnosť náhrady škody v prípade nehôd, meškania alebo zrušenia spoja. Takúto pomoc ľudia so zdravotným postihnutím potrebujú, v skutočnosti však nebude zavedená ihneď a, čo je dôležitejšie, nie každý na ňu bude mať nárok.
<SPEAKER ID="084" NAME="Michael Cramer" AFFILIATION="Verts/ALE">
(DE) Je dobré, že teraz máme zavedené práva cestujúcich vo všetkých druhoch dopravy, ale tieto práva nemôžu zakryť skutočnosť, že železničná doprava, ktorá šetrí životné prostredie, sa znova dostala do značnej nevýhody. Železničné spoločnosti platia poplatky za prístup k tratiam za každý precestovaný kilometer, no pri autobusoch a autokaroch sa neuplatňuje rovnaký systém, čo zvýhodňuje autobusové spoločnosti. Železnice sú zahrnuté do systému obchodovania s emisiami, ale autobusy nie sú, čo opäť zvýhodňuje autobusovú dopravu a vlaky znevýhodňuje. Ak má vlak meškanie, po hodine sa prepláca ako náhrada škody 25 % cestovného. V prípade autobusov je to po dvoch hodinách.
<P>
Všetky tieto zvýhodnenia sú neprijateľné. Preto potrebujeme integrovaný prístup. Potrebujeme práva cestujúcich v rámci všetkých druhov dopravy, ale takisto potrebujeme spravodlivé základné podmienky. Nemôže sa stať, že jeden cestujúci dostane náhradu škody až po troch alebo piatich hodinách, ale pre iného cestujúceho je táto doba len jedna hodina. Je tu potrebné urobiť ešte veľa práce a v tomto ohľade tento kompromis nie je dobrý. Nerozumiem, prečo je železničná doprava, ktorá šetrí životné prostredie, neustále znevýhodňovaná.
<SPEAKER ID="085" NAME="Jaroslav Paška" AFFILIATION="EFD">
(SK) Po komplikovaných rokovaniach v zmierovacom konaní sa podarilo dosiahnuť komplikovanú dohodu o znení nariadenia o právach cestujúcich autobusovej a autokarovej doprave. Aj keď sa pripravené nariadenie vzťahuje len na pravidelnú dopravu na linkách dlhších ako 250 km, prináša nové pravidlá a lepšiu ochranu cestujúcich aj v autobusovej doprave.
<P>
Najvýznamnejším prínosom pre cestujúcich asi bude vymedzenie ich práv v prípadoch zrušenia alebo zmeškania spoja, keď sankcionuje prepravcu za zlyhania v organizácii prepravy až do povinnosti náhrady celého cestovného, ako aj náhrady ďalšej škody až do výšky 50 % ceny cestovného. Jediný problém, ktorý, myslím si, by mohol byť vyriešený lepšie, sú výnimky z časového plánu, ktoré umožňujú členským štátom odložiť uplatnenie tejto smernice o 4 roky s následným predĺžením tejto lehoty o ďalšie 4 roky. Sumárna lehota 8 rokov na zavedenie tejto smernice do života sa mi vidí príliš dlhá.
<SPEAKER ID="086" NAME="Siim Kallas">
člen Komisie. - Rád by som poďakoval váženým poslancom a váženým poslankyniam za ich väčšinou pozitívne vyjadrenia.
<P>
Teraz čelíme úlohe vykonať toto nariadenie. Tejto úlohe čelíme pri všetkých právnych predpisoch týkajúcich sa práv cestujúcich. Doladenie právnych predpisov bude pre nás, samozrejme, dlhý proces, ale aj tak si myslím, že kompromis, ktorý sme dosiahli, bude pravdepodobne prijatý v nasledujúcom dokumente a je skvelým začiatkom. Zásadnou otázkou je tiež zavedenie určitých princípov v právach cestujúcich v autobusovej a autokarovej doprave, čo je veľmi rozsiahla oblasť. Pravdepodobne bude potrebné urobiť mierne kompromisy, všetko sa musí doladiť a zrealizovať, ale je to veľmi dôležitý začiatok a ja dúfam, že budete hlasovať za toto nariadenie.
<SPEAKER ID="087" NAME="Enikő Győri">
úradujúca predsedníčka Rady. - (HU) Chcela by som doplniť len dve poznámky a vysloviť názor na veľmi cennú rozpravu, ktorá tu prebehla. Táto rozprava veľmi dobre objasnila, aké ťažkosti musel prekonať pán Cancian, ako aj my v Rade, pán komisár a odborníci. Nemyslím si, že je tu najlepšie prostredie pre cestujúcich využívajúcich autobusovú a autokarovú dopravu, ale domnievam sa, že asi najhlavnejšou otázkou, na ktorú musíme odpovedať, je, či sa po tom, ako nadobudne platnosť nový právny predpis, situácia zlepší. Som presvedčená, že na túto otázku môžeme odpovedať jednoznačne áno; že cestujúci v autobusovej a autokarovej doprave budú mať v budúcnosti viac práv napriek tomu, že tento kompromis nie je dokonalý.
<P>
Kompromis znamená, že musíme jeden druhého pochopiť v zložitých otázkach. Takmer vo všetkých vystúpeniach sme si mohli všimnúť otázku, kde je hranica, za ktorou budeme zaručovať práva do takej miery, že tým ochromíme dôležitých hospodárskych hráčov a malé a stredné podniky, na ktorých situáciu sa snažíme dohliadať. Zároveň sme však veľmi chceli poskytnúť cestujúcim dodatočné práva. Veľmi dobre rozumiem tým, ktorí sa na túto otázku pozerajú z hľadiska ľudí so zdravotným postihnutím. Som presvedčená, že v tomto ohľade sme tiež urobili významný krok vpred. Myslím si, že táto časť návrhu je veľmi dobre prepracovaná, a verím tomu, že tento právny predpis skutočne prinesie pre týchto ľudí pokrok, a to najmä pre týchto ľudí.
<P>
Chcela by som len váženým poslancom pripomenúť, že maďarské predsedníctvo myslí na silnú Európsku úniu, Európsku úniu, ktorá poskytuje svojim občanom dodatočné práva a vždy kladie občanov do centra týchto silných politík. Navyše som presvedčená, že súčasná rozprava o tomto návrhu právneho predpisu slúži na to, aby poskytla občanom v Európskej únii dodatočné práva. Ešte raz by som chcela všetkým poďakovať za ich prácu a verím, že dnes sa nám podarí hlasovať bez problémov.
<SPEAKER ID="088" NAME="Antonio Cancian" LANGUAGE="IT">
Ďakujem všetkým kolegom poslancom, ktorí vystúpili. Tiež by som chcel vyjadriť presvedčenie, že nemáme najlepšie možné nariadenie, ale je to jediné, ktoré sme mohli dosiahnuť vzhľadom na pozíciu Rady.
<P>
Ide o skutočne dôležitú otázku, pretože si myslím, že je naozaj nevyhnutné, aby odvetvie dopravy, ako aj cestovný ruch - dve oblasti, za ktoré je zodpovedný Výbor pre dopravu a cestovný ruch - našli rovnováhu aj pre tento druh dopravy.
<P>
Ide o vyváženosť medzi potrebou chrániť na jednej strane malé a stredné podniky - o čom sme podrobne diskutovali v priebehu posledných pár hodín -, ktoré podnikajú v oblasti autobusovej a autokarovej dopravy, a na druhej strane potrebou chrániť osoby so zníženou pohyblivosťou, so zdravotným postihnutím, dôchodcov vo vysokom veku, osoby s dočasne zníženou pohyblivosťou a všeobecne zraniteľných spotrebiteľov, aby menej často dochádzalo k rozporom. Takúto rovnováhu sme hľadali a dúfam, že sme ju s prispením všetkých zainteresovaných dosiahli.
<P>
Prepracované znenie, o ktorom hovoril pán Kallas, je, domnievam sa, založené na myšlienke vytvorenia spoločného nariadenia pre všetky druhy dopravy. V skutočnosti vytvorenie spoločného trhu s dopravou zatiaľ nesprevádzali vhodné opatrenia určené na ochranu práv cestujúcich. Vážený pán komisár, okrem spoločného nariadenia naozaj dúfam, že sa nám podarí vytvoriť spoločný referenčný orgán, spoločné vydávanie lístkov a jednotný cestovný lístok pre rôzne druhy dopravy.
<P>
Chcel by som znova poďakovať všetkým poslancom, ktorí vystúpili, tým, ktorí pracovali na tomto dokumente - najmä tieňovým spravodajcom - a tým, ktorí s oduševnením zohrali svoju úlohu pri záverečných rokovaniach. Ďakujem Výboru pre dopravu a cestovný ruch a zamestnancom sekretariátu, Rade, najmä členom belgického predsedníctva, a v neposlednom rade pani Győriovej, ktorá je tu s nami.
<P>
Ak môžem, na záver by som ešte chcel poďakovať Európskej komisii, pánovi Kallasovi a jeho asistentom za konštruktívny prínos, ktorým vždy prispeli, zamestnancom sekretariátu Zmierovacieho výboru Európskeho parlamentu, ktorí preukázali veľké schopnosti a profesionalitu, čo sú nevyhnutné predpoklady, keď sa v mene našich občanov rozhoduje o dôležitých veciach.
<P>
Celkovo to bola dobrá skúška, ktorá z pohľadu Parlamentu priniesla vynikajúce výsledky.
<SPEAKER ID="089" NAME="Predsedajúca">
Rozprava sa skončila.
<P>
Hlasovanie sa uskutoční napoludnie.
<P>
Písomné vyhlásenia (článok 149)
<SPEAKER ID="091" NAME="Robert Dušek" LANGUAGE="CS">
Správa o právach cestujúcich v autobusovej a autokarovej doprave má za cieľ stanoviť práva na ochranu cestujúcich platné v celej Únii, pre všetkých cestujúcich a pre rôzne druhy dopravy. Rada nesúhlasila s pozmeňujúcimi a doplňujúcimi návrhmi Európskeho parlamentu, a preto bolo potrebné začať takzvaný zmierovací postup. Hlavné body dosiahnutej dohody sú väčšinou zhodné s pôvodnými návrhmi Parlamentu. Podstatné je najmä to, že nariadenie sa bude vzťahovať na všetku pravidelnú vnútroštátnu a cezhraničnú dopravu, a členské štáty si budú môcť uplatniť výnimku na pravidelnú dopravu a niektoré konkrétne služby na obdobie až 8 rokov. V prípade nehody budú mať cestujúci právo na náhradu škody do výšky 220 000 EUR na osobu a 1 200 EUR na batožinu. Dopravca musí navyše v prípade nehody poskytnúť základnú pomoc (stravu, oblečenie a lekársku pomoc) a ubytovanie až na dve noci. V prípade meškania o viac ako 120 minút alebo zrušenia spoja musí dopravca cestujúcim ponúknuť možnosť výberu medzi pokračovaním v ceste, presmerovaním cesty bez ďalších dodatočných nákladov pre cestujúceho alebo vrátením ceny cestovného lístka. Ak to nie je v jeho možnostiach, musí vrátiť cenu cestovného lístka a zaplatiť navyše 50 % z ceny lístka. Dohoda tiež chráni práva osôb so zdravotným postihnutím a osôb so zníženou pohyblivosťou. Z uvedených dôvodov plne podporujem prijatie tejto správy.
<SPEAKER ID="092" NAME="Ian Hudghton" AFFILIATION="Verts/ALE">
písomne. - Podporujem tento kompromis týkajúci sa práv cestujúcich v autobusovej doprave, ktorý zaručuje právo na dopravu, právo na dostupnosť informácií o ceste, povinnosť autobusových dopravcov organizovať povinné školenie pre vodičov o doprave zdravotne postihnutých osôb, právo na náhradu škody vzniknutej na invalidnom vozíku, vytvorenie mechanizmu na riešenie sťažností pre všetkých cestujúcich, pričom nezávislé vnútroštátne orgány budú presadzovať vykonávanie tohto nariadenia a udeľovať pokuty.
<P>
Pri všetkých cestách autobusom a autokarom nad 250 km sa bude bezplatne poskytovať osobitná pomoc pre osoby so zdravotným postihnutím a osoby so zníženou pohyblivosťou, a to na autobusových staniciach, ako aj vo vozidle, a v prípade potreby bezplatná doprava pre sprevádzajúcu osobu.
<P>
Pre nevidiacich a slabozrakých budú poskytovanie dostupných informácií o ceste a školenia vodičov v oblasti zdravotného postihnutia veľmi pozitívnymi zmenami.
<P>
Rovnaký prístup k doprave je nevyhnutný pre zaistenie nezávislosti. Bez rovnakého prístupu k doprave ľudia so zdravotným postihnutím nemôžu chodiť do práce, nakupovať alebo zúčastňovať sa na kultúrnych a iných aktivitách v rámci voľného času.
<P>
Tento text síce nezahŕňa všetko, čo by som chcel, tým, že ho podporíme však posilníme práva cestujúcich so zdravotným postihnutím a verím, že urobíme významný krok smerom k tomu, aby sme umožnili majiteľom vodiacich psov v Európe pohybovať sa v rámci Európskej únie za rovnakých podmienok ako ostatní občania.
<SPEAKER ID="093" NAME="Jarosław Leszek Wałęsa" LANGUAGE="PL">
Podporujem legislatívne uznesenie o spoločnom texte nariadenia Európskeho parlamentu a Rady o právach cestujúcich v autobusovej a autokarovej doprave a o zmene a doplnení nariadenia (ES) č. 2006/2004, ktorý schválil Zmierovací výbor. Vzhľadom na dlhodobý rast tohto odvetvia dopravy som presvedčený, že je nevyhnutné stanoviť práva na ochranu cestujúcich, ktoré sa budú vzťahovať na celú EÚ, podobne ako práva cestujúcich v ostatných druhoch dopravy, a tiež zaistiť rovnaké podmienky pre prepravcov bez ohľadu na to, z ktorého členského štátu pochádzajú alebo ktorý druh dopravy prevádzkujú. Keďže sa tieto práva zameriavajú najmä na potreby osôb so zdravotným postihnutím a osôb so zníženou pohyblivosťou, zasluhuje si táto iniciatíva našu podporu. Kľúčový význam má to, že uznesenie zavádza právo na náhradu škody cestujúcim, ktorí sa zranili pri nehode autokaru. V ustanoveniach sa uvádza, že cestujúci budú mať nárok na odškodnenie v prípade úmrtia alebo zranenia alebo v prípade straty alebo poškodenia batožiny v dôsledku nehody.
<SPEAKER ID="094" NAME="Artur Zasada" LANGUAGE="PL">
Chcel by som pánovi Cancianovi zablahoželať k jeho práci. Som rád, že sa nám nakoniec podarilo v Zmierovacom výbore dosiahnuť dohodu. Naším hlavným úspechom je, samozrejme, otázka práv cestujúcich na náhradu škody a pomoc v prípade nehody, záruky pre cestujúcich v prípade zrušenia a meškania spoja a zaručené práva pre osoby so zdravotným postihnutím a pre cestujúcich so zníženou pohyblivosťou. Najviac ma teší skutočnosť, že do tohto dokumentu boli zahrnutí cestujúci so zníženou pohyblivosťou, ako som už spomenul predtým, ale zároveň mám v tomto ohľade oprávnené obavy: v prípade cestujúcich leteckou dopravou nevedia presne ani letecké spoločnosti, ani letiská, ktorých cestujúcich treba považovať za osoby so zníženou pohyblivosťou. Je bežné, že pomoc je odmietnutá matkám a otcovi, ktorý cestuje sám s malými deťmi, pretože dopravcovia a letiská nemajú dostatočné informácie. Chcel by som preto všetkých k niečomu vyzvať: naša práca sa nekončí tým, že odhlasujeme a schválime tento dokument na plenárnej schôdzi. Sme tiež povinní sledovať, či sa nariadenie správne uplatňuje.
<SPEAKER ID="095" NAME="Bogdan Kazimierz Marcinkiewicz" LANGUAGE="PL">
Chcem vyjadriť úprimné poďakovanie spravodajcovi za jeho usilovnú prácu, ktorá bola mimoriadne efektívna. Až doteraz neexistovala žiadna záruka primeranej ochrany cestujúcich v autobusovej a autokarovej doprave, keďže to bol jediný druh dopravy, na ktorý sa v tomto ohľade nevzťahovalo nijaké nariadenie EÚ. Jedným z dôsledkov zmien, ku ktorým došlo, bude to, že cestujúci budú môcť požadovať náhradu škody v prípade nehody. To, že pomoc dopravcov osobám so zdravotným postihnutím bude zaručená a že sprevádzajúca osoba môže cestovať na náklady dopravcu ako súčasť tejto záruky, sú ďalšie mimoriadne dôležité body.
<P>
Nebudem skrývať to, že pre mňa osobne bola obrovská výzva, keď som mal zohrávať aktívnu úlohu v zmierovacom postupe, ktorý sa uskutočnil historicky prvýkrát od nadobudnutia platnosti Lisabonskej zmluvy. Počas rokovaní, ktoré trvali do neskorej noci, sa nám spolu s pánom Cancianom podarilo odhlasovať kompromis, na základe ktorého sú ustanovenia povinné pri vzdialenostiach nad 250 km. Treba poznamenať, a toto je dosť dôležitý bod, že v nariadení je zaručených 12 základných práv najmä pre osoby so zdravotným postihnutím. Teraz by sme mali klásť veľký dôraz na primeranú informačnú kampaň na zaistenie toho, že občania Európskej únie budú poznať práva, na ktoré majú odteraz nárok.
<SPEAKER ID="095" NAME="Anneli Jäätteenmäki" LANGUAGE="FI">
Právny predpis o právach cestujúcich v autobusovej a autokarovej doprave, o ktorom budeme dnes hlasovať, možno považovať za neambiciózny. Kompromis, ktorý sa dosiahol po dlhom dohadovaní, je však lepší ako žiadny. Je poľutovaniahodné, že návrh nariadenia sa vzťahuje iba na vnútroštátne a cezhraničné cesty autobusovou a autokarovou dopravou, ktorých vzdialenosť je aspoň 250 km. Vzhľadom na to sa to napríklad vôbec nebude týkať Luxemburska, Malty a Cypru. Je tiež nešťastné, že tento právny predpis nadobudne účinnosť až o niekoľko rokov. Štyri roky alebo dokonca možno osem rokov je dlhá doba čakania na autobusových zastávkach na nový právny predpis.
<P>
V dosiahnutom kompromise je, samozrejme, možné nájsť aj niečo dobré. V pôvodnej pozícii Rady sa uvádzali iba tri základné práva pre cestujúcich bez ohľadu na vzdialenosť. Som rada, že v konečnom kompromise je ich teraz 12 a že sa venuje osobitná pozornosť potrebám osôb so zdravotným postihnutím a osôb so zníženou pohyblivosťou. Nadobudnutie platnosti tohto nariadenia uľahčí cestovanie zdravotne postihnutým v autobusovej a autokarovej doprave. Zároveň im poskytuje rovnaké možnosti ako ostatným cestujúcim.
<P>
Keď tieto nové právne predpisy nadobudnú platnosť, členské štáty musia zabezpečiť, aby sa nariadenia účinne a primerane uplatňovali. Je to nielen v záujme osôb so zdravotným postihnutím a osôb so zníženou pohyblivosťou, ale aj v záujme našich ostatných občanov, ktorí cestujú autobusom alebo autokarom.
<SPEAKER ID="095" NAME="Marian-Jean Marinescu" LANGUAGE="RO">
Nariadenie, o ktorom sme dnes hlasovali, predstavuje veľmi významný úspech, pretože je to po prvýkrát, čo budú práva cestujúcich v autobusovej a autokarovej doprave chránené právnymi predpismi. Po dvoch rokoch zložitých rokovaní dosiahli Európsky parlament a členské štáty dohodu v kľúčových bodoch, vďaka čomu sa skonsolidujú práva cestujúcich, ktorí využívajú tento druh dopravy. Tieto práva zahŕňajú náhradu škody v prípade, že spoj mešká alebo sa zruší, náhradu škody za stratu alebo poškodenie batožiny, ako aj prevzatie zodpovednosti spoločností a poskytnutie pomoci v prípade nehôd. Nediskriminácia voči osobám so zdravotným postihnutím a osobám so zníženou pohyblivosťou a poskytnutie pomoci týmto osobám, ako aj právo cestujúcich na informácie pred začatím a po ukončení cesty sa zahrnuli do nariadenia ako základné práva, ktoré sa budú uplatňovať bez ohľadu na dĺžku cesty. Nariadenie neukladá žiadne nové technické požiadavky, ale vyžaduje, aby dopravcovia prevzali zodpovednosť za svojich cestujúcich.
<P>
Zohľadnili sme tiež súčasnú hospodársku situáciu a jej vplyv na spoločnosti, ktorých sa týka toto nariadenie, a ponúkli sme im možnosť uplatniť si výnimku na obdobie štyroch rokov, ktoré sa môže raz predĺžiť.
<P>
Myslím si, že keď toto nariadenie nadobudne platnosť v roku 2013, pomôže dosiahnuť cieľ harmonizácie a konsolidácie práv cestujúcich na úrovni EÚ bez ohľadu na to, ktorý druh dopravy si zvolia.
