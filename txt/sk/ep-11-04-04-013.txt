<CHAPTER ID="013">
Program práce
<SPEAKER ID="027" NAME="Predseda">
Konečné znenie návrhu programu, ktoré navrhla Konferencia predsedov na svojom zasadnutí vo štvrtok 31. marca 2011 v súlade s článkom 140 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy:
<P>
Utorok
<P>
Pokiaľ ide o správu pána Fernandesa o odhade príjmov a výdavkov Európskeho parlamentu na rozpočtový rok 2012, Skupina Európa slobody a demokracie požiadala, aby sa hlasovanie odložilo na májovú schôdzu, a tak žiadosť súvisí s odkladom hlasovania. Žiadosť predloží pani poslankyňa Andreasenová. Nech sa páči, pani Andreasenová, máte slovo.
<SPEAKER ID="028" NAME="Marta Andreasen">
v mene skupiny EFD. - Chcem požiadať o odloženie hlasovania o správe pána Fernandesa. Dôvody sú jednoznačné a súvisia predovšetkým s odsekom správy, ktorý sa zaoberá Domom európskych dejín. Výbor pre rozpočet dostal protichodné, a som presvedčená, že zavádzajúce údaje o tomto projekte. Príkladom sú rastúce ročné prevádzkové náklady: v súčasnosti predstavujú 13,5 milióna EUR. Toto číslo presahuje pôvodný návrh. Keď som navrhla, aby boli náklady 10 miliónov EUR, anonymný parlamentný úradník ma obvinil, že v médiách klamem, tvrdením, že moje odhady boli, citujem, "prehnané". S poslancom tohto Parlamentu by sa nemalo takto zaobchádzať.
<P>
Pán predseda, zo všetkého najhorší je jasný rozpor záujmov v prípade, ak predseda Výboru pre rozpočet bude členom dozornej rady Domu európskych dejín, a to aj v prípade, ak nepôjde o platenú funkciu. V žiadnom inom parlamente by takýto zrejmý konflikt záujmov nepripustili. Je to absolútny výsmech procesu vo výbore.
<P>
(potlesk)
<P>
Hlasovanie o správe musí byť odložené, kým sa tieto veci nevysvetlia.
<SPEAKER ID="029" NAME="Francesco Enrico Speroni" AFFILIATION="EFD">
(IT) Myslím si, že tento odklad je primeraný. Postačí štyri alebo päť týždňov na jednoduché preskúmanie záležitosti, ktorej súčasťou, ako sme práve počuli, je vyplatenie miliónov eur európskych daňových poplatníkov. Preto vyzývam, aby ste hlasovali za žiadosť.
<SPEAKER ID="030" NAME="Alain Lamassoure" AFFILIATION="PPE">
(FR) Chcel by som povedať dve veci. Po prvé, Výbor pre rozpočet si splnil svoju úlohu a predložil taký návrh odhadu rozpočtu Parlamentu na rok 2012, ktorý je možné preskúmať a prerokovať a o ktorom možno hlasovať vo vašom Parlamente, v tejto snemovni, v súlade s našimi postupmi a s tým, čo sme urobili vlani. Skupiny majú rôzne názory. Budú sa môcť vyjadriť.
<P>
Po druhé, nemôžem dovoliť pani Andreasenovej, ktorá je s touto záležitosťou dokonale oboznámená, aby tvrdila, že ak budem ako predseda Výboru pre rozpočet členom dozornej rady Domu európskych dejín, bude to osobný konflikt záujmov.
<P>
Nie som členom rady ako fyzická osoba. Som jej členom ako predseda Výboru pre rozpočet, ktorý je Výborom pre rozpočet poverený, aby ho v tomto orgáne reprezentoval, rovnako ako svoj výbor reprezentuje v tomto orgáne predsedníčka Výboru pre kultúru a vzdelávanie.
<P>
Prirodzene, ak to niekto spochybní, budem pripravený sa uvedeného postu vzdať. Napriek tomu, pán predseda, by si človek mal dávať pozor na zamieňanie pojmov, keď používa slová ako "konflikt záujmov".
<P>
(potlesk)
<SPEAKER ID="031" NAME="Predseda">
Poslanecký klub Európskej ľudovej strany (kresťanských demokratov) požiadal v súvislosti s rozpravou o jednotnom trhu, aby bolo možné predložiť návrhy uznesení s cieľom ukončiť rozpravu o vyhlásení Komisie o verejnom obstarávaní. Takže hovoríme o návrhu uznesenia alebo o návrhu na uznesenie. Bol by som rád, keby niekto z poslaneckého klubu PPE predložil túto žiadosť. Kto bude taký láskavý?
<P>
(Parlament zamietol žiadosť.)
<P>
Streda
<SPEAKER ID="032" NAME="Andreas Schwab" LANGUAGE="DE">
Poslanecký klub Európskej ľudovej strany (kresťanských demokratov) navrhuje, aby sme doplnili vyhlásenie pána komisára Barniera o právnych predpisoch o verejnom obstarávaní a ich postupnom rozvoji v Európskej únii vyhlásením Parlamentu. Záležitosť tým nadobudne výrazne väčšiu dôležitosť, preto v tejto veci žiadame o podporu.
<SPEAKER ID="033" NAME="Evelyne Gebhardt" AFFILIATION="S&amp;D">
(DE) Podporujem návrh Poslaneckého klubu Európskej ľudovej strany (kresťanských demokratov), pretože o tejto záležitosti je jednoznačne rozumné diskutovať. Chcela by som len požiadať, po dohode s koordinátorom Výboru pre vnútorný trh a ochranu spotrebiteľa pánom Schwabom, aby sme nehlasovali o uznesení tento týždeň, ale počkali do mája, pretože sme doposiaľ nemali čas prerokovať ho medzi skupinami. Takže som za zaradenie tohto bodu do programu, som za uznesenie, ale bola by som rada, keby hlasovanie o uznesení počkalo do mája.
<SPEAKER ID="034" NAME="Predseda">
Skupina Aliancie liberálov a demokratov za Európu požiadala o konanie rozpravy o postavení pána Aja Wej-weja v Číne a o to, aby bola zaradená medzi rozpravy podľa článku 122 rokovacieho poriadku vo štvrtok popoludní namiesto rozpravy o Zimbabwe, ktorá bola pôvodne naplánovaná na tento termín. Chcel by som požiadať pána Verhofstadta, predsedu tejto poslaneckej skupiny, aby sa ujal slova.
<P>
(Parlament schválil žiadosť.)
<P>
Štvrtok
<SPEAKER ID="035" NAME="Guy Verhofstadt">
v mene skupiny ALDE. - Pán Aj Wej-wej, najznámejší čínsky umelec a disident, človek, ktorý vždy využil príležitosť hovoriť otvorene, bol v nedeľu zadržaný na pekinskom letisku a podľa všetkého je vo väzení. Chcel by som využiť túto príležitosť nielen na protest voči čínskym orgánom. Musím vám a našim kolegom povedať aj to, že ak by sa veci mali uberať týmto smerom, možno by sme mali prehodnotiť našu účasť na druhom samite Čína - EÚ, ktorý bude budúci mesiac v Pekingu.
<P>
Je nevyhnutné, aby sme čo najrýchlejšie prijali v tejto záležitosti naliehavé uznesenie s cieľom zvýšiť tlak na čínske orgány, aby prepustili pána Aja Wej-weja. Prvotnou myšlienkou bolo nahradiť vo štvrtok naliehavé uznesenie o Zimbabwe naliehavým uznesením o zadržaní pána Aja Wej-weja, ale po krátkej konzultácii sa zdá, že možno existuje lepšia možnosť: presunúť Pobrežie Slonoviny na stredu, takže priestor, ktorý sa uvoľní vo štvrtok, môžeme potom využiť na naliehavé uznesenie o pánovi Ajovi Wej-wejovi. Prerokoval som to tu s rôznymi politickými skupinami a súhlasia s touto zmenou programu.
<SPEAKER ID="036" NAME="Hannes Swoboda" AFFILIATION="S&amp;D">
(DE) Chcel by som veľmi stručne podporiť tento návrh. Vzhľadom na časovo náročný program v stredu popoludní by som chcel požiadať Radu a Komisiu, aby výrazne skrátili svoje vyhlásenia a aby predsedajúci podpredsedovia dohliadli na veľmi prísne dodržiavanie rečníckeho času zo strany rečníkov. V opačnom prípade nastane chaos. Žiadam vás, aby ste v tejto záležitosti podpredsedov podporili.
<SPEAKER ID="037" NAME="Predseda">
O pánovi Ajovi Wej-wejovi a o Číne budeme diskutovať vo štvrtok popoludní a rozprava o Pobreží Slonoviny sa uskutoční v stredu večer okolo 20.00 hod.
<P>
(Parlament schválil žiadosť.)
<P>
Streda
<P>
Máme tu ďalší návrh od pani Gebhardtovej. Pani Gebhardtová, vysvetlite ešte raz svoj návrh.
<SPEAKER ID="038" NAME="Evelyne Gebhardt" AFFILIATION="S&amp;D">
(DE) Vážený pán predseda, požiadala som o odklad hlasovania o uznesení o verejnom obstarávaní do mája, čo, samozrejme, znamená, že by mala byť primerane predĺžená aj lehota na podávanie uznesení a doplňujúcich a pozmeňujúcich návrhov. Zatiaľ ste nám nedali možnosť o tom hlasovať.
<SPEAKER ID="039" NAME="Francesco Enrico Speroni" AFFILIATION="EFD">
(IT) Vzhľadom na tému je lehota na predloženie pozmeňujúcich a doplňujúcich návrhov dostatočná, takže si myslím, že by sme návrh nemali prijať.
<SPEAKER ID="041" NAME="Sophia in 't Veld" AFFILIATION="ALDE">
Nebola som si celkom istá, v rámci ktorého bodu by som mala vystúpiť, ale pred dvoma týždňami sa administratíva po sérii kybernetických útokov rozhodla na týždeň odstaviť elektronickú poštu. Obmedziť ľuďom na týždeň prístup do elektronickej pošty je pomerne významné rozhodnutie. Na mieste je odôvodnenie. Chcela by som vedieť, či to bolo opodstatnené, či išlo len o preventívne opatrenie a aký zraniteľný je v skutočnosti náš systém.
<SPEAKER ID="042" NAME="Predseda">
Pani in 't Veldová, pozrieme sa na to a budeme vás informovať.
