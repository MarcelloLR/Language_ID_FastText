<CHAPTER ID="018">
Jednominútové vystúpenia k otázkam politického významu
<SPEAKER ID="028" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) Prvý Európsky summit o integrácii Rómov sa uskutočnil minulý týždeň práve tu v Bruseli. Zaradenie komplexnej rómskej otázky do programu EÚ je myšlienka, ktorú Rumunsko neustále podporuje, a myslím si, že by ju mali všetci privítať. Rada Európy, ktorá sa zaoberá touto záležitosťou od roku 1990, poznamenala, že Rómovia tvoria skutočnú európsku menšinu. Preto je rómska otázka európskou, nie národnou a verím, že Európska komisia by mala mať plnú podporu Parlamentu vo svojej iniciatíve.
<P>
Verím, že Európsky parlament by mal hovoriť v prospech zaradenia vzdelávania medzi hlavné body Európskej politiky týkajúcej sa Rómov, keďže skúsenosti z posledných rokov ukázali, že vzdelávanie je najistejšia cesta k integrácii a k úspešnému prekonávaniu prekážok pre Rómov, ako aj pre ich susedov.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Vážený pán predseda, dnes sme svedkami hrubého porušenia zákazu trhovej diskriminácie zo strany nemeckých a rakúskych obchodných reťazcov, ktoré bojkotujú maďarské hydinárstvo a spracovateľský priemysel.
<P>
Týka sa to reťazcov REWE, SPAR, METRO a Kaufland, ktoré nepreberajú dodávky maďarských produktov ako následok bojkotu zo strany rakúskej organizácie za práva zvierat. Bojkot spôsobil maďarskému hydinárskemu priemyslu stratu vo výške dvoch miliárd. Tieto reťazce používajú národnú diskrimináciu voči maďarským produktom, a tým porušujú právne predpisy Európskej únie o hospodárskej súťaži.
<P>
Poškodení sa preto obrátia na Európsky súdny dvor, pretože sú porušované dva základné princípy Únie: zákaz národnej diskriminácie a rovnosť a sloboda v hospodárskej súťaži. Ďakujem vám za pozornosť.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Vážený pán predseda, vážení kolegovia, systém celoštátneho núdzového volania na číslo 112 začne fungovať v Bulharsku od 30. septembra 2008 v rámci vykonávania smernice Európskeho parlamentu a Rady 2002/22/ES. Číslo systému bude možné volať z ľubovoľného miesta na celom území štátu a zaručí rýchly a bezplatný prístup k tejto službe. Technické riešenie bulharského systému núdzového čísla 112 využíva najmodernejšie technológie a umožňuje identifikáciu volanej linky. Bulharské ministerstvo pre núdzové situácie poskytlo všetkým poslancom Európskeho parlamentu podrobné informácie o zavedení a fungovaní systému.
<P>
Rada by som sa poďakovala za odloženie konania pre porušenie predpisov a za hodnotenie zavedenia systému núdzového volania, ktoré dostala bulharská vláda od Európskej komisie. Považujem toto hodnotenie za potvrdenie toho, že Spoločenstvo sa stará o bezpečnosť a zdravie európskych občanov.
<SPEAKER ID="032" NAME="Monica Frassoni" AFFILIATION="Verts/ALE">
(IT) Vážený pán predseda, dámy a páni, udalosti posledného týždňa sú zvlášť smutné a ťažké pre tých, pre ktorých sú sloboda a rasizmus dôležitými otázkami: Camorra v Taliansku zabila minulý štvrtok šesť prisťahovalcov z rôznych afrických krajín. Boli obvinení z predaja drog a trestných činov, ale ukázalo sa, že to nie je vôbec pravda. V Miláne tiež ubili na smrť černošského mladíka.
<P>
V rovnakom čase v Kolíne neuveriteľne odpovedali na otázky rasizmu a diskriminácie.
<P>
Mám pocit, že v súčasnosti má Európa dve veľmi rozdielne tváre. Rovnako mám pocit, že tento Parlament by mal konečne zaujať oveľa aktívnejší postoj k otázke rasizmu, ako má v poslednom čase, pretože v mnohých krajinách vrátane mojej sa rasizmus vracia s mimoriadne tragickými dôsledkami.
<SPEAKER ID="033" NAME="Predseda">
Ďakujem vám. Každá ľudská bytosť má rovnakú dôstojnosť.
<SPEAKER ID="034" NAME="Eoin Ryan" AFFILIATION="UEN">
Vážený pán predseda, chcel by som upriamiť pozornosť na problém, že v Etiópii hladuje 4,6 milióna ľudí v dôsledku akútneho nedostatku potravín. Príčinou je sucho. Etiópska vláda tvrdí, že nejde o hladomor, ale UNICEF tvrdí, že v určitých oblastiach krajiny hladomor je a akútne ohrozuje ľudí. Deje sa to len v určitých oblastiach a myslím si, že medzinárodné spoločenstvo a EÚ musia rýchlo konať a pokúsiť sa zabezpečiť približne pol milióna tony potravín, ak sa chceme vyhnúť úplnému hladomoru. Myslím si, že je to priorita a keďže Európska únia je jedným z najväčších prispievateľov na zahraničnú rozvojovú pomoc, považujem za absolútne nevyhnutné, aby sme konali bezodkladne.
<P>
Vážený pán predseda, dovoľte mi len dodať, že ako írsky poslanec súhlasím s poznámkami, ktoré ste predniesli o organizácii Libertas a írskom referende. Bojovali sme za kampaň za Lisabonskú zmluvu, boli sme otvorení a transparentní, čo sa týka nášho financovania. Libertas nám povedala svoju verziu a teraz zisťujeme, že sa veľmi líši od skutočnosti. Chcem povzbudiť vás a aj ostatných k zabezpečeniu toho, aby bola Libertas otvorenejšia a transparentnejšia, pokiaľ ide o to, odkiaľ presne pochádzajú peniaze, pretože ľudia to chcú vedieť.
<SPEAKER ID="035" NAME="Mary Lou McDonald" AFFILIATION="GUE/NGL">
Vážený pán predseda, zatiaľ čo prezident Európskej centrálnej banky, Jean Claude Trichet, opakovane vyjadroval znepokojenie nad inflačnou indexáciou miezd, nezobral do úvahy kritickú situáciu zamestnancov, hlavne tých málo platených, ktorí majú ťažkosti, keďže sa zvyšujú životné náklady. A zatiaľ čo uisťuje, že intervencie majú minimálny vplyv na infláciu, je potrebné zvýšiť mzdy málo plateným zamestnancom, ktorí sú teraz pod silným tlakom. Obmedzenie inflácie v Európe nemôže byť zredukované na obmedzenie zákonných nárokov na mzdu. Zatiaľ čo tí, čo zarábajú viac, si, samozrejme, môžu dovoliť vyskúšať si úpravy miezd na vlastnej koži, no menej zarábajúci sú iný prípad. Vnútroštátna vláda a národné centrálne banky môžu najlepšie reagovať na meniacu sa hospodársku situáciu, a preto som bola stále proti opatreniam, ktoré oslabovali hospodársku nezávislosť. Samozrejme, Írsko ako malý štát si dobre uvedomuje, že jeho hospodárska situácia je pri tvorbe politiky ECB okrajová a že preto stanoviská, ktoré Banka často prijíma, nie sú vždy v súlade s najzávažnejšími potrebami alebo záujmami írskeho hospodárstva.
<P>
Tiež podporujem transparentnosť vo financovaní. Takisto uprednostňujem úctu k demokratickým záverom a tento orgán by mal vziať na vedomie, že všetky kampane s výnimkou jednej, ktoré bojovali proti Lisabonskej zmluve a našli dôvody na hlasovanie proti nej, uverejnili úplné a pravdivé finančné výkazy a nie sú pochybnosti o mechanizmoch výdavkov alebo zdrojoch, ktoré dostali tieto skupiny vrátane mojej vlastnej strany.
<SPEAKER ID="036" NAME="Gerard Batten" AFFILIATION="IND/DEM">
Vážený pán predseda, zajtra budeme hlasovať o správe, ktorá by mala obmedziť imunitu úradníkov Europolu, ale je len zásterkou pre budúcu legislatívu, ktorá odsunie túto záležitosť až na obdobie po roku 2010. Neuskutoční sa žiadna diskusia. Hlasovanie je len poradné. Rozhodnutie urobí Európska rada.
<P>
Úradníci Europolu budú môcť pôsobiť v členských štátoch v najrôznejších pozíciách, ktoré im poskytnú imunitu proti všetkému, čo robia, a všetkému, čo povedia počas vykonávania svojich povinností. Je to privilégium, ktoré neplatilo ani pre NKVD počas Stalinovho "veľkého teroru".
<P>
V Anglicku to bude novinka, keďže tu žiadny štátny úradník nemá imunitu proti trestnému stíhaniu. Podľa Lisabonskej zmluvy nebudú môcť parlamenty členských štátov brániť ďalšiemu rozšíreniu právomocí Europolu v znení zmien a doplnení Rady. Sú to prvé kroky k vytvoreniu policajného štátu Európskej únie.
<SPEAKER ID="037" NAME="Philip Claeys" AFFILIATION="NI">
(NL) Vážený pán predseda, nalieham na vás, aby ste podali oficiálny protest primátorovi Kolína proti tomu, že minulý týždeň neumožnil poslancom Európskeho parlamentu a iným zvoleným osobám pokojne vyjadriť svoje názory a zúčastniť sa kongresu o dôležitej sociálnej a politickej otázke, a to konkrétne o islamizácii Európy.
<P>
Ľavicoví extrémisti fyzicky napadli ľudí, podpálili vybavenie ulice a zastavili premávku v celom centre mesta, aby zabránili ľuďom vstup na mierový kongres. Primátor Schramma nielenže odmietol odsúdiť tieto násilnosti a zastrašovanie, ale ich aj pochválil a zašiel až tak ďaleko, že tvrdil, že to boli obyvatelia Kolína, ktorí spontánne bránili v konaní kongresu.
<P>
Veľa ľudí bolo toho svedkom a je to škandál, že sa dnes takéto veci stále dejú v krajine, ktorá si hovorí demokratická, že sa ľuďom nasilu bráni otvorene hovoriť.
<SPEAKER ID="038" NAME="Colm Burke" AFFILIATION="PPE-DE">
Vážený pán predseda, rád by som upriamil pozornosť na otázku zákazu cestovania uvaleného Bieloruskom, ktorý bráni deťom postihnutým jadrovou katastrofou v Černobyle cestovať do zahraničia.
<P>
Vyše 1 000 írskych rodín každé leto a Vianoce hostí tieto bieloruské deti vo svojich domovoch, aby si oddýchli a zotavili sa. Často tento pobyt zahŕňa lekársku prehliadku a v niektorých prípadoch liečenie. Taliansko a Bielorusko uzatvorili bilaterálnu zmluvu, čo znamená, že Taliansko nie je ovplyvnené týmto zákazom. Viem, že írsky minister zahraničných vecí sa snaží o dohodu s Bieloruskom a vítam diskusie, ktoré prebiehajú.
<P>
Tiež by som zdôraznil potrebu dohody medzi EÚ a Bieloruskom. Podľa Európskej susedskej politiky EÚ poskytne Bielorusku finančnú pomoc až do výšky 20 miliónov EUR na obdobie rokov 2007 až 2010. EÚ by mala podmieniť prijatie finančných prostriedkov zrušením zákazu cestovať.
<P>
Dohoda medzi EÚ a Bieloruskom by mala umožniť deťom z Bieloruska naďalej cestovať do krajín EÚ s cieľom oddychovať a zotaviť sa. Dlhodobo by sa tak zaistili práva detí cestovať.
<SPEAKER ID="039" NAME="Maria Badia i Cutchet" AFFILIATION="PSE">
(ES) Vážený pán predseda, Organizácia Spojených národov považuje obchodovanie s ľuďmi za nezlučiteľné s dôstojnosťou a nehodné ľudskej bytosti. Napriek tomu je každý rok obeťou obchodovania viac ako pol milióna ľudí, z ktorých 80 % tvoria ženy a dievčatá, polovicu maloleté osoby a väčšinu obete sexuálneho zneužívania.
<P>
Navyše podľa Medzinárodnej organizácie pre migráciu každý rok príde do štátov Európskej únie veľký počet žien, ktoré sú obeťami obchodovania.
<P>
Zajtra, 23. septembra, je Medzinárodný deň boja proti sexuálnemu vykorisťovaniu a obchodovaniu so ženami. Verím, že je to pre nás v tomto Parlamente dobrá príležitosť zaviazať sa zlepšiť opatrenia na boj proti tejto pohrome, ktorá porušuje práva toľkých ľudí, a hlavne bojovať proti priekupníkom a chudobe, a to prostredníctvom väčšieho počtu možností vzdelávania a zamestnania a zavedením stratégií na zvyšovanie povedomia v príslušných krajinách s cieľom urobiť z tejto otázky tému na verejnú diskusiu.
<SPEAKER ID="040" NAME="Harald Ettl" AFFILIATION="PSE">
(DE) Vážený pán predseda, ako odborár chcem dnes hovoriť o tragických udalostiach v lodeniciach v okrsku Tuzla v Istanbule. Len za posledné tri roky prišlo v Tuzle o život viac ako 90 zamestnancov. Všetko sú to obete smrteľne tvrdých pracovných podmienok. Naposledy to bola tragická havária 11. augusta, ktorú by som označil za trestný čin. Traja sezónni zamestnanci zomreli počas testovania záchranného člna a 16 zamestnanci boli zranení. Pri spúšťaní člna z lode prasklo lano a zamestnanci spadli do vody.
<P>
Zvlášť tragické na tejto nehode je, že tieto testy sa zvyčajne vykonávajú s vrecami piesku. Zamestnanci boli teda de facto použití ako ľudské vrecia piesku. Zamestnancom, ktorí chceli štrajkovať a protestovať proti katastrofálnym bezpečnostným opatreniam, sa subdodávateľské spoločnosti vyhrážali okamžitým prepustením.
<P>
Komisia vo svojej správe o činnosti v roku 2006 už poukázala na to, že práva zamestnancov a odborov v Turecku sú nepostačujúce. Žiadam vás preto o naliehanie na turecké úrady, aby chápali odbory ako rovnocenných obchodných partnerov a aby konečne konali a vytvorili ľudské pracovné podmienky a prísnejšie bezpečnostné smernice pre zamestnancov v Tuzle s cieľom ukončiť túto hroznú situáciu.
<SPEAKER ID="041" NAME="Magor Imre Csibi" AFFILIATION="ALDE">
Vážený pán predseda, podstata EÚ spočíva v zásade zastupiteľskej demokracie. My poslanci Európskeho parlamentu máme povinnosť zaistiť, aby európske politiky vyjadrovali vôľu občanov. Chcem preto vyjadriť znepokojenie zapríčinené stále rastúcim počtom schválení geneticky modifikovaných organizmov a hovorím teraz aj v mene väčšiny obyvateľov Európskej únie. Eurobarometer publikovaný v marci tohto roku udáva, že 58 % Európanov je proti geneticky modifikovaným organizmom. Viac ako tretina z nich si myslí, že nie sú náležite informovaní o výhodách a rizikách použitia geneticky modifikovaných organizmov v poľnohospodárstve.
<P>
Tieto čísla by nás mali znepokojovať. Namiesto toho Komisia naďalej schvaľuje vstup čoraz väčšiemu počtu geneticky modifikovaných organizmov na poľnohospodársky trh EÚ. Najnovším príkladom je schválenie ďalších geneticky modifikovaných sójových bôbov z 8. septembra.
<P>
Vážení kolegovia, s prihliadnutím na tieto skutočnosti navrhujem požiadať Komisiu, aby začala informačnú kampaň v celej EÚ o rizikách a výhodách, ktoré majú geneticky modifikované organizmy pre ľudí a životné prostredie. Malo by nasledovať nové hodnotenie. Kým nebudú občania Európy riadne informovaní a nevyjadria svoj postoj k tejto veľmi citlivej téme, žiadam Komisiu, aby zastavila schvaľovanie všetkých nových geneticky modifikovaných organizmov.
<SPEAKER ID="042" NAME="Milan Horáček" AFFILIATION="Verts/ALE">
(DE) Vážený pán predseda, hlavné piliere EÚ - demokracia, ľudské práva, sloboda a právny poriadok - musia byť základom novej dohody o partnerstve s Ruskom. Postupy Ruska v Gruzínsku nám znova ukázali, že ani za vlády Dmitrija Medvedeva nie je Rusko pripravené uznávať právny poriadok a medzinárodné dohody. Plán pre Gruzínsko v šiestich bodoch vyžaduje opätovné nastolenie situácie dosiahnutej 7. augusta. Znamená to stiahnutie ruských vojsk na pozície spred vypuknutia ozbrojeného konfliktu v Južnom Osetsku a nie rozmiestnenie ďalšieho kontingentu v počte 3 800 vojakov.
<P>
Navyše sa šliape po ľudských právach. Situácia politických väzňov je neúnosná, ako ukazuje prípad Michaila Chodorkovského. To isté sa vzťahuje na nedodržiavanie energetickej charty, ktorou by Rusko ako jedna zo zmluvných strán malo byť viazané.
<SPEAKER ID="043" NAME="Ewa Tomaszewska" AFFILIATION="UEN">
(PL) Vážený pán predseda, v Indii sa dejú pogromy proti kresťanom podnietené hinduistickými fundamentalistami. Celá situácia je spojená s vraždou hinduistického vodcu, so zločinom, z ktorého polícia obviňuje maoistov. Podpaľujú sa kresťanské obydlia a školy. Fundamentalistickí hinduisti bez nejakej príčiny z tejto vraždy obviňujú kresťanov. V Uríse sa viac ako 40 000 kresťanov ukrylo v džungli. Približne 15 000 kresťanov žije v utečeneckých táboroch pod ochranou polície. Viac ako 20 ľudí bolo zavraždených. V dedinách Tangia a Rupagaon boli kresťania upálení vo svojich domoch. Aspoň 8 ľudí bolo zabitých v oblasti Kandhamalu. Najmenej 10 kostolov bolo vypálených. Arcibiskup Vincent Concessao z diecézy Dillí verí, že je potrebné použiť efektívnejšie opatrenia na potlačenie násilností. Miestne úrady nerobia potrebné kroky. Na nenávisť voči kresťanstvu by sa malo odpovedať rovnakým spôsobom ako na iné extrémne formy netolerancie.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Vážený pán predseda, António Guerreiro, Fernando González, Gerardo Hernández, Ramón Labañino a René González, päť kubánskych občanov, ktorí len bránili svoju vlasť a svojich krajanov, aby sa nestali obeťami teroristických činov podporovaných a organizovaných skupinami z Miami, sú neprávom uväznení v Spojených štátoch od 12. septembra 1998, teda skoro 10 rokov. Počas desiatich rokov sa títo piati kubánski občania ocitli v nespočetných protizákonných situáciách, boli vystavení neprijateľným a neľudským trestom, tlaku, vydieraniu a porušovaniu najzákladnejších ľudských práv. Zažili napríklad kruté administratívne prekážky a obmedzenia v prípade rodinných návštev. Elizabeth Palmeiros, manželka Ramóna Labañina, čakala dva roky na udelenie víz. António Guerreiro nemal rodinnú návštevu viac ako jeden a pol roka a Fernando González je v rovnakej situácii viac ako jeden rok. Úrady Spojených štátov bránili Adriane Perezovej navštíviť svojho manžela, Gerarda Hernándeza, od 12. septembra 1998, zatiaľ čo Olga Salanueva nemohla navštíviť svojho manžela, Reného Gonzáleza, od augusta 2000. Požadujeme spravodlivosť, požadujeme prepustenie týchto piatich kubánskych vlastencov.
<SPEAKER ID="045" NAME="Kathy Sinnott" AFFILIATION="IND/DEM">
Vážený pán predseda, napriek vlhkému írskemu podnebiu boli u nás v minulosti veľké záplavy pomerne nezvyčajné. V poslednom čase sa ničivé záplavy stali každoročným sezónnym javom.
<P>
Príčinou je niekoľko faktorov: stavby na zátopových územiach, zlá údržba odtokov atď. Jeden dôležitý faktor - nevhodné plantážové lesníctvo - však za niekoľko posledných desaťročí financuje, a preto si táto záležitosť zaslúži, aby ste ju podrobne preverili.
<P>
Tieto plantáže smrekov, teda hlavne tie, ktoré boli vysadené na vysočinách, výrazne zmenili siete írskych riečnych systémov. Vysádzanie pôvodných írskych stromov a lesov bolo zároveň veľmi zanedbávané v dôsledku plánovania finančných zdrojov v minulosti.
<P>
Je poľutovaniahodné, že v novom programe rozvoja vidieka sa Írsko rozhodlo vylúčiť lesníctvo z programu. Ochudobniť miestne írske lesníctvo o finančné zdroje v tomto kritickom čase, keď sa potrebuje vrátiť do života, je receptom na katastrofu, ktorá so sebou prináša zvýšené nebezpečenstvo záplav, znečistenie vody, vyššie hodnoty CO2 a postupnú stratu úrodnosti pôdy.
<P>
V programe sú symbolické projekty, ktoré zahŕňajú pôvodné druhy drevín. Nemôžeme však poprieť, že príležitosť použiť finančné zdroje na pôvodné stromy, ktoré by zabránili budúcim záplavám, sme stratili.
<SPEAKER ID="046" NAME="Kinga Gál" AFFILIATION="PPE-DE">
(HU) Vážený pán predseda, dámy a páni, nielen hlásajme medzikultúrny dialóg, ale ho aj ochraňujme, keď ho napádajú. Najmä ak je etnické spolužitie v našom susedstve, v jednej z členských štátov Európskej únie, zo dňa na deň nahlodávané.
<P>
Buričské hrubé vyjadrenia Jána Slotu, predsedu jednej z vládnucich strán na Slovensku, a jeho hry na internetovej stránke YouTube, v ktorých vyzýva ľudí, aby zabili politikov zo strany maďarskej menšiny na Slovensku, a rovnako aj posledné vyjadrenie slovenského ministra školstva, že by zakázal vyjadrovanie sa v maďarskom jazyku na verejnosti na Slovensku, a dôvod, prečo podporuje menšinových maďarských poslancov, je, že sa zúčastnili na fóre v Budapešti, ktoré nahnevalo poslancov maďarského parlamentu, už mali a žiaľ môžu ešte mať smutné dôsledky.
<P>
Dôsledky tolerovania extrémnych vyjadrení a podnecovania sú už veľmi citeľné. Podľa nedávnych prieskumov verejnej mienky viac ako 60 % 15-ročných tínedžerov najviac nenávidia Maďarov a súhlasia so šokujúcimi buričskými obvineniami, ktoré v priebehu rokov prezentovali vedúci slovenskí politici. Maďari však začínajú mať strach. To všetko sa deje teraz, keď široko otvárame náruč a myslíme si, že dôsledky nebudú, keď sú Parlament, Komisia a Rada zaneprázdnené a my oslavujeme rok medzikultúrneho dialógu. Ďakujem vám za pozornosť.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Približne 60 miliónom európskych občanov, teda takmer 15 % populácie EÚ, hrozí chudoba. Identifikované boli nasledujúce priority na zníženie chudoby: vyššia miera zamestnanosti, zabránenie predčasnému ukončeniu štúdia, odstránenie detskej chudoby, modernizácia sociálneho zabezpečenia a odstránenie diskriminácie. Prioritou by mala byť investícia do vzdelávania. Predpokladom kvalitného vzdelávania je zabezpečenie modernej infraštruktúry pre vzdelávanie a zlepšenie odborného výcviku, platieb a postavenia učiteľov.
<P>
Priemerná miera predčasného prerušenia štúdia v EÚ je v súčasnosti vyše 16 %. Mnohí mladí ľudia, ktorí neukončia štúdium, pochádzajú z vidieka a sú nútení ukončiť školskú dochádzku v dôsledku neistej finančnej situácie. Vyzývam členské štáty, aby rozvoj pedagogickej infraštruktúry a vytvorenie pracovných miest hlavne vo vidieckych oblastiach považovali za priority. Kvalitnejšie vzdelanie zaručuje mladej generácii slušnú životnú úroveň, a tak zlepšuje sociálnu a hospodársku súdržnosť Európskej únie. Budúcnosť EÚ závisí od sily, hodnoty a kvality súčasných a budúcich generácií.
<SPEAKER ID="048" NAME="Pál Schmitt" AFFILIATION="PPE-DE">
(HU) Ďakujem vám, pán predseda. 15. septembra sa v Budapešti konala zakladajúca schôdza Európskeho inovačného a technologického inštitútu. Maďarsko a Budapešť, mesto vybrané za centrum inštitúcie, má bohatú tradíciu v oblasti vedeckého výskumu. Spomeňme si len na skutočnosť, že 12 nositelia Nobelovej ceny boli maďarskí vedci, ktorí sa podieľali na významných objavoch 20. storočia.
<P>
Najdôležitejšími úlohami novej inštitúcie sú podpora a koordinácia spolupráce medzi európskymi vedeckými centrami a vytvorenie siete univerzít, výskumných inštitúcií a novátorov zo súkromného sektora. Tieto ciele sa zhodujú so základnou zásadou Lisabonskej stratégie, koncepciou vytvorenia vzdelanej spoločnosti spolu so zlepšením konkurencieschopnosti, hospodárskeho rastu a vytvárania pracovných miest v centre.
<P>
Vážený pán predseda, dovoľte mi poďakovať orgánom s rozhodovacou právomocou za to, že vybrali Budapešť v Maďarsku ako centrum pre túto dôležitú inštitúciu. Som presvedčený, že budeme dobrými hostiteľmi. Rád by som upriamil vašu pozornosť na bezprecedentnú politickú dohodu dosiahnutú v tejto záležitosti v Maďarsku. Úprimne dúfam, že inštitúcia bude budúci rok dosahovať úspechy, obzvlášť keď tento rok Európska únia vyhlásila za rok kreativity a inovácie. Ďakujem za slovo.
<SPEAKER ID="049" NAME="Marian Harkin" AFFILIATION="ALDE">
Vážený pán predseda, Európsky súdny dvor pred necelými dvomi týždňami zistil, že Írsko porušilo rámcovú smernicu o vodách, pokiaľ ide o niektoré systémy čistenia odpadových vôd. Musím povedať, že mňa osobne veľmi teší skutočnosť, že sa Komisia aktívne zapojila a pokúša sa pomôcť Írsku pri zabezpečení čistej pitnej vody. Európska komisia má však teraz príležitosť vychádzať z tejto dobrej práce. Môže to urobiť tak, že predĺži program hospodárenia s poľnohospodárskym odpadom. Termín ukončenia prác je december 2008, ale z dôvodu výnimočných okolností práca nebude ukončená. Ako som povedala, ak sa termín nepredĺži, práca sa neukončí a z toho nebude mať prospech nikto.
<P>
Predĺženie programu by znamenalo situáciu, ktorá prospeje kvalite vody v Írsku, životnému prostrediu, farmárom aj politike Komisie. Predĺženie termínu by predstavovalo primeraný a citlivý krok zo strany Komisie, ktorým by sa zabezpečilo zosúladenie so smernicou o dusičnanoch a ktorý by ukázal jednotný postup pri implementácii politiky EÚ.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Slovensko, členský štát Únie, si osvojilo systém hodnôt EÚ, čo znamená, že by malo rešpektovať aj zásady kultúrnej a jazykovej rôznorodosti Spoločenstva.
<P>
Nedávny prieskum nadácie Open Society Fund však vykazuje, že na Slovensku nebezpečne narastá nenávisť slovenských žiakov voči maďarskej menšine a viac ako 63 % zastáva názor, že Maďari by mali hovoriť na verejnosti výlučne po slovensky a len doma po maďarsky. Čo je poburujúce, na pôde Parlamentu aj minister školstva plne podporoval tento názor.
<P>
Tento stav je zarážajúci. Stanovisko ministra je protiústavné, je v rozpore so zákonmi Slovenska a s princípmi, na ktorých je založená demokratická Európa. Od nástupu koaličnej vlády Róberta Fica na Slovensku niečo nie je v poriadku. Najmä zásluhou predsedu vládnej strany Jána Slotu sa neúnosne množia protimaďarské, rasistické a xenofóbne prejavy. A je zarážajúce, že ani premiér či predstavitelia vládnych strán sa neohradia, neodsúdia tento škodlivý a nebezpečný trend.
<SPEAKER ID="051" NAME="Slavi Binev" AFFILIATION="NI">
(BG) Vážený pán predseda, vážení kolegovia, chcel by som obrátiť vašu pozornosť na posledný zo série škandálov, ktoré vypukli v Bulharsku v súvislosti so 49 miliónmi EUR, ktoré ministerstvo vnútra vynaložilo na používanie špeciálnych prostriedkov určených na sledovanie. Tieto náklady by boli oprávnené, keby bol na základe použitia odpočúvacích a sledovacích zariadení odhalený a usvedčený aspoň jeden zločinec. Úradníci ministerstva vnútra pritom vždy tvrdili, že im chýba aj to najzákladnejšie vybavenie, aby mohli v Bulharsku úspešne trestne stíhať zločincov.
<P>
Dopadlo to tak, že po použití finančných prostriedkov, ktoré by stačili na zaplatenie 15 prieskumných lietadiel, jediné, čo bulharskí policajti vedia povedať, je to, že nebolo možné vidieť, kto umiestnil bombu v tajnom nevestinci v centre hlavného mesta. Tieto skutočnosti vedú k jedinému možnému záveru. Ministerstvo vnútra spolu s určitými súkromnými spoločnosťami oberá bulharských daňových poplatníkov, systematicky a vo veľkom ich okráda. Služby, ktoré majú zabrániť trestným činom, sa využívajú len na politické a hospodárske vymáhanie peňazí a vyrovnávanie účtov s opozíciou.
<SPEAKER ID="052" NAME="Iuliu Winkler" AFFILIATION="PPE-DE">
(HU) Veľmi pekne vám ďakujem, pán predseda. V nasledujúcich rokoch sa trvalo udržateľný rozvoj ekonomík Európskej únie môže realizovať len v tom prípade, ak v Únii posilníme 23 miliónov malých a stredných podnikov, pretože zabezpečujú približne štyri z piatich pracovných miest, ktoré sa v Únii nedávno vytvorili.
<P>
Európsky balík opatrení pre malé podniky, "Zákon o malých podnikoch", ktorý v júni uverejnila Komisia, uznáva hlavnú úlohu, ktorú v európskych ekonomikách zohrávajú malé podniky, a poskytuje všeobecný rámec pre politiku únie a členských štátov. Tento dokument navrhuje prijatie nových pravidiel v kľúčových oblastiach, a to napríklad zjednodušenú reguláciu štátnej pomoci a zvýšenie finančnej disciplíny.
<P>
Európske malé podniky však potrebujú viac než len politickú vôľu Komisie, Parlamentu alebo dokonca členských štátov. Malé podniky potrebujú rýchle vypracovanie a účinné uplatnenie nových pravidiel. Európsky parlament musí prevziať kľúčovú rolu v urýchlení tohto procesu. Ďakujem.
<SPEAKER ID="053" NAME="Katalin Lévai" AFFILIATION="PSE">
(HU) Vážený pán predseda, zisťujeme, že medzi ľuďmi, spoločenskými skupinami, etnickými skupinami a nezriedka i medzi národmi a štátmi sa šíria extrémne myšlienky a prejavy násilia. Na ich zastavenie existujú politické nástroje a využiť možno administratívne a policajné prostriedky.
<P>
Politici, ktorí uvažujú dlhodobo, však uprednostňujú výzvu na dialóg, a to nielen politický dialóg, ktorý často vedie ku konfliktu, ale aj kultúrny dialóg. Aby sme však s niekým mohli viesť dialóg o kultúre, musíme najprv poznať svoju vlastnú kultúru.
<P>
Podstata roka medzikultúrneho dialógu spočíva v tom, že by sme mali spoznať rôzne vrstvy spoločnosti, života a minulosti menšín, etnických skupín a národností, ktoré sa nám na prvý pohľad môžu zdať zvláštne, nielen medzi krajinami, ale aj v rámci jednej krajiny. Súdržnosti národa a dobrým vzťahom medzi ľuďmi, etnickými skupinami a národmi tento druh dôverných vzťahov pomáha, ich nedostatok však tomu zabraňuje.
<P>
Domnievam sa, že v roku medzikultúrneho dialógu je zvlášť dôležité, aby všetky európske spoločnosti udržiavali medzi väčšinou a menšinou skutočne hodnotný dialóg, pretože len takto sa môžu medzi kultúrami európskych krajín rozvinúť naozajstné vzťahy. Je to európsky fenomén a musíme s ním zaobchádzať na európskej úrovni. Veľmi pekne vám ďakujem.
<SPEAKER ID="054" NAME="Dragoş Florin David" AFFILIATION="PPE-DE">
(RO) Spolu sme rozhodli o tom, že cieľom európskej energetickej politiky bude zníženie energetickej závislosti EÚ, zaistenie bezpečnosti dodávok a cenová transparentnosť. Čo si dnes všímame, je to, že európsky trh s plynom je v každom smere charakterizovaný výraznou dynamikou - z hľadiska energetickej politiky, technického vybavenia, samotného obchodu s plynom aj transparentnosti cien, pretože stanovenie cien je kľúčovou zložkou ochrany európskych spotrebiteľov.
<P>
V tejto súvislosti meranie a účtovanie plynu v súvislosti s koncovými užívateľmi vyžaduje rozvoj príslušných noriem, ktoré umožňujú jednotnú výpočtovú metódu, uznávanú v celej EÚ, aby bolo meranie transparentné, t. j. spravodlivé, objektívne a presné.
<P>
Vyzývam dnes Európsky parlament, aby prijal všetky opatrenia potrebné na podporu overenia spôsobu, akým sa plyn meria a účtuje, pretože sme zistili, že v Rumunsku prepravcovia a distribútori plynu nespĺňajú tieto požiadavky; plyn sa meria v kubických metroch a účtuje sa v kWh, takže občania nie sú schopní kontrolovať svoju skutočnú spotrebu, ktorá je výsledkom matematických vzorcov a tie sa zakladajú na diskutabilných parametroch.
<SPEAKER ID="055" NAME="Proinsias De Rossa" AFFILIATION="PSE">
Vážený pán predseda, medzi našimi občanmi sa šíri podráždenosť a strach v súvislosti s kolabujúcimi svetovými finančnými inštitúciami a ich možným účinkom na dôchodky, úspory a pracovné miesta.
<P>
Som rád, že komisár McCreevy prišiel na rozpravu, ktorá sa má práve uskutočniť. Domnievam sa však, že musí rýchlo konať v súvislosti s tým, čo tento Parlament navrhuje - držať na uzde "kasínový kapitalizmus", ktorý nás doviedol na okraj hospodárskej priepasti.
<P>
Pán komisár, ak vám záväzok voči neoliberálnej ideológii nedovoľuje takto postupovať, mali by ste odstúpiť a umožniť, aby bol menovaný niekto iný, kto je pripravený umlčať trhových pirátov. Vo finančnom a bankovom sektore sa naliehavo vyžaduje prísne, nové nariadenie a vaša doterajšia obhajoba takzvaného "mierneho nariadenia", ktoré v niektorých prípadoch znamenalo nulové nariadenie, musí rýchlo skončiť.
<P>
Skôr než sa posadím, chcel by som sa vrátiť k pripomienkam pani McDonaldovej zo strany Sinn Féin, ktorými sa snažila obhájiť ich kampaň proti Lisabonu, a teraz prehlasuje, že uprostred celosvetovej finančnej krízy chce pre Írsko hospodársku nezávislosť. Myslím si, že je to prejavom ľahkovážneho postoja bojovníkov proti Lisabonu.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) Finančná kríza znamená, že aj transparentnosť fondov zapojených do alternatívnych investícií by mala byť pre Európsky parlament dôležitou otázkou. Prioritou sa stalo zvýšenie transparentnosti spoločností s použitím hedžových fondov a súkromných kapitálových fondov na jednej strane a spoločnosťami, v ktorých majú tieto fondy akcie, na strane druhej.
<P>
Takzvané kódexy osvedčených postupov by možno mohli slúžiť ako vzor, ale v prípadoch neslušného správania nemôžu nahradiť legislatívne opatrenia. Dôležité je vytvoriť kódex osvedčeného postupu, pokiaľ ide o metódy obnovenia rovnováhy v súčasnej štruktúre vedenia spoločností.
<P>
Nová legislatíva by mala tiež zaviazať hedžové fondy a súkromné kapitálové fondy, aby oznamovali a vysvetľovali svoju investičnú politiku a súvisiace riziká jednotlivým aj inštitucionálnym investorom, ako aj poisťovacím maklérom a dozorným orgánom.
<SPEAKER ID="057" NAME="Milan Gaľa" AFFILIATION="PPE-DE">
(SK) Dovoľte mi, aby som so zármutkom niekoľkými slovami pripomenul nedávnu tragickú haváriu slovenského autobusu, ktorá sa odohrala neďaleko chorvátskeho mesta Gospič.
<P>
Štrnásť ľudských životov vyhaslo, ďalší boli zranení na ceste za oddychom. Chcel by som vyjadriť sústrasť pozostalým tragédie, zároveň by som rád poďakoval chorvátskej strane, ktorá svojím príkladným prístupom zmiernila dosah tejto nehody a vzorne sa postarala o našich občanov. Chorvátsko svojou schopnosťou reagovať a riešiť problémy opätovne dokazuje, že v budúcnosti patrí do Európskej únie.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Vážený pán predseda, posledné týždne s osobitným záujmom a obavou sledujeme vývoj v americkom finančnom sektore.
<P>
Rozhodnutie vlády USA pomôcť najväčšej poisťovacej spoločnosti poskytnutím pôžičky vo výške 85 miliárd USD, znárodnenie dvoch popredných hypotekárnych skupín a krach štvrtej najväčšej investičnej banky vyvolali v Spojených štátoch atmosféru paniky a veľké obavy medzi európskymi obyvateľmi.
<P>
Je to z toho dôvodu, že v globalizovanom hospodárskom prostredí je veľmi pravdepodobné, že kríza sa presunie aj do Európy - ak sa tak už nestalo - a zasiahne bankový systém, ako aj príjmy európskych občanov.
<P>
Rozprava, ktorá sa má v stredu konať v Európskom parlamente za účasti Rady a Komisie, musí dať konkrétne odpovede na tieto otázky:
<P>
Ako je európske hospodárstvo pripravené na to, aby mohlo čeliť pravdepodobným dôsledkom krízy, ktorá začala?
<P>
Aký je plán opatrení a aké konkrétne opatrenia sa prijali na ochranu finančnej situácie európskych občanov?
<P>
A nakoniec, podľa akej stratégie chce postupovať Európska centrálna banka na podporu európskych inštitúcií?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predseda, 26. septembra EÚ oslávi svoju jazykovú rozmanitosť. Podujatia sú zamerané na myšlienku, že jazyky sú mostom kultúry a že by sa malo podporovať učenie cudzích jazykov a schopnosť komunikovať cez jazykové bariéry.
<P>
Tieto podujatia a oznámenia Komisie celkom zabúdajú na potrebu zachovať v Európe výučbu starej gréčtiny a latinčiny. Z týchto klasických jazykov pochádza mnoho slov a výrazov vo všetkých európskych aj iných jazykoch.
<P>
Zelená kniha - Migrácia a mobilita: výzvy a príležitosti vzdelávacích systémov EÚ je súčasne otvorená konzultáciám. V zelenej knihe je odkaz na úlohu smernice Rady 77/486/EHS o vzdelávaní detí migrujúcich pracovníkov a kriticky sa pozerá na postupné opatrenia, ktoré sa na základe tejto smernice prijali za posledných 30 rokov.
<P>
Je to príležitosť, ako zintenzívniť vyučovanie jazykov detí migrujúcich pracovníkov.
<SPEAKER ID="060" NAME="Zita Pleštinská" AFFILIATION="PPE-DE">
(SK) V poradí už tretia politická kríza na Ukrajine bola pravdepodobnou príčinou, že rusko-gruzínsky konflikt neviedol k ambicióznejším záverom historicky druhého samitu EÚ Ukrajina, ktorý sa konal začiatkom septembra v Paríži.
<P>
Oceňujem, že Európska únia opäť deklarovala svoju podporu budovaniu občianskej spoločnosti a prodemokratickým zmenám na Ukrajine. Pozitívne hodnotím aj dohodu o začatí "dialógu o vízach," ktorý by mal v dlhodobom horizonte viesť k bezvízovému styku medzi obidvomi stranami, ako aj skutočnosť, že cesta Ukrajiny k členstvu EÚ aj napriek vzniknutej politickej kríze zostala otvorená.
<P>
Dnes už nikto nepochybuje, že Oranžová revolúcia zmenila smerovanie Ukrajiny v jej nasledujúcom období dejín. Ukrajina musí teraz preukázať stabilitu a jednotu. Iba tak má šancu dosiahnuť európsku perspektívu.
<P>
Som presvedčená, že slobodu posilníme doma len vtedy, keď ju budeme brániť aj za hranicami EÚ. Z tohto dôvodu sa 2. - 3. októbra 2008 v Kyjeve a na Jalte zúčastním v poradí už 11. zasadnutia delegácie Európskeho parlamentu na Ukrajine.
<P>
Verím, že účasť zástupcov Európskeho parlamentu na Ukrajine prispeje k upokojeniu situácie a k politickej stabilite na Ukrajine.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Vážený pán predseda, chcel by som len pridať svoj hlas k odsúdeniu teroristického útoku alebo útokov, ktoré sme zažili v našej krajine. Baskický národ má tú smolu, že je jedinou krajinou v Európskej únii, ktorá stále zažíva terorizmus a že terorizmus v nej pretrváva už desiatky rokov. Osobne pochádzam z rodiny, ktorá zažila 40 rokov exilu - toľko, čo trval frankizmus - a ak sme sa vôbec niečo naučili, tak len to, že žiadny politický cieľ nemá takú hodnotu, ktorá by stála za život jedinej ľudskej bytosti. Nakoniec by som chcel povedať, že každému z nás, ktorí veríme v právo baskického ľudu rozhodovať, je jasné, že právo na život je najzákladnejším právom nás všetkých.
<SPEAKER ID="062" NAME="James Nicholson" AFFILIATION="PPE-DE">
Vážený pán predseda, všetci si veľmi dobre uvedomujeme, že zvýšenie cien ropy a plynu má obrovský negatívny účinok na veľa odvetví nášho hospodárstva, ako aj na spotrebiteľov.
<P>
Chcel by som upozorniť na vplyv, ktorý má táto kríza na odvetvie poľnohospodárstva, rybolovu a na malé podniky. Vysoké ceny palív sa v súčasnosti preniesli na poľnohospodárov: ceny sa stupňujú a farmári nemajú zvýšené príjmy na krytie týchto vysokých cien energie a plynu.
<P>
Palivová kríza podkopáva rast konkurencieschopnosti v našich malých a stredných podnikoch, znižovaním kúpyschopnosti zákazníkov zhoršuje situáciu a, obávam sa pomyslieť, pán predseda, na to, čo sa stane túto zimu - milióny ľudí si nebudú môcť dovoliť zostať v teple.
<P>
Všetci sme videli, čo sa dialo na čerpacích staniciach, keď sa zvyšovala cena ropy; každý deň, keď ste prechádzali okolo čerpacej stanice, cena stúpla. Ale teraz, keď cena ropy klesla, ceny sa neznižujú o takú sumu, o akú sa zvýšili. Myslím si, že na to musia reagovať: svoje zisky si vytvorili a je načase ísť ďalej a upraviť ceny primerané pre spotrebiteľa.
<SPEAKER ID="063" NAME="Csaba Sógor" AFFILIATION="PPE-DE">
(HU) Vážený pán predseda, Maďarsko má hranice samo so sebou a po prvej svetovej vojne stratilo dve tretiny svojho územia. Politické zastúpenie Maďarov žijúcich v týchto oblastiach, z ktorých viac ako 3 milióny žijú v siedmich krajinách, dovolilo, aby sa v minulom storočí za ich práva bojovalo len mierovými prostriedkami.
<P>
Takmer 20 politických organizácií šesť rokov diskutovalo v rámci Fóra maďarských poslancov Karpatskej kotliny o mierových prostriedkoch na presadenie záujmov a naďalej v tom pokračuje: identita, materinský jazyk, hospodárske vzťahy a autonómia. Tiež som členom tohto fóra. Tento rok sme sa rozhodli, že v záujme využitia príležitostí, ktoré poskytuje EÚ, otvoríme v Bruseli spoločnú lobingovú kanceláriu.
<P>
Je nepochopiteľné a neprijateľné, aby politici z niektorých členských štátov EÚ extrémnymi nadávkami urážali mierové snahy maďarských spoločenstiev a obviňovali maďarskú národnostnú menšinu žijúcu v ich krajine z kolektívnej kriminality a chceli im obmedziť používanie materinského jazyka.
<P>
Chcel by som upozorniť Európsky parlament na tieto útoky a znovu pripomenúť, že národnostným menšinám sa musia zabezpečiť práva spoločenstva a musí sa zabrániť ich obviňovaniu z kolektívnej kriminality. EÚ musí v tomto prevziať aktívnu, preventívnu úlohu. Ďakujem.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Vážený pán predseda, Komisia chce pomôcť bojovať s problémom zvyšovania cien potravín v rozvojových krajinách a chce týmto krajinám poskytnúť peňažné prostriedky vo výške jednej miliardy EUR.
<P>
Nimi sa bude financovať nákup semien a iných zásob na zvýšenie poľnohospodárskej výroby, na výživu obyvateľstva, zníženie inflácie, ako aj zníženie cien potravín.
<P>
Je politicky a morálne správne, aby sme pomáhali rozvojovým krajinám, ale mali by sme sa dobre poradiť, aby sme vyvinuli podobnú iniciatívu s cieľom pomôcť európskym farmárom. Zvýšenie cien potravín, ako aj mnohého iného, ich zasiahlo rovnako intenzívne preto, lebo na tieto peniaze je potrebné dívať sa ako na úspory zo zníženia nákladov v rámci spoločnej poľnohospodárskej politiky (CAP).
<P>
Navrhujem preto, aby sa veľká časť zo sumy jedna miliarda EUR použila na pomoc európskym poľnohospodárom, ktorí čelia mnohým problémom.
<P>
Na záver mi dovoľte, aby som vyslovil svoju vážnu obavu týkajúcu sa správneho použitia peňazí, ktoré sa majú poskytnúť týmto krajinám. Krajiny Afriky, Karibiku a Tichomoria (AKT) nemajú žiadny model rozvoja vidieka ani systém kontroly. Obávam sa, že peniaze sa stratia v byrokracii medzinárodných organizácií bez toho, aby skutočne priniesli nejaký úžitok.
<SPEAKER ID="066" NAME="Predsedajúci">
Týmto uzatváram tento bod rokovania.
