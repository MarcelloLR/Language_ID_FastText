<CHAPTER ID="004">
Výsledky Európskej rady (18. - 19.6.2009) - Polrok činnosti českého predsedníctva (rozprava) 
<SPEAKER ID="013" NAME="Predseda">
Ďalším bodom programu je spoločná rozprava o nasledujúcich správach:
<P>
Správa Európskej rady a vyhlásenie Komisie o výsledkoch Európskej rady (18. - 19.6.2009)
<P>
Vyhlásenie odchádzajúceho predsedníctva Rady o polroku činnosti českého predsedníctva.
<P>
Rád by som využil túto príležitosť a privítal predsedu vlády Českej republiky pána Jana Fischera. Rád by som tiež srdečne privítal predsedu Európskej komisie pána Josého Manuela Barrosa.
<P>
Máme pred sebou vyhlásenie odchádzajúceho predsedníctva Rady o polroku činnosti českého predsedníctva. Dovoľte mi na úvod povedať niekoľko slov. Včera sme začali siedme funkčné obdobie Európskeho parlamentu. Poverili ste ma prácou, zodpovednosťou, veľkým privilégiom a cťou predsedať počas nasledujúceho dva a pol roka Európskemu parlamentu. Rád by som vám počas tohto druhého dňa ešte raz poďakoval za dôveru, ktorú ste mi dali. Urobím všetko preto, aby som vám dokázal, že vaše rozhodnutie bolo správne.
<P>
V prvej polovici roku 2009 bol predsedajúcou krajinou druhý štát zo skupiny, ktorá pristúpila k Európskej únii iba pred piatimi rokmi. Máme preto príležitosť byť ešte jednotnejší a ešte viac sa navzájom zblížiť. Uvedomujeme si, že v období krízy a energetických problémov to bolo náročné predsedníctvo. Treba spomenúť aj krízu v oblasti Gazy. Konali sa tiež voľby do Európskeho parlamentu. Ako určite viete, počas volieb do Európskeho parlamentu sú obmedzené kontakty medzi predsedníctvom, Parlamentom a Európskou komisiou. Dnes by sme radi počuli, ako odchádzajúce české predsedníctvo vníma predchádzajúcich šesť mesiacov a aké sú jeho závery a hlavné pripomienky v súvislosti s prácou, ktorá sa má vykonať v blízkej budúcnosti.
<P>
Rád by som preto požiadal pána predsedu vlády Českej republiky, aby sa ujal slova a predniesol názor predsedníctva na činnosť počas predchádzajúcich šiestich mesiacov a vyjadril sa k tomu, čo by sa malo uskutočniť v blízkej budúcnosti.
<SPEAKER ID="014" NAME="Jan Fischer">
úradujúci predseda Rady. - (CS) Vážený pán predseda, dámy a páni, je mi veľkou cťou, že vás môžem pozdraviť na úvod vášho päťročného mandátu. České predsedníctvo sa skončilo a nový Európsky parlament práve začína. Rád by som využil túto príležitosť a zablahoželal vám k zvoleniu a k tomu, že voliči vo vašich krajinách vám dali dôveru, aby ste ich zastupovali v tomto dôležitom európskom orgáne. Blahoželám Jerzymu Buzekovi k zvoleniu za predsedu Európskeho parlamentu, ako aj všetkým včera zvoleným podpredsedom. Želám vám všetkým veľa úspechov pri vykonávaní vašej zodpovednej práce a naplnení všetkých predstáv, s ktorými ste do Európskeho parlamentu vstupovali.
<P>
Česká republika skladá účty zo svojho šesťmesačného vedenia Európskej rady inému Parlamentu, než tomu, ktorý tu bol, keď túto úlohu preberala. To, samozrejme, nemení nič na vlastnom hodnotení nášho predsedníctva. Naopak, vidím v tom potvrdenie súvislosti v európskej politike. Zároveň i v tom, že nové švédske predsedníctvo bude pokračovať v plnení dvoch hlavných úloh, ktoré zamestnávali aj nás. - riešenie dôsledkov svetovej hospodárskej krízy a otázok týkajúcich sa energetiky a energetickej bezpečnosti. Prvý polrok tohto roku sa zapíše do histórie Európskej únie ako obdobie náročných skúšok, ktoré vyplývajú zo zložitej politickej a hospodárskej situácie. Niektoré z týchto skúšok sme očakávali, predovšetkým pretrvávajúcu a plne sa prejavujúcu hospodársku krízu a potrebu doriešiť inštitucionálnu reformu Únie. Iné prišli nečakane, niektoré až veľmi nečakane, ako napríklad konflikt v Gaze a kríza v súvislosti s dodávkami ruského plynu hneď počas prvých hodín českého predsedníctva. Naša schopnosť viesť predsedníctvo prešla potom testom, ktorý bol., samozrejme, spôsobený udalosťami na domácej politickej scéne, keď sa v dvoch tretinách výkonu predsedníctva v Českej republike zmenila vláda. Na rozdiel od mnohých si nemyslím, že vládna kríza v Českej republike vážne poškodila Európsku úniu ako celok. Súhlasím však s tým, že pád vlády nebol šťastným riešením. Napriek tomu som pevne presvedčený, že výkon nášho predsedníctva sme zvládli bez otrasov a že po celých šesť mesiacov sme dokázali plynulo a s plným nasadením plniť naše priority, naplánované úlohy vyplývajúce z programu EÚ, ako aj riešiť neočakávané aktuálne problémy. Bolo to aj výsledkom toho, že tímy odborníkov v Českej republike pracovali s plným nasadením, spoľahlivo a s maximálnym profesionalizmom. Bolo to však aj tým, že po zmene vlády české predsedníctvo dostalo plnú podporu zo strany Európskej komisie. Ja osobne som cítil túto podporu zo strany pána predsedu Barrosa. Silnú podporu som vtedy cítil - a dovoľte mi teraz vysloviť i osobnú poznámku - aj zo strany predstaviteľov viacerých členských štátov. V tom období to pre českú vládu a pre mňa osobne predstavovalo obrovskú pomoc.
<P>
Hneď na začiatku by som vám chcel povedať, že sa nebudem púšťať do filozofických ani politických analýz. Nechcem tu porovnávať politický rozmer alebo dôležitosť vedenia Európskej únie zo strany menších alebo väčších krajín, starých alebo nových krajín, ani výhody či nevýhody politickej a úradníckej vlády v predsedajúcej krajine. Posúdenie prenechám ostatným a navyše si myslím, že dobrá a nezaujatá analýza sa musí vykonať s určitým odstupom, keď opadnú emócie a ustúpia krátkodobé záujmy. Odteraz si v prejave nebudem pomáhať veľkými slovami ani pátosom. Sústredím sa radšej na holé fakty v prípade potreby podporené štatistickými údajmi. Štatistika je vlastne mojou celoživotnou profesiou a možno i vášňou alebo tým, čo Tomáš Garrigue Masaryk nazýval každodennou drobnou prácou. Ako viete, Česká republika vyjadrila svoje hlavné predsednícke priority ako tri "E": ekonomika, energetika a Európska únia a jej úloha vo svete. Myslím si, že okolnosti jasne ukázali, že išlo o vysoko aktuálne a správne témy, ktoré platia nielen pre prvú polovicu roku 2009. Ide o oblasti, ktoré budú aj v budúcnosti vyžadovať maximálne spoločné úsilie, aby Únia obstála v období nestability a dokázala byť pre svojich občanov - a predovšetkým preto tu je - prínosom. Ide o priority, ktoré testujú nosnosť integračnej myšlienky a ktoré v praxi ukazujú, do akej miery sme verní hodnotám, ktoré stáli pri zrode Spoločenstva a ktoré definujú Európu ako spoločný priestor slobody, bezpečia a prosperity. My sme preto symbolicky zvolili motto "Európa bez bariér". Práve hospodárska kríza preverila našu vernosť myšlienke integrácie a mottu českého predsedníctva dodala ešte naliehavejší význam. Výsledky mnohých rokovaní počas minulého polroka a závery zo zasadnutí Európskej rady dokazujú, že všetkých dvadsaťsedem členských štátov určite obstálo v tejto skúške. Pod českým predsedníctvom sme dokázali odmietnuť protekcionizmus a dohodnúť sa na spoločnom a koordinovanom postupe pri riešení dôsledkov krízy v rámci EÚ i na medzinárodnej scéne.
<P>
Obstáli sme aj pri plnení úlohy vo veci inštitucionálnej reformy, pričom mnohí nám v tomto smere neverili. Česká republika sama úspešne dokončila ratifikáciu Lisabonskej zmluvy v oboch komorách parlamentu. Bolo to jasné a ničím nespochybniteľné vyjadrenie politickej vôle. Tým sme otvorili možnosť hodnoverne riešiť otázku írskych záruk. Som pevne presvedčený, že záruky, na ktorých sme sa zhodli na júnovom zasadnutí Európskej rady, dávajú dobrú príležitosť na to, aby aj Írsko úspešne dokončilo proces ratifikácie Zmluvy, aby mohla nadobudnúť platnosť do konca roku 2009. České predsedníctvo pristúpilo s plnou vážnosťou aj k úlohe, ktorá súvisí so zvolením tohto nového Európskeho parlamentu, konkrétne k začatiu procesu menovania Komisie na nasledujúce volebné obdobie 2009 - 2014. Na júnovom zasadnutí Európskej rady sa podarilo dosiahnuť jasnú politickú zhodu v súvislosti s kandidatúrou Josého Manuela Barossa na funkciu predsedu budúcej Komisie. Poverenie českého a nastávajúceho švédskeho predsedníctva na vedenie rozhovorov s Európskym parlamentom dáva predpoklad na zachovanie inštitucionálnej kontinuity. Celkovo sa českému predsedníctvu podarilo dosiahnuť celý rad konkrétnych výsledkov vo všetkých troch prioritných oblastiach. V legislatívnej oblasti sa vďaka úzkej spolupráci s členskými štátmi a inštitúciami EÚ, predovšetkým s Európskym parlamentom, podarilo úspešne dokončiť rokovania o viac ako 80 konkrétnych opatreniach. V nelegislatívnej oblasti sa nám tiež podarilo dosiahnuť niekoľko významných úspechov. Je to predovšetkým zvládnutie krízových situácií v oblasti zahraničnej politiky a energetiky na začiatku tohto roka, odmietnutie protekcionistických tendencií, rozhodné opatrenia na podporu európskeho hospodárstva, kroky smerujúce k diverzifikácii dodávok energie a ochrane klímy a výsledky rokovaní s kľúčovými partnermi Európskej únie.
<P>
Čo sa týka jednotlivých priorít, najdôležitejšou úlohou v hospodárskej oblasti bolo čeliť dôsledkom svetovej krízy a pokračovať v zavádzaní plánu hospodárskej obnovy Európy ako hlavného nástroja návratu k hospodárskej prosperite. Obstáli sme i čo sa týka opatrení, ktoré boli prijaté na stabilizáciu bankového sektora. Opatrenia, ktoré sme prijali, sú účinné. Členské štáty prostredníctvom záruk a rekapitalizácie poskytli bankám potenciálnu podporu vo výške viac ako 30 % HDP Európskej únie. Pozitívnym odkazom z jarného zasadnutia Európskej rady bolo dosiahnutie kompromisu týkajúceho sa balíka vo výške 5 miliárd EUR. Je určený na projekty v oblasti energetiky a širokopásmového internetu a opatrenia súvisiace s preverovaním funkčnosti spoločnej poľnohospodárskej politiky. Kľúčový význam pre riešenie svetovej hospodárskej krízy mala dohoda o príspevku členských štátov EÚ určeného na zvýšenie prostriedkov Medzinárodného menového fondu formou pôžičky až do výšky 75 miliárd EUR. Európska únia pod vedením českého predsedníctva s výraznou podporou Komisie významne prispela ku kvalitnej príprave a úspešnému priebehu londýnskeho samitu G20. Na samite sa dosiahla dohoda o zásadnom zvýšení prostriedkov Medzinárodného menového fondu a tiež prostriedkov hradených prostredníctvom ďalších medzinárodných inštitúcií na boj s dôsledkami globálnej hospodárskej recesie. Európska únia tak na tomto samite získala silnú pozíciu aj vďaka spoločným záverom dosiahnutým na jarnom zasadnutí Európskej rady. Potvrdila tým svoju ambíciu byť silným hráčom na svetovej scéne. Ako som už spomenul, všetky opatrenia zamerané na boj proti hospodárskej kríze musia byť vnímané na pozadí spoločného a jednoznačného odmietnutia protekcionizmu.
<P>
V oblasti legislatívnych opatrení sa českému predsedníctvu v rámci plánu obnovy podarilo dosiahnuť dohodu o možnosti uplatňovania zníženej sadzby dane z pridanej hodnoty pre lokálne poskytované služby s vysokým podielom ľudskej práce. Táto dohoda je významným príspevkom k udržaniu zamestnanosti v najzraniteľnejších odvetviach hospodárstva a mala by pomôcť hlavne malým a stredným podnikom. Samostatnú kapitolu v boji proti súčasnej finančnej a hospodárskej kríze predstavujú zmeny v regulácii finančného trhu a dohľadu nad nimi. Počas českého predsedníctva sa nám podarilo dosiahnuť veľký pokrok na ceste k obnoveniu dôvery. Dokončili sme rokovania o všetkých kľúčových legislatívnych návrhoch, ktoré si predsedníctvo stanovilo za cieľ. Patria medzi ne predovšetkým smernica Solventnosť II pre oblasť poisťovníctva, nariadenia pre ratingové agentúry a iné. V rámci náročnej rozpravy o regulácii a dohľadu nad finančnými trhmi sa dosiahla dohoda o základných prvkoch reformy, ktorá by mala zaistiť stabilitu na úrovni členských štátov a jednotlivých finančných inštitúcií, a ich pravidlách. Júnové zasadnutie Európskej rady potvrdilo smer, ktorým sa vydala Komisia. Podpora, ktorá bola vyjadrená plánom Komisie, by mala vyústiť do legislatívnych návrhov, ktoré sa budú pripravovať a schvaľovať na jeseň tohto roku.
<P>
Energetická politika, ktorá je druhou prioritou českého predsedníctva, prešla ťažkou skúškou už počas prvých dní českého predsedníctva. Súčasne ukázala, že problémy energetických kríz nie je dobré riešiť spôsobom ad hoc, keď kríza prepukne raz za šesť mesiacov alebo v inom časovom období. Mali by sme preto prijímať systémové opatrenia, aby EÚ bola energeticky odolná a bezpečná. Počas českého predsedníctva sa prijímali kroky na posilnenie energetickej bezpečnosti zamerané na prehĺbenie diverzifikácie energetických zdrojov prostredníctvom tzv. južného koridoru. Podpora energetickej účinnosti, ktorá je súčasťou revidovaných nariadení Európskeho fondu regionálneho rozvoja, prispieva k zvýšeniu energetickej bezpečnosti. Tá umožní financovanie investícií zameraných na zvyšovanie energetickej účinnosti a využitia obnoviteľných zdrojov pre odvetvie bytovej výstavby. Toto je krok smerom k švédskemu predsedníctvu, pre ktoré je energetická účinnosť jednou z hlavných priorít. Znovu sa tu prejavuje nevyhnutná súvislosť vo vykonávaní práce v celej EÚ. Nakoniec, ale určite nie poslednýkrát, sa na júnovom zasadnutí Rady potvrdilo, že nie je dobré vzdávať sa ambicióznych cieľov v otázke znižovania emisií skleníkových plynov alebo financovania zmierňovacích a adaptačných opatrení v rozvojových krajinách. Zároveň sme si stanovili jasné priority a ciele, ktoré sa musia splniť ešte pred konferenciou OSN o zmene klímy, ktorá sa uskutoční v Kodani v decembri tohto roku tak, aby Európska únia obhájila svoje vedúce postavenie v ochrane klímy.
<P>
Treťou prioritou alebo tretím "E" českého predsedníctva bola EÚ a jej úloha vo svete. Udalosti jasne ukazujú, aká je pre EÚ dôležitá schopnosť tvoriť a presadzovať spoločnú zahraničnú politiku. Plne sa to potvrdilo i počas českého predsedníctva. Zatiaľ čo pri riešení plynovej krízy bola EÚ vďaka svojej jednote úspešná, druhá kríza zo začiatku tohto roka, kríza v Gaze, znova ukázala, že ak EÚ skutočne chce byť celosvetovým hráčom, musí sa naučiť hovoriť jedným hlasom. Obe tieto krízy prepukli počas jedného predsedníctva, čo ukazuje, že nezáleží na tom, kto je na čele EÚ, ale predovšetkým na jednote všetkých dvadsiatich siedmich členských štátov. Českému predsedníctvu sa podarilo začať projekt Východného partnerstva, ktorý je pokračovaním susedskej politiky, tentoraz východným smerom. Hlavnou zahraničnou prioritou českého predsedníctva bolo pokračovať v procese rozširovania Únie. Išlo hlavne o európsku perspektívu krajín západného Balkánu. S ohľadom na situáciu v regióne malo predsedníctvo obmedzený manévrovací priestor. I napriek tomu, že prístupové rozhovory s Chorvátskom boli pozastavené, dosiahol sa pokrok v procese vízovej liberalizácie. Predniesol som stručný a vecný prehľad o plnení priorít českého predsedníctva. Podrobnejšie informácie sú vám, samozrejme, k dispozícii tak, ako som k dispozícii i ja, a rád odpoviem na vaše otázky, prípadne komentáre.
<SPEAKER ID="015" NAME="José Manuel Barroso" LANGUAGE="FR">
Vážený pán predseda, pán premiér, dámy a páni, prvé plenárne zasadnutie nového Európskeho parlamentu je jedinečným politickým okamihom. Otvára sa ním legislatívne obdobie, ktoré ovplyvní každodenný život stoviek miliónov európskych občanov a osud celého kontinentu.
<P>
Chcel by som úprimne zablahoželať všetkým poslancom Európskeho parlamentu, ktorí boli práve zvolení. Vaša prítomnosť v tomto Parlamente je výsledkom najrozsiahlejšieho uplatnenia nadnárodnej demokracie, aké sa kedy vo svete uskutočnilo. Vo vašom funkčnom období vám želám veľa úspechov.
<P>
Problémy, ktorým Európa čelí a ktoré bude musieť v nadchádzajúcich rokoch riešiť, sú obrovské. Predovšetkým je tu hospodárska a finančná kríza, ktorá si vyžaduje, aby sme pokračovali v systematickom koordinovanom postupe, ktorý sme začali uplatňovať. Sú tu sociálne náklady tejto krízy, ktoré sú našou najvyššou prioritou. Je tu boj proti zmene klímy a prechod na zelené a trvalo udržateľné hospodárstvo, ktoré ukazujú, aké má byť smerovanie našej politiky.
<P>
Všetky tieto problémy charakterizovali aj obdobie českého predsedníctva, ktoré sa práve skončilo. Rád by som pánovi premiérovi Fischerovi a jeho predchodcovi pánovi Mirkovi Topolánkovi zablahoželal k výsledkom, ktoré v tejto mimoriadne zložitej etape dosiahli. Ďakujem im a celému ich tímu za vynikajúcu spoluprácu, ktorá fungovala aj napriek určitým vnútropolitickým problémom.
<P>
Chcel by som tiež vyzdvihnúť politický význam tohto českého predsedníctva. Po prvýkrát zodpovedala za náš európsky projekt slobody a solidarity krajina, ktorá bola ešte pred pár rokmi členom Varšavskej zmluvy. Je to veľmi dôležitý bod, ktorý ukazuje, aký veľký pokrok sme v rámci Európy dosiahli.
<P>
Počas českého predsedníctva sa nám podarilo v praxi dosiahnuť niekoľko pôsobivých výsledkov: v spolurozhodovacom postupe bolo prijatých 54 textov. Rád by som spomenul najmä dohodu o širokom spektre opatrení na reguláciu finančných trhov a o 5 miliardách EUR v rámci plánu obnovy Európy. Všetci veľmi dobre viete, že ako Komisia a Parlament sme museli tvrdo bojovať, aby sme to dosiahli. Zmienil by som sa tiež o revízii Európskeho fondu na prispôsobenie sa globalizácii. Vítam rozvoj vnútorného trhu s energiou a vnútorného trhu v oblasti dopravy.
<P>
Komisia vo všetkých týchto oblastiach predložila ambiciózne návrhy, ktoré Parlament podporil. Vítam jednomyseľnú podporu poslednej Európskej rady pre plán, ktorý Komisia navrhla v súvislosti s dohľadom nad finančnými trhmi. Získali sme tak ambicióznu dohodu, v ktorú sotva niekto dúfal, keď som pred niekoľkými mesiacmi zvolal skupinu expertov na vysokej úrovni pod vedením pána de Larosièra. Táto dohoda nám umožní viesť reformu medzinárodného finančného systému. V rovnakom duchu sa niesla aj naša účasť na schôdzke krajín G20 v Londýne, kde sme podnietili niektoré veľmi dôležité rozhodnutia.
<P>
Okrem legislatívnej činnosti dokázalo české predsedníctvo čeliť aj problémom politickej povahy, pričom niektoré z nich boli nanajvýš citlivé a skutočne mimoriadne závažné. Museli sme zvládnuť plynovú krízu medzi Ukrajinou a Ruskom, ktorá opäť raz zdôraznila potrebu zvýšiť energetickú bezpečnosť Európy. Za posledných šesť mesiacov sme dosiahli výrazný pokrok napríklad v rozvoji plánu prepojenia regiónu Baltského mora.
<P>
Predvčerom som sa zúčastnil na slávnostnom podpísaní dohody o projekte Nabucco medzi Tureckom a štyrmi našimi členskými štátmi - Rakúskom, Maďarskom, Bulharskom a Rumunskom - ktoré sa uskutočnilo za prítomnosti mnohých krajín, z ktorých by sme v budúcnosti mohli dovážať plyn. Ide skutočne o európsky projekt a ja som hrdý na to, že Komisia v ňom mohla hrať úlohu sprostredkovateľa, ktorú všetci účastníci považovali za zásadnú.
<P>
Vážený pán predseda, počas českého predsedníctva došlo tiež k veľmi významnému vývoju v spojení s Lisabonskou zmluvou. Posledná Európska rada sa dohodla na potrebných zárukách, ktoré írskej vláde umožňujú zvolať druhé referendum, keďže bola plne ubezpečená, že obavy vyjadrené občanmi Írska sa uspokojivo vyriešili. Nezabúdajme tiež, že práve počas českého predsedníctva dokončil český Senát ratifikáciu v parlamente, čím celkový počet členských štátov, ktoré dokončili proces parlamentného schvaľovania, dosiahol 26.
<P>
České predsedníctvo už odovzdalo taktovku švédskemu predsedníctvu, ale problémy, ktorým Európa čelí, naďalej trvajú a zďaleka presahujú pôsobnosť jedného predsedníctva.
<P>
Európsky projekt bol vždy dlhodobým projektom. Pokrok dosahujeme, keď spolupracujeme ako tím. V tíme je na dosiahnutie úspechu potrebný každý jeho člen. Pri plnení spoločných európskych cieľov v službách európskych občanov zohráva dôležitú úlohu Rada, Komisia aj Parlament.
<P>
Európa, ktorú musíme naďalej spoločne budovať, je silná Európa, otvorená Európa, Európa solidarity. Je to Európa, ktorá svojim občanom ponúka maximum príležitostí, Európa, ktorá stavia na svojom kontinentálnom rozmere a využíva všetky výhody potenciálu svojho vnútorného trhu, ktoré sú také dôležité pre spotrebiteľov a pre malé a stredné podniky. Je to Európa znalostí a inovácií, Európa, ktorá rešpektuje životné prostredie a zabezpečuje svoju energetickú bezpečnosť, Európa, ktorá oslovuje ďalších celosvetových aktérov v duchu partnerstva s cieľom spoločného riešenia problémov.
<P>
V čase súčasnej celosvetovej krízy potrebujeme silnú Európu viac ako kedykoľvek predtým. A silná Európa, to je jednotná Európa, ktorá je pripravená vziať svoj osud do vlastných rúk a formovať ho. Pracujme spoločne - Parlament, Rada, Komisia - aby sme dokázali, že očakávania občanov Európy sú v našich rukách v bezpečí, že ich túžba po slobode, spravodlivosti a solidarite sa nebude prehliadať.
<P>
(potlesk)
<SPEAKER ID="017" NAME="Ádám Kósa, v" LANGUAGE="HU">
Vážený pán predseda, dámy a páni, som hlboko dojatý, keď tu stojím na pôde Európskeho parlamentu ako prvá nepočujúca osoba, ktorá vás môže osloviť vo svojom rodnom jazyku - maďarskej posunkovej reči. Nerobím to len za seba a za spoločenstvo nepočujúcich, ale aj za každú znevýhodnenú osobu. Teraz začínam mať pocit, že patrím do európskeho spoločenstva, kde dokonca aj menšiny môžu dosiahnuť úspech. Vezmite si ako príklad Roberta Schumana, ktorý pochádzal z Alsaska-Lotrinska a pred 50 rokmi sa stal otcom zakladateľom EÚ. Ku koncu odchádzajúceho českého predsedníctva EÚ, žiaľ, prišlo k udalostiam, na ktoré by som chcel upozorniť aj nastupujúce švédske predsedníctvo EÚ. Pred dvoma týždňami slovenský parlament prijal právny predpis, ktorý vážne obmedzí právo menšín žijúcich v tejto krajine používať vlastný jazyk. Ako človek, ktorý používa posunkovú reč, považujem za svoju povinnosť postaviť sa za právo ľudí v Európe používať vlastný jazyk a zdôrazňujem jeho význam. To je dôvod, prečo budem v Európskom parlamente pracovať. Chcem však vyslať odkaz všetkým európskym občanom. Chcem Európu, v ktorej má každý zaručené právo žiť svoj život naplno a naplniť svoj potenciál. Chcem Európu, kde nepočujúci, ktorých zastupujem, či každá osoba žijúca so zdravotným postihnutím, naozaj majú rovnaké príležitosti. Osobitne by som sa chcel poďakovať pánovi Josephovi Daulovi, predsedovi poslaneckého klubu Európskej ľudovej strany (kresťanských demokratov), za to, že mi poskytol možnosť osloviť vás v tento významný deň. Aj to je dôkazom, že Európa je skutočne priestorom rozmanitosti, tolerancie a rovnakých príležitostí.
<SPEAKER ID="018" NAME="Libor Rouček, v" LANGUAGE="CS">
Vážený pán premiér Fischer, pán predseda Komisie Barroso, dámy a páni, v januári tohto roka som toto ctené zhromaždenie vystríhal, že české predsedníctvo nebude ľahké a že bude pravdepodobne poznamenané veľkou nestabilitou. Dôvodom mojich obáv bola nestabilita v rámci českej vládnej koalície, nezhody medzi vládou a opozíciou a spory medzi vládou a prezidentom. Chcel by som v krátkosti pripomenúť, že prejav českého prezidenta pána Václava Klausa v tomto ctenom zhromaždení, žiaľ, potvrdil moje obavy z nestability, pretože ukázal, že predsedníctvo bude skutočne poznačené nestabilitou, a to nielen z dôvodu pádu vlády. Napriek tomu boli niektoré veci za týchto šesť mesiacov úspešné, iné už menej. Z pozitív by som sa zmienil o energetickej politike, o ktorej sa tu už hovorilo. Myslím si, že Česká republika si pri riešení plynovej krízy z januára tohto roka počínala veľmi dobre. Podpísanie dohody o projekte Nabucco, o ktorom sa tu zmienil pán Barroso, bolo tiež výsledkom práce českého predsedníctva. Očakávania Európy a Európskeho parlamentu, žiaľ, neboli naplnené pri riešení hospodárskej krízy. Pripomeňme si prejav bývalého českého premiéra Topolánka, v ktorom poslal prezidenta USA Obamu s jeho hospodárskou politikou do pekla.
<P>
Napriek tomu by som chcel na záver poďakovať pánovi premiérovi Fischerovi, najmä za záchranu českého predsedníctva. Dôkazom toho je júnový samit, keďže sa podarilo uskutočniť celý jeho program. Chcel by som tiež poďakovať stovkám českých úradníkov, a to nielen v Bruseli, ale aj na všetkých českých ministerstvách. Podľa môjho názoru vykonali títo úradníci veľmi dobrú a profesionálnu prácu a nenesú zodpovednosť za to, čo sa dialo na českej politickej scéne.
<SPEAKER ID="019" NAME="Alexander Graf Lambsdorff" LANGUAGE="DE">
Vážený pán predseda, dovoľte mi predovšetkým zablahoželať vám k zvoleniu. Do nasledujúceho dva a pol roka vám želám veľa úspechov. Dokonca som bez použitia slúchadiel porozumel vašej poslednej žiadosti, aby sme dodržiavali rečnícky čas.
<P>
Vážený pán premiér, váš predchodca nemal jednoduchý ani priaznivý začiatok. Dôraz bol celkom správne na energetike, hospodárstve a vonkajších vzťahoch, ale ako to už v živote často býva, v skutočnosti je niekedy všetko inak, ako si naplánujeme. V prípade konfliktu v Gaze sa predsedníctvo Rady okamžite angažovalo bez toho, aby sa najprv dohodlo na spoločnom európskom prístupe. V spore o plyn medzi Ruskom a Ukrajinou už milióny ľudí mrzli od zimy, keď sa vaša vláda pohla a konala ako prostredník s veľmi úspešnými výsledkami.
<P>
Napriek kritike ste boli úspešní aj v iných oblastiach. Zostane úspechom českého predsedníctva, že Európska únia neskĺzla k protekcionizmu a nezopakovala tak chybu, ktorá bola typická pre 30. roky 20. storočia. To bolo a stále je reálnou hrozbou. Predsedníctvo v tejto záležitosti sledovalo jasnú líniu, ktorú podporovala najmä komisárka pre hospodársku súťaž. Mnohí chcú krízu využiť na presadenie nového hospodárskeho nacionalizmu. To by bola katastrofa. Pre Skupinu Aliancie liberálov a demokratov za Európu je slobodná a spravodlivá hospodárska súťaž, ktorú ustanovujú zmluvy, cestou k rastu a prosperite.
<P>
Ak však majú naši občania prijať voľnú hospodársku súťaž, chcú a musia si byť istí, že pravidlá sú pre každého rovnaké. Deformovanie hospodárskej súťaže, vyvlastňovanie, uprednostňovanie vlastných spoločností daného štátu - všetky tieto veci nepovedú k ukončeniu krízy, ale priamo do slepej uličky. Česká republika ako nový členský štát oprávnene musela počas svojho predsedníctva mnohé staré členské štáty napomenúť, čo bolo, žiaľ, nevyhnutné vzhľadom na skutočnosť, že vnútorný trh sa nesmie narúšať a pravidlá sa musia dodržiavať.
<P>
Napokon sa ukázalo, že česká vláda je bezmocná voči sústavnému obťažovaniu z Pražského hradu a hlasovaniu o nedôvere. Jej pád uprostred vykonávania predsedníckej funkcie nemá obdoby. Celá Európa hľadela na Prahu s úžasom. Česká politická trieda týmto krokom uškodila vlastnej krajine i Európe.
<P>
Pán premiér, vy ste však dokázali, že v politike, práve tak ako vo futbale, môže hra pokračovať dokonca aj vtedy, ak k striedaniu príde až v predĺžení. Na júnovom zasadnutí Európskej rady bol kurz nastavený na reorganizáciu dohľadu nad finančným trhom. Teraz je úlohou Komisie, aby túto iniciatívu odhodlane presadzovala. Dohodli ste záruky pre Írsko, takže dúfam, že referendum, ktoré sa uskutoční 2. októbra, bude úspešné. Členské štáty sa formálne dohodli na kandidátovi na funkciu predsedu Komisie, čím splnili dôležitú požiadavku našej skupiny.
<P>
Vážený pán premiér, vy osobne ste odviedli dobrú prácu a získali ste si veľkú úctu. Prvé české predsedníctvo sa však zrejme nedostane do učebníc dejepisu tak, ako sme všetci dúfali. Napriek tomu by sme si však mali zapamätať vaše motto: Európa bez hraníc.
<SPEAKER ID="020" NAME="Rebecca Harms" LANGUAGE="DE">
Vážený pán predseda, pán premiér, pán predseda Komisie, nie je ľahké zvážiť pokrok, ktorý sa mal počas českého predsedníctva dosiahnuť. Ja som sa o to v mene našej skupiny veľmi snažila, ale to, čoho sme chceli byť svedkami, čiže ako sa české predsedníctvo vyrovná s problémami, sa vlastne nestalo.
<P>
Pokiaľ ide o finančnú krízu, keď sa tu znovu zídeme v septembri po letnej prestávke, uplynie už celý rok, čo budeme hovoriť o potrebe nového nariadenia o regulácii finančných trhov, ale v tomto ohľade sa nedosiahne vôbec žiadny pokrok. Zaznelo mnoho vyhlásení, ktorých zámerom je upokojiť občanov, v skutočnosti sa však toho veľa nerobí.
<P>
Pokiaľ ide o hospodársku krízu, plán hospodárskej obnovy Európy, o ktorom sa hovorí tak často, že mi to takmer až prekáža, je len zástupný program, ktorý nám má umožniť, aby sa hovorilo o plánovaní obnovy Európy, chýba mu však akýkoľvek reálny základ. Dosahuje len 5 miliárd EUR a máme tu tiež zbytočný spor o to, ako sa má týchto 5 miliárd použiť. Nemyslím si, že máme byť na čo hrdí. O programe, na ktorom sme tvrdo pracovali, čiže o súdržnom programe pre energetickú účinnosť v Európe, ktorý by zabezpečil milióny pracovných miest, sa v skutočnosti vôbec neuvažovalo.
<P>
Dostávam sa teraz ku kríze klímy a ani nemusím zelených politikov požiadať, aby zhodnotili politiku v tejto oblasti. Páni Ivo de Boer, najvýznamnejší predstaviteľ OSN v oblasti zmeny klímy, a Pan Ki-mun nás po poslednej konferencii v Bonne ohromili, že všetky krajiny sveta, ktoré tvrdili, že v tejto celosvetovej politike na boj proti klimatickej kríze prevezmú vedúcu úlohu, ani zďaleka nerobia to, čo by bolo skutočne potrebné. Ak vezmeme európsku energetickú politiku ako meradlo toho, čo sme ako Európania skutočne ochotní urobiť, neverím, že môžeme sústavne konkurenčnú stratégiu, ktorá sa tak jasne uplatnila v spojení s projektmi North Stream a Nabucco, naozaj považovať za východiskový bod spoločnej, na budúcnosť orientovanej európskej energetickej politiky.
<P>
Prečo je to tak? Aké sú na to dôvody? Som presvedčená, že kritika za to skutočne nemá byť namierená voči vám, pán Fischer. Krajina, ktorú predseda našej skupiny pán Cohn-Bendit navštívil s európskou vlajkou v ruksaku, aby ju mohol dať prezidentovi, bola v skutočnosti slabá. A, žiaľ, pán Barroso, aj keď sa toľko hovorí o vašej sile, kde bola táto sila v čase slabosti tohto predsedníctva Rady? Nepostrehli sme žiadny dôkaz tejto sily.
<P>
(potlesk)
<SPEAKER ID="021" NAME="Jan Zahradil" LANGUAGE="CS">
Vážený pán premiér, pán predseda Komisie, je to pre mňa veľká česť, že môžem dnes vystúpiť ako prvý rečník nového zoskupenia Európskych konzervatívcov a reformistov a tiež ako český poslanec Európskeho parlamentu s prejavom o českom predsedníctve. Budem však hovoriť ako poslanec Európskeho parlamentu a nie len z úzkeho národného hľadiska. Zároveň budem hovoriť ako zástupca našej skupiny a budem preto prihliadať na jej politické priority. Mal som už možnosť vystúpiť na plenárnom zasadnutí v januári, keď tu český premiér Topolánek predstavoval priority českého predsedníctva a hovorím aj dnes, keď český premiér Fischer predkladá správu o tom, čo Česká republika dosiahla. Nezmieňujem sa o tom náhodou. Chcel by som upozorniť na skutočnosť, že českej vláde sa podarilo zachovať politickú aj organizačnú kontinuitu predsedníctva napriek pádu vlády, ktorý bol výsledkom čisto vnútropolitických činiteľov. Chcel by som v tomto bode oceniť tón vystúpenia pána premiéra, pretože to bol presne tón samotného českého predsedníctva, vecný a orientovaný na výsledky. Podľa môjho názoru boli niektoré kritické hodnotenia založené na subjektívnych pocitoch niektorých európskych predstaviteľov či predstaviteľov médií a nijako neprispeli k toľko vychvaľovanej európskej súdržnosti, pretože patrili skôr do súkromných politických kampaní zameraných na domáce publikum.
<P>
Teraz by som sa chcel vyjadriť k trom prioritám českého predsedníctva. Vo vzťahu k hospodárstvu by som chcel znovu zdôrazniť, že Českej republike sa podarilo odvrátiť hroziacu vlnu vnútroštátnych protekcionistických opatrení, ktoré by vážne ohrozili základné hodnoty európskej integrácie a najmä zásady jednotného trhu. Pokiaľ ide o energetickú politiku, otázka bezpečných a udržateľných dodávok pre energetické odvetvie sa ukázala byť dobre zvolenou témou. V prvých dňoch českého predsedníctva bola úspešne zažehnaná bezprostredná kríza v súvislosti s dodávkami plynu, samozrejme so zreteľom na to, že akýkoľvek skutočný pokrok v tejto otázke si bude vyžadovať dlhodobé strategické opatrenia vrátane diverzifikácie dodávok a liberalizácie vnútorného trhu s energiou. Zo symbolického hľadiska ďalšieho cieľa zahraničných vzťahov EÚ by som chcel zdôrazniť samity s významnými celosvetovými aktérmi, čiže samit EÚ - USA, ktorý potvrdil zásadný význam transatlantických vzťahov, a tiež samit EÚ - Rusko a EÚ - Čína. Chcel by som tiež zdôrazniť význam iniciatívy Východného partnerstva a jej realizácie. Domnievam sa, že na záver možno celkovo zhrnúť, že české predsedníctvo je dôkazom toho, že aj stredne veľké krajiny a tzv. nové členské štáty dokážu takúto úlohu zvládnuť so cťou a na vysokej úrovni.
<SPEAKER ID="023" NAME="Miloslav Ransdorf" LANGUAGE="CS">
Chcel by som povedať, že české predsedníctvo skutočne zachránila vláda pána Fischera a pán Fischer osobne. Chcel by som tiež zdôrazniť, že predsedníctvo prišlo v dobe dvadsiateho výročia politických zmien, ktoré médiá opisujú ako oslobodenie, ale bolo to tiež dvadsať rokov nesplnených sľubov, pretože úroveň spôsobilosti pri správe vecí verejných v Českej republike prudko poklesla. A chcel by som tiež povedať, že z tohto pohľadu bola vláda pána Fischera príjemným prekvapením. Je to premiér a človek, ktorý odmieta klamať. Jeho meno som po prvýkrát zaregistroval, keď sa postavil proti falšovaniu štatistických údajov v Českej republike. Je to človek, ktorý sa vyhýba kvetnatým frázam, aké sme tu počúvali vo funkčných obdobiach rôznych predsedníctiev, a ktorý koná rozvážne. Podľa mňa je veľmi dobré, že na čelo českého predsedníctva konečne prišiel takýto človek. Keďže si teraz pripomíname 500 rokov od narodenia Jána Kalvína, ktorý sa narodil vo Francúzsku 10. júla 1509, chcel by som povedať, že jediné, čo nás v tejto zložitej situácii dvojitej krízy skutočne zachráni, je... (Predsedajúca prerušila rečníka.)
<SPEAKER ID="024" NAME="Nigel Farage">
v mene skupiny EFD. - Vážená pani predsedajúca, české predsedníctvo sa riadilo podľa skľučujúco známeho vzoru: kontinuita, ešte viac kontinuity, pretrvávajúca posadnutosť zmenou klímy a trvalá túžba tvoriť nové právne predpisy. Povedali ste, že počas tohto predsedníctva sa pracovalo na právnych predpisoch v 18 nových oblastiach, a zdá sa, že ste na to hrdí. Myslím si, že je najvyšší čas, aby sme sa vrátili o pár krokov späť a povedali si, že tu v Európskej únii máme preregulovaný model, ktorý nám v čase hlbokej recesie slúži veľmi zle.
<P>
A ďalší príklad nemenného stavu. Podporili ste myšlienku nominácie pána Barrosa bez akejkoľvek skutočnej súťaže, mňa však najviac zaujímala Lisabonská zmluva. Zmluvu ste ratifikovali v komorách vášho parlamentu a, samozrejme, vôbec vám nenapadlo, aby ste ľuďom vo svojej krajine dali možnosť vyjadriť názor v referende. Skutočne zaujímavé to však začína byť, až keď príde rad na Írsko. Povedali ste, že chcete, aby v prípade druhého írskeho referenda vznikla dôveryhodná politika pre Írsko, a preto ste prišli s tými zárukami, ktoré tu teraz máme - zárukami týkajúcimi sa práva na život, daní, bezpečnosti a obrany.
<P>
Tento dokument nemá vôbec žiadnu právnu silu. Nemá ani cenu papiera, na ktorom je napísaný. Vy ste autorom hanebného pokusu podvodne nalákať Írov, aby vo svojom nadchádzajúcom referende hlasovali za túto Lisabonskú zmluvu. Samozrejme, podporuje vás v tom pán Barroso. On nikdy nerešpektuje výsledky demokratických referend, nech už sa konajú vo Francúzsku, Holandsku, či Írsku. Hovorí, že ich musíme ignorovať, že musíme pokračovať. Ide tu o moc. Ide o to, aby on a inštitúcie EÚ získali ďalšiu moc na úkor členských štátov. Dúfam, že v druhom referende, ktoré sa uskutoční 2. októbra, vám Íri všetkým povedia, kam sa máte podieť - a kiež by to tak bolo!
<P>
(zmiešané reakcie)
<P>
Nechcem však byť malicherný, pretože počas českého predsedníctva tu bol jeden nádherný, svetlý, povznášajúci okamih, okamih, keď všetci tí, ktorí veria v národné štáty, ktorí veria v demokraciu, ktorí skutočne veria v právny štát, mohli prísť do tejto rokovacej sály a po prvýkrát zažiť pocit hrdosti na to, že sme súčasťou Európskeho parlamentu. Hovorím, samozrejme, o návšteve pána Václava Klausa. Aké vynikajúce vystúpenie to bolo: prišiel do tejto rokovacej sály, povedal zopár nepríjemných právd a upozornil na to, že poslanci a vedúci predstavitelia Európskej únie nepočúvajú národy Európy, na čo sa 200 z vás postavilo a odišlo z miestnosti. Za posledných šesť mesiacov vám teda ďakujeme aspoň za Václava Klausa.
<P>
(potlesk)
<SPEAKER ID="025" NAME="José Manuel Barroso">
predseda Komisie. - Vážená pani predsedajúca, chcel by som sa len niečo opýtať. Nechcem kritizovať, ale je povolené mať v rokovacej sále vlajky?
<P>
(Námietky. Pán Farage zdvihol vlajku Spojeného kráľovstva.)
<P>
Pretože ak je to dovolené, len by som sem dnes chcel položiť európsku vlajku, ak môžem.
<P>
(Pán Barroso položil na svoj stôl európsku vlajku. Potlesk.)
<SPEAKER ID="026" NAME="Andreas Mölzer" AFFILIATION="NI">
(DE) Vážená pani predsedajúca, vzhľadom na európsku integráciu je nepochybne dobré, že predsedníctva Rady sa ujala jedna z nových krajín EÚ, v tomto prípade Česká republika. Menej vítaný bol však chaos, do ktorého sme sa dostali, za čo nesie predsedníctvo čiastočnú zodpovednosť.
<P>
Od novej krajiny s malými európskymi skúsenosťami sa, samozrejme, sotva dá očakávať dokonalosť, no dal by sa očakávať aspoň minimálny stupeň vnímavosti. Za umelecký škandál na začiatku predsedníctva nemožno viniť pražskú vládu, no predsedníctvo Rady je plne zodpovedné za polovičatú reakciu a za to, že umelecké diela zostali vystavené.
<P>
České predsedníctvo však preukázalo politické vodcovstvo najmä pri riešení ťažkostí a zvládaní kríz. Aj v tejto súvislosti sa vyskytli závažné nedostatky. 20-dňová energetická kríza v Európe počas sporu o plyn medzi Ruskom a Ukrajinou sa dala nejakým spôsobom prekonať. Zvládnutie krízy na Blízkom Východe bolo, podľa mňa, priveľmi ťažkopádne. A keby nestačilo, že americký protiraketový štít v Českej republike je sám osebe dosť zlá vec, závislosť od USA sa v predsedníctve prejavila napríklad aj v spôsobe bagatelizovania izraelskej ofenzívy v Gaze ako obranného opatrenia.
<P>
Dokonca aj Lisabonskú zmluvu pražské vedenie kritizovalo a pozdržalo len polovičato. Premrhali sme preto významnú príležitosť vrátiť do Európskej únie viac demokracie.
<P>
Mimoriadne žalostná je aj skutočnosť, že vo veci námorných hraníc medzi Slovinskom a Chorvátskom sa nakoniec nepodarilo dosiahnuť nijakú dohodu. Chorvátsko napokon nie je na vstup do EÚ pripravené o nič menej ako bolo desať nových členských štátov v čase ich vstupu. Naopak, možno je dokonca pripravené lepšie. Ešte žalostnejšie podľa mňa, je, že Švédsko nechce pokračovať v pokusoch o urovnanie. Chorvátsko si to nezaslúži.
<P>
Celkovo sú naše závery týkajúce sa úspešnosti českého predsedníctva trochu zmiešané.
<SPEAKER ID="027" NAME="Jan Fischer" LANGUAGE="CS">
Dámy a páni, rád by som veľmi krátko zareagoval v mene Rady a bývalého českého predsedníctva. Najprv osobná poznámka: stretnutie s atmosférou parlamentu, či už českého alebo európskeho, je pre človeka, ktorý je v zásade odborníkom s výraznými akademickými sklonmi, vždy obrovskou školou. Je poučením o tom, aké rôznorodé môžu niekedy byť predstavy týkajúce sa rýchlosti a intenzity európskej integrácie, či povahy EÚ. To všetko prosto odráža veľmi široké spektrum vašich názorov a myslím si, že je to neoddeliteľnou súčasťou skutočnej demokracie. Chcel by som vám preto poďakovať za vyjadrenie vašich názorov a napokon aj za kritické odporúčania, ktoré ste tu predniesli.
<P>
Pokiaľ ide o vystúpenie pána Kósu, nechcem sa k nemu podrobne vyjadrovať, myslím si však, že odráža význam nášho motta "Európa bez bariér", a ja dúfam, že Európska únia bude toto motto naďalej napĺňať. Pevne verím, že opatrenia, ktorých cieľom bolo zmierniť účinky veľmi vážnej hospodárskej a finančnej krízy, boli v čase ich prijatia primerané a rozumné. Zniesla sa tu kritika na tempo regulácie finančných trhov. V tejto oblasti sme prijali zásadné opatrenia, na ktorých sme sa dohodli po veľmi vážnej, zložitej a rozporuplnej diskusii, kde sme sa detailmi zaoberali až do zasadnutia Európskej rady v júni, a dospeli sme k výsledku, ktorý možno neuspokojil každého, keďže niektorí považujú svet za preregulovaný. Napriek tomu sme pripravení na návrhy legislatívnych riešení regulácie finančných trhov a bankového dohľadu v európskom formáte, ktoré Komisia predloží na jeseň. Skutočnosť, že neprišlo k prejavom protekcionizmu, má, znovu opakujem, zásadný význam, rovnako ako skutočnosť, že sa nám podarilo dohodnúť na uplatnení zásad solidarity, najmä vo vzťahu k niektorým krajinám, ktorých hospodárstvo sa dostalo do najväčších ťažkostí.
<P>
Dnes večer sa stretnem s pánom prezidentom Klausom a budem mu tlmočiť chválu, ktorej sa mu dostalo od váženého pána poslanca. Ratifikácia Lisabonskej zmluvy v Českej republike, samozrejme, prebieha plne v súlade s českou ústavou. Zmluva bola ratifikovaná v oboch komorách parlamentu a očakávame podpis prezidenta republiky. Dúfam, že to bude konečné, rozhodné a správne. To, že v Českej republike sa neuskutočnilo referendum na ratifikáciu zmluvy, je výhradne vnútornou záležitosťou Českej republiky a je to plne v súlade a zhode s českou ústavou. Tým končím svoje odbočenie do domácich záležitostí.
<P>
Chcel by som sa poďakovať všetkým rečníkom, ktorí ocenili úroveň kontinuity, ktorú české predsedníctvo dosiahlo. Osobne som to považoval za veľkú výzvu pre svoj kabinet i pre seba samého. Bola to skúška nového kabinetu a všetkých ministrov a odborných skupín, pričom všetci v tejto skúške obstáli, o čom som sa už zmienil vo svojom prejave a čo viacerí poslanci ocenili vo svojich vystúpeniach. Považoval som svoj tretinový podiel predsedníctva za osobnú úlohu a teší ma, že české predsedníctvo sa jej zhostilo so cťou.
<SPEAKER ID="028" NAME="Zuzana Roithová" AFFILIATION="PPE">
(CS) Vážený pán predseda Komisie, pán úradujúci predseda Rady, dámy a páni, som hrdá na to, že české predsedníctvo sa zapíše do histórie EÚ ako vzor ústretovej, profesionálnej, nadstraníckej a dobre pripravenej administratívy. Navzdory nevyberanej kritike európskych médií a českej opozície Česi úspešne dokázali dosiahnuť dohody o desiatkach legislatívnych noriem. Dokázali to za polovičný čas - skôr než sa skončilo volebné obdobie Parlamentu. Tieto dohody sa týkali napríklad roamingu, energetického balíka a opatrení na boj proti kríze. Boli to Česi, komu sa konečne podarilo rozlúsknuť oriešok zavedenia nižšej sadzby DPH za služby náročné na ľudskú prácu, čo je opatrenie podporujúce rast a namierené proti kríze. Čechom sa tiež podarilo nielen pomôcť pri obnove dodávok ropy a plynu z Ruska do Európy, ale tiež dosiahnuť dohodu o južnom plynovode Nabucco a pripraviť ju spolu s predsedom Komisie na podpis.
<P>
Žiaľ, Česká republika sa do histórie EÚ zapíše aj ako príklad politickej nestability, pretože sociálny demokrat Paroubek povýšil vlastné ambície nad záujmy EÚ a spolu s niekoľkými obracačmi kabátov zosnoval pád českej vlády v polovici jej úspešného predsedníctva. Chcela by som poďakovať tímom premiérov Topolánka a Fischera, ako aj českej misii v Bruseli, za usilovnú prácu pri presadzovaní záujmov EÚ a Českej republiky. Tieto tímy dokázali, že tieto záujmy sa navzájom nevylučujú, a to ani v čase krízy. Okrem toho presvedčili medzi inými aj francúzskeho prezidenta, že protekcionizmus je neslušné slovo. Chcela by som vám i nám všetkým k tomu zablahoželať.
<P>
Chcem teraz vyzvať švédske predsedníctvo, aby okamžite začalo rozhovory o zrušení kanadských víz pre českých občanov. Verím, že aj tieto rozhovory budú úspešné. Napokon, v solidarite je najväčšia sila Európskej únie.
<SPEAKER ID="029" NAME="Edite Estrela" AFFILIATION="S&amp;D">
(PT) Vážená pani predsedajúca, pán premiér Fischer vyhlásil, že české predsedníctvo bolo veľmi úspešné. Pán Fischer, je mi ľúto, ale nesúhlasím. Pán premiér za to nesie najmenšiu zodpovednosť, no české predsedníctvo nebolo vôbec konsenzuálne. Zmienila by som sa predovšetkým o spore týkajúcom sa umeleckých diel, ktorý bol priaznivý pre umelcov, ale nie pre predsedníctvo. Potom tu bola domáca politická nestabilita, ktorá poznačila obraz Európskej únie, inými slovami nás všetkých. Pán Fischer, je pravda, že Českej republike sa podarilo ratifikovať Lisabonskú zmluvu, stále však chýba podpis prezidenta pána Václava Klausa a všetci sa zhodneme na tom, že mať v období predsedníctva Európskej únie euroskeptického prezidenta veci nijako nepomáha. Český prezident vyslal viacero euroskeptických signálov, najmä odmietnutím používania vlajky EÚ. Dôležitejšie je však to, že nepodpísal Lisabonskú zmluvu. Je to prejav neúcty voči nám všetkým a voči občanom Európy.
<P>
České predsedníctvo sa však dopustilo osobitného omylu v súvislosti so smernicou o materskej dovolenke. Viem, o čom hovorím, pretože som bola spravodajkyňou pre túto správu. Angažovanie sa predsedníctva v tejto otázke bolo nanajvýš negatívne a dialo sa s veľkou podporou pani Lullingovej, ktorá hlasovanie o mojej správe bojkotovala. České predsedníctvo bolo proti predĺženiu materskej dovolenky na 20 týždňov a bolo proti zaradeniu otcovskej dovolenky, ktorá je nevyhnutná na spoločné vykonávanie rodinných povinností mužmi a ženami a teda na presadzovanie rodovej rovnosti.
<P>
Pán premiér, muži sú potrební v domácnosti práve tak, ako sú ženy potrebné na trhu práce. Muži majú rovnaké právo sledovať vývoj svojich detí ako majú ženy právo na úspešnú kariéru. Pán premiér, prosím nepodceňujte práva žien ani ich schopnosti.
<SPEAKER ID="030" NAME="Bairbre de Brún" AFFILIATION="GUE/NGL">
(GA) Vážená pani predsedajúca, minulý rok hlasovalo proti Lisabonskej zmluve obrovské množstvo ľudí, pretože verili, že tak možno dosiahnuť lepšiu Európu. Európu, ktorá je demokratická a zodpovedná, Európu, ktorá presadzuje práva pracujúcich, chráni verejné služby a usiluje sa o pozitívnu úlohu vo svete.
<P>
Hovoria nám, že Európska rada sa dohodla na balíku právne záväzných záruk, ktoré riešia obavy írskych občanov, ale to, čo bolo uverejnené, je len vyjasnením Lisabonskej zmluvy. Nijako sa tým nemení obsah ani podstata.
<P>
Keď budeme o tejto veci v októbri hlasovať, budeme hlasovať presne o tej istej zmluve, ktorá bola minulý rok odmietnutá - bez akýchkoľvek zmien a doplnení, bez akýchkoľvek dodatkov, bez akýchkoľvek výpustiek. Presne o tej istej Lisabonskej zmluve, ktorú odmietlo 53 % voličov.
<P>
Potrebujeme novú zmluvu pre novú éru.
<SPEAKER ID="031" NAME="Mario Mauro" AFFILIATION="PPE">
(IT) Vážená pani predsedajúca, dámy a páni, som vďačný českému predsedníctvu za jeho úsilie, ktoré sa možno dá interpretovať presne ako parabola situácie, v ktorej sa v súčasnosti nachádzajú naše inštitúcie.
<P>
Všetci uznávame, že Európska únia je jedinou možnou platformou na riešenie niektorých hlavných problémov, s ktorými sa stretávame. Nikto si napríklad nemyslí, že Malta vlastnými silami, či Taliansko s 5 000-kilometrovým pobrežím, môžu vyriešiť problémy prisťahovalectva, tak ako mnohé iné krajiny nemôžu vyriešiť problémy spojené s dodávkami energie.
<P>
Sú to však práve záležitosti českého predsedníctva - najmä vyrovnávanie sa s veľkými vnútornými ťažkosťami, ale aj s iným chápaním Európy - ktoré nám umožňujú lepšie porozumieť tomu, čo sa od nás vlastne žiada. Ja som si sem dnes nepriniesol žiadnu vlajku, jedno však viem celkom isto. Neverím tupému nacionalizmu, ale neverím ani byrokratickým netvorom, ktorí dokážu vytrhnúť srdce našej politickej skúsenosti a nútia nás zabudnúť, čo máme vlastne dosiahnuť.
<P>
Pravda je, že platíme cenu za nerozhodnosť. Platíme tragickú cenu za to, že sme nemali odvahu prijať niektoré rozhodnutia, ktoré sú dnes rozhodujúce, a to sa zrejme odráža aj v skutočnosti, že teraz nemáme silu na riešenie bezprostredných okolností, ktoré sú spojené so začiatkom veľmi problematického nového volebného obdobia.
<P>
Verím však, že máme obrovskú príležitosť. Niekomu sa v týchto voľbách darilo viac, inému menej, všetci však určite vieme, že nebudeme schopní riešiť žiadne problémy, ak nebudeme spolupracovať. Som preto presvedčený, že sa musíme ujať svojich povinností a dať týmto inštitúciám silu, aby sa dokázali znovu spojiť s našimi občanmi, pretože jedna vec je istá: najviac platíme za to, že v prvom rade platíme, pretože to vedie k odcudzeniu našich občanov, ktorí sa vzďaľujú našim ideálom.
<SPEAKER ID="032" NAME="Jiří Havel" AFFILIATION="S&amp;D">
(CS) Vážený pán premiér, pani predsedajúca, pán predseda Komisie, dámy a páni, zišli sme sa tu, aby sme hodnotili predchádzajúce predsedníctvo. Toto predsedníctvo malo dve tváre. Nezabudnime ani na jednu z nich, hoci možno existujú určité veci, na ktoré by sme radi zabudli. Mnohí sa tu sťažujú na to, že české predsedníctvo nebolo dostatočne aktívne v boji proti finančnej kríze. Iní pripomínajú kontroverzné parlamentné vystúpenie pána prezidenta Klausa. Ďalší sa sťažujú na netaktný opis krízového programu Baracka Obamu ako cesty do pekla. České predsedníctvo však bolo spojené aj s určitým jednoznačným pokrokom. Spomeňme si napríklad na environmentálny balík alebo na pokrok pri prijímaní Lisabonskej zmluvy. České predsedníctvo malo dve tváre a symbolicky malo dvoch premiérov. Dnes tu pred vami stojí ten úspešnejší z nich. Pán premiér, chcel by som poďakovať vám a vašej vláde za úsilie, ktoré ste vynaložili, a úradníkom v európskych a českých inštitúciách by som chcel poďakovať za vykonanú prácu. Dámy a páni, prosím potlesk pre premiéra Českej republiky.
<SPEAKER ID="033" NAME="Joe Higgins" AFFILIATION="GUE/NGL">
Vážená pani predsedajúca, tento Parlament ovláda cynická veľká koalícia Európskej ľudovej strany (kresťanských demokratov), hlavnej strany európskeho kapitalizmu, a Sociálnych demokratov, ktorí sa tvária ako ľavica, ale v skutočnosti vykonávajú rovnaký neoliberálny program, ktorý núti pracujúcich platiť za súčasnú krízu medzinárodného kapitalizmu.
<P>
Táto veľká koalícia chce teraz írskemu ľudu a ľudu Európy vnútiť Lisabonskú zmluvu, pretože Lisabon predstavuje neoliberálny program - vrátane útokov na práva pracujúcich - a posilnenie militarizácie a zbrojného priemyslu. Takzvané záruky dané írskemu ľudu nič nemenia, nič neznamenajú a sú bezpredmetné.
<P>
Ako írsky socialista vyzývam túto koalíciu. Vyzývam pána predsedu Buzeka, pána Barrosa, pána Schulza a pána Verhofstadta: príďte v septembri do Írska, diskutujte s nami pred pracujúcim publikom o tom, prečo by mali podporiť váš lisabonský projekt, ktorý je úplne v rozpore s ich záujmami.
<P>
(GA) Buďte pripravení na to, že v Írsku sa uskutoční mohutná kampaň proti Lisabonskej zmluve. Budeme hovoriť v mene miliónov Európanov, ktorí nemali šancu hlasovať proti Lisabonskej zmluve, zmluve, ktorá nie je v prospech väčšiny obyvateľov Európy, ale v prospech byrokratov, veľkých korporácií a vojenských podnikov.
<SPEAKER ID="036" NAME="Manfred Weber" AFFILIATION="PPE">
(DE) Vážený pán predseda, pán premiér, pán predseda Komisie, dámy a páni, mnohí počas tejto rozpravy vyjadrili českému predsedníctvu vďaku za to, že sa mu do konca jeho funkčného obdobia predsa podarilo dokončiť niekoľko projektov z administratívnej stránky.
<P>
So všetkou vážnosťou sa pýtam sám seba: to už naozaj máme také skromné očakávania? Sme v politike. V najväčšej hospodárskej kríze za posledné desaťročia spojenej s problémami v oblasti životného prostredia v skutočnosti očakávame, že predsedníctvo preukáže vodcovstva a víziu. To je to, čo naozaj očakávame. Vidíme, že administratívna činnosť sa dokončila pri veciach, ktoré sú na stole ešte aj na konci funkčného obdobia. Naozaj by som očakával viac.
<P>
Pán premiér, keď sa dnes večer stretnete s pánom prezidentom Klausom, prosím povedzte mu, že počas týchto šiestich mesiacov mal príležitosť Európe jasne ukázať českú národnú identitu a zvrchovanosť preukázaním silného vodcovstva. Samozrejme, že tu v Parlamente presadzoval význam národnej zvrchovanosti. Túto príležitosť, žiaľ, premeškal.
<SPEAKER ID="037" NAME="Mairead McGuinness" AFFILIATION="PPE">
Pán predseda, máme len minútu, takže zdvorilosti vynechám. Rada by som sa postavila na vašu obranu pred jedným zo svojich írskych kolegov poslancov, pánom Joeom Higginsom. Chcem pánovi Higginsovi pripomenúť, že v rámci vašej činnosti v hnutí Solidarita ste bránili pracujúcich a ich práva, a myslím si, že na historické skutočnosti treba v tomto Parlamente prihliadať. Trocha polemiky nezaškodí, ale je dosť zvláštne, že dnes tu máme pána Nigela Faragea na jednej strane a Sinn Féin a Joea Higginsa na druhej strane - extrémnu pravicu a ľavicu - ktorí sa vyjadrujú proti Lisabonskej zmluve.
<P>
Myslím si, že pre nás ostatných by to mal byť dostatočný dôvod na to, aby sme hlasovali za Lisabonskú zmluvu. A pre írskych voličov, ktorí sa budú rozhodovať 2. októbra, by to mal byť dôvod na to, aby počúvali hlasy, ktoré na nich naliehajú, aby hlasovali proti. Mali by tieto hlasy počúvať veľmi pozorne a posúdiť, čo znamenajú. Potom by si mali vypočuť hlasy rozumu a pouvažovať o tom, že Európska únia bola pre Írsko veľmi dobrá a že Írsko bolo dobré pre ňu, a že podporou tejto zmluvy zostaneme aj naďalej v srdci Európy.
<SPEAKER ID="038" NAME="Jean-Pierre Audy" AFFILIATION="PPE">
(FR) Vážený pán predseda, pán Fischer, pán Barroso, vaše predsedníctvo, pán Fischer, nám znovu ukazuje, ako naliehavo je potrebné, aby Európska únia mala stabilné predsedníctvo. Navyše to ustanovuje Lisabonská zmluva.
<P>
Zisťujem, že ste dosť tichý, pán Fischer, a ja by som rád poznal váš názor na program trojky, ktorý vaša vláda podpísala s Francúzskom a Švédskom v júni 2008. Veľmi by sme tiež chceli počuť o švédskom pracovnom programe v tejto oblasti, a to najmä vo vzťahu k trom otázkam: programu z Dauhy, rozvojovým cieľom tisícročia a Únii pre Stredozemie.
<P>
Aký máte pocit z tohto nástroja, pán Fischer, a ako hodnotíte trojku, ktorá je už prvým znakom stabilného predsedníctva Európskej únie?
<SPEAKER ID="039" NAME="Zoltán Balczó" AFFILIATION="NI">
(HU) Vážený pán predseda, dámy a páni, krátka, ostrá výmena medzi predsedom skupiny pánom Farageom a pánom predsedom Barrosom bola mimoriadne poučná z hľadiska budúcnosti Európy. Nad slnko jasnejšie ukázala, že konečným cieľom kurzu, ktorý vytyčuje Lisabonská zmluva, je zrušenie národných štátov, čím sa tiež vysvetľuje, prečo pána predsedu Barrosa nahnevalo, keď v rokovacej sále uvidel národnú vlajku. Samozrejme, že máme rovnaký spoločný európsky cieľ. Chceme však pritom dať jasne najavo, že namiesto vyhlasovania hesla Zjednotení v rozmanitosti, ktoré tu máme, sa chceme usilovať o spoluprácu v rozmanitosti, čo znamená, že sme za zachovanie národných štátov. Toto je rámec, v ktorom chceme pracovať pre jednotnú Európu.
<SPEAKER ID="040" NAME="Elmar Brok" AFFILIATION="PPE">
(DE) Vážený pán predseda, ešte raz by som chcel zopakovať, že za podmienok, za ktoré nebol zodpovedný ani pán premiér Topolánek, ani pán premiér Fischer, bolo predsedníctvo Rady úspešnejšie, než sa zdá. Chcel by som tiež poďakovať Sašovi Vondrovi za prípravu na toto predsedníctvo.
<P>
Chcem ešte pridať jednu poznámku v reakcii na pána Higginsa. Lisabonská zmluva obsahuje horizontálnu sociálnu doložku. Poskytuje nám viac sociálnych práv a Chartu základných práv. Ak túto zmluvu nedosiahneme, budeme mať v Európe menej sociálnych práv. Myslím si, že to treba jasne povedať, aby sa írskym občanom nemohli hovoriť žiadne ďalšie lži. Mali by sme povedať pravdu. Bez Lisabonskej zmluvy budeme odkázaní na zmluvu z Nice a v Európe bude menej sociálnych práv. Mali by sme preto zastaviť túto otrasnú kampaň a povedať občanom Írska pravdu.
<P>
(potlesk)
<SPEAKER ID="041" NAME="Bernd Posselt" AFFILIATION="PPE">
(DE) Vážený pán predseda, chcel by som upozorniť na to, že české predsedníctvo nielenže dosiahlo viac, ako sa od neho žiadalo, ale že bolo aj veľmi rôznorodé. Prvotriedni úradníci a výnimoční ministri, napríklad Karel Schwarzenberg, Saša Vondra, Ondřej Liška a ďalší, ako aj pán premiér Fischer, odviedli vynikajúcu prácu. Chcel by som im za to poďakovať. Táto krajina má len jeden problém a tým je prezident Klaus, ktorý vážne poškodzuje svoju krajinu vedomým a zámerným podkopávaním tohto úspešného predsedníctva. Chcel by som poďakovať pánovi premiérovi Fischerovi za majstrovský spôsob, ktorým to odmietol, prišiel na samit do Bruselu sám a úspešne uzavrel toto predsedníctvo Rady.
<SPEAKER ID="042" NAME="Jan Fischer" LANGUAGE="CS">
Vážený pán predseda, dámy a páni, moja reakcia bude tentoraz naozaj veľmi stručná. Chcel by som vám poďakovať za vaše príspevky do diskusie. Opäť dokázali rozmanitosť názorov a širokú škálu myšlienok v Európe. Ukázali, aké náročné a zároveň potrebné je hľadať nejakého spoločného menovateľa a spoločný hlas. Domnievam sa však, že táto rozmanitosť posilňuje náš kontinent a proces integrácie a že sem patrí. Svoje postoje, svoje analytické pohľady a svoje hodnotenia si odtiaľto nepochybne zoberiete so sebou a ja tu zrejme nemám priestor na to, aby som vás presvedčil o opaku, keďže toto nie je akademická debata. Moja vláda, a treba povedať, že aj predchádzajúca vláda, naozaj robila všetko pre naplnenie programu nášho predsedníctva a robili sme to s veľkým odhodlaním, bez ohľadu na pokrok pri ratifikácii Lisabonskej zmluvy v Českej republike. To by som chcel veľmi jasne povedať. Pokiaľ ide o trojku a spoluprácu trojky zahŕňajúcej Francúzsko, Českú republiku a Švédsko, hodnotím tento mechanizmus veľmi vysoko. Dokázali sme veľmi úzko spolupracovať na každodennom programe. Je to mechanizmus, ktorý výrazne prispieva ku kontinuite a plynulému odovzdaniu predsedníctva, a ja si ho veľmi cením. Pokiaľ ide o ambície českého predsedníctva a o to, do akej miery bolo predsedníctvo technokratické, vodcovské, vizionárske a tak ďalej, som si istý, že začalo s víziou pre EÚ a s programom, a že sa mu tento program aj podarilo splniť. Je na vás, aby ste posúdili, v akej miere sa to dosiahlo. Pokiaľ však ide o mňa, zostávam pevne presvedčený, že to bolo predsedníctvo, ktoré naplnilo svoje ciele a ambície, i keď tu vždy bude určitá kritika a určité oblasti, v ktorých sme z nejakého dôvodu neuspeli. Ešte raz vám chcem poďakovať za túto rozpravu a za kritické poznámky a chcem poďakovať všetkým, ktorí nám vyjadrili porozumenie a ocenenie na politickej, ako aj na osobnej úrovni. Ešte raz vám prajem veľa úspechov v práci.
<SPEAKER ID="043" NAME="José Manuel Barroso">
predseda Komisie. - Vážený pán predseda, položené boli viaceré konkrétne otázky.
<P>
Predovšetkým, pokiaľ ide o znovuzavedenie vízových požiadaviek pre štátnych občanov Českej republiky cestujúcich do Kanady, Komisia ľutuje, že Kanada znovu zaviedla túto vízovú požiadavku. Diskutoval som o tejto otázke s kanadským premiérom počas poslednej schôdzky krajín G8. Očakávam, že toto opatrenie je dočasné a dúfam, že medzi Českou republikou a Kanadou sa čoskoro zavedie riadny vízový režim.
<P>
Požiadal som pána komisára Barrota, aby sa stretol s českými predstaviteľmi a aby túto otázku okamžite prediskutovali, a podľa mojich informácií sa prvé stretnutie úradníkov Komisie a úradníkov českého ministerstva zahraničných vecí uskutočnilo včera v Bruseli. Komisia na základe toho situáciu pozorne preskúma a bude o nej informovať v správe o vízovej reciprocite, ktorá bude predložená pravdepodobne v septembri 2009. V spolupráci s českou vládou budeme konzultovať s kanadskými úradmi, aby sme získali viac informácií o dôvodoch, ktoré stáli v pozadí ich rozhodnutia, a vynaložíme všetko úsilie na obnovenie bezvízového styku.
<P>
Pokiaľ ide o otázku regulácie a dohľadu nad finančným trhom, ktorá bola počas rozpravy takisto nastolená, samozrejme, stále ešte treba dokončiť program, ktorý bol prijatý na Európskej rade ako konsenzus založený na správe pána de Larosièra, čiže správe, ktorej vypracovanie som zadal tejto skupine na vysokej úrovni. Musíme však prihliadať aj na pokrok, ktorý sa dosiahol.
<P>
Európsky parlament a Rada prijali všetky návrhy Komisie týkajúce sa kapitálových požiadaviek, ochrany vkladov, úverových ratingových agentúr a smernice o solventnosti v odvetví poisťovníctva. Komisia predložila legislatívne návrhy o hedžových fondoch a súkromných kapitálových fondoch, o sekuritizácii a odmeňovaní v odvetví bankovníctva. Teraz je na Európskom parlamente a Rade, aby ich rýchlo prijali, ak s nimi súhlasia.
<P>
Ďalším bodom, ktorý sa v rozprave spomenul, bola otázka odporu voči protekcionizmu. V skutočnosti to bola veľmi dôležitá téma Európskej rady na zasadnutí 1. marca. V druhej polovici roku 2008 sa v Európskej únii vyskytli nebezpečné tendencie k určitým vnútorným protekcionistickým opatreniam. Myslím si, že treba čestne povedať, že české predsedníctvo a mnohé členské štáty dali jasne najavo, že takáto fragmentácia nášho vnútorného trhu je neprijateľná, takže diskusia, ktorá v týchto mesiacoch prebiehala, takisto znamenala veľmi dôležitý vývoj.
<P>
Na záver chcem kritikom parlamentnej ratifikácie Lisabonskej zmluvy odkázať, že nechápem, ako môže niekto, kto bol zvolený do parlamentu, spochybňovať parlamentnú ratifikáciu zmluvy. Parlament je základom demokracie a ratifikácia v parlamente je rovnako legitímna ako referendum.
<P>
(potlesk)
<SPEAKER ID="044" NAME="Predseda">
Ešte raz by som chcel povedať premiérovi Českej republiky: ďakujem vám veľmi pekne za vaše predsedníctvo, za vaše zhrnutie a za vašu dnešnú účasť v rozprave.
<P>
Rozprava sa skončila.
<P>
(Rokovanie bolo prerušené o 10.35 hod. a pokračovalo o 10.40 hod.)
<P>
Písomné vyhlásenia (článok 149)
<SPEAKER ID="102" NAME="João Ferreira  " AFFILIATION="GUE/NGL">
písomne. - (PT) Svet čelí jednej z najvážnejších kríz kapitalizmu, ktorá má závažné dôsledky pre zamestnancov a ľudí vo všeobecnosti.
<P>
V EÚ je táto kríza výsledkom neoliberálnych politík, ktoré sa naďalej uplatňujú. Tieto politiky sú obsiahnuté v zmluvách a v takzvanej "lisabonskej stratégii", ktorú sa Lisabonská zmluva snaží inštitucionalizovať hlbšie a v širšom rozsahu. Namiesto riadneho riešenia príčin krízy Rada opätovne pripomína základné línie týchto politík, ktoré krízu spôsobili, čo predstavuje znepokojujúci a nezodpovedný pokus pokračovať v uvedených politikách napriek všetkým dôkazom. V dôsledku toho Rada podporuje:
<P>
zámer prijať Lisabonskú zmluvu, tentoraz podvodom, v rámci ktorého sa ako niečo iné prijme to isté, čo už Íri odmietli;
<P>
voľný a neregulovaný pohyb kapitálu a existenciu zahraničných finančných centier (daňových rajov);
<P>
liberalizáciu trhov, privatizáciu verejných služieb a rastúcu financializáciu hospodárstva;
<P>
dereguláciu pracovnoprávnych vzťahov, znehodnocovanie miezd, zintenzívnenie vykorisťovania a ochranu flexiistoty;
<P>
nezabezpečenie riadneho riešenia nezamestnanosti pokračujúcim poskytovaním vysokých súm na podporu finančného sektora bez toho, aby sa rovnaká pozornosť venovala aj výrobným sektorom.
