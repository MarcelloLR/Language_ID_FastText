<CHAPTER ID="012">
Hodina otázok (otázky pre Komisiu) 
<SPEAKER ID="245" NAME="Predsedajúci">
Ďalším bodom programu je hodina otázok (B7-0203/2009).
<P>
Nasledujúce otázky sú určené Komisii.
<P>
Prvá časť
<P>

<P>
Vec: Ochrana textilného a odevného priemyslu na úrovni medzinárodného obchodu
<P>
Vážna situácia, v ktorej sa nachádza textilný a odevný priemysel niektorých členských štátov Európskej únie, ako napríklad Portugalska, vyžaduje koherentnú a koordinovanú stratégiu zahŕňajúcu verejné politiky podpory investícií do inovácií, diverzifikácie, odborného vzdelávania a rekvalifikácie.
<P>
Je však potrebné aj to, aby sa na úrovni medzinárodného obchodu prijali opatrenia nevyhnutné na ochranu priemyselných odvetví členských štátov, najmä v najcitlivejších oblastiach, ako je textilný a odevný priemysel.
<P>
Aké opatrenia prijme Komisia na ochranu textilného a odevného priemyslu v členských štátoch Európskej únie v súvislosti s novými dohodami o voľnom obchode s tretími krajinami, predovšetkým ázijskými, ako je Južná Kórea?
<P>
Aké kroky plánuje Komisia podniknúť na reguláciu svetového obchodu, ktorá je naliehavo potrebná, bez toho, aby sa obmedzila len na finančný trh?
<SPEAKER ID="247" NAME="Catherine Ashton">
členka Komisie. - Veľmi pozorne sledujeme následky finančnej krízy na naše priemyselné odvetvia, samozrejme, vrátane textilného a odevného odvetvia, ktoré sú v Európskej únii dôležitými a silnými odvetviami.
<P>
Na túto krízu sme reagovali vypracovaním plánu hospodárskej obnovy Európy, ktorý dopĺňa Európsky fond na prispôsobenie sa globalizácii a dočasný rámec Spoločenstva pre štátnu pomoc. Tieto opatrenia sú dôležité aj pre textilný a odevný priemysel. Podpora z globalizačného fondu sa využíva napríklad na reintegráciu prepustených pracovníkov väčšinou v malých a stredne veľkých podnikoch z tohto odvetvia v Taliansku, na Malte, v Španielsku, Portugalsku, Litve a v Belgicku.
<P>
Textilný a odevný priemysel sa vyvinul z obchodu, ktorý bol po celé desaťročia riadený. Začiatkom roka 2009 bol obchod v tomto priemyselnom odvetví plne liberalizovaný. Toto odvetvie čelí výzvam liberalizácie a prechádza procesom reštrukturalizácie a modernizácie, čo nie je ľahké.
<P>
Toto odvetvie znížilo hromadnú výrobu a zameralo sa na výrobky s vyššou pridanou hodnotou a technickou úrovňou. V súčasnosti je európsky textilný priemysel vo svete známy vďaka svojim inováciám a technickým vlastnostiam. Toto odvetvie úspešne napreduje a zachovalo si výkonnosť svetového exportéra. Preto sú otázky prístupu na trh preň prioritou a som rada, že toto priemyselné odvetvie prijalo našu novú stratégiu prístupu na trhy a má pozitívne výsledky.
<P>
Pri našich obchodných rokovaniach, ako sú dohoda o voľnom obchode s Kóreou alebo rozhovory o multilaterálnom obchode, samozrejme, zohľadňujeme citlivosť rôznych priemyselných odvetví vrátane textilného odvetvia a snažíme sa o vyvážené dohody.
<SPEAKER ID="248" NAME="Ilda Figueiredo" AFFILIATION="GUE/NGL">
(PT) Práve včera sme sa rozprávali o probléme dohody o voľnom obchode s Južnou Kóreou a pani komisárka vie, že potrebuje obchodné organizácie. Chcela by som jej povedať, že aj ja som sa v Portugalsku stretla s rôznymi obchodnými organizáciami a povedali mi o svojich veľkých obavách z ustanovení tejto dohody o voľnom obchode s Južnou Kóreou. Veľké obavy sú v celej Európe.
<P>
Aj odborové zväzy majú obavy a všetci, ktorí poznajú krajiny južnej Európy ako Portugalsko a Španielsko, a oblasti, v ktorých tieto priemyselné odvetvia prevládajú, si dobre uvedomujú, akým závažným problémom sa stala nezamestnanosť. V niektorých oblastiach je to, pani komisárka, vyše 20 %, najmä na severe Portugalska. Existujú oblasti s textilnými továrňami, kde je nezamestnanosť vyše 20 %. Obávame sa, že táto situácia sa v krajine, kde je už teraz značná chudoba, môže ešte zhoršiť. Preto sa vás pýtam, čo konkrétne sa bude robiť...
<P>
(Predsedajúci prerušil rečníčku.)
<SPEAKER ID="249" NAME="David Martin" AFFILIATION="S&amp;D">
Všetka chvála pani Figueiredovej za to, že prejavuje také obavy zo sociálnych dôsledkov zatvorenia textilných fabrík a škôd, ktoré vznikajú tomuto priemyselnému odvetviu. Ale súhlasí so mnou pani komisárka, že dohoda o voľnom obchode s Južnou Kóreou v skutočnosti poskytuje európskym textilným výrobcom rovnaké množstvo príležitostí ako obáv a že naozaj umožňuje nášmu kvalitnému textilnému priemyslu prístup na kórejský trh?
<SPEAKER ID="250" NAME="Catherine Ashton">
členka Komisie. - Veľmi dobre chápem, že emócie sú silné. Toto je veľmi dôležité priemyselné odvetvie a plne súhlasím s Davidom Martinom, ktorý si podrobne preštudoval dohodu s Južnou Kóreou.
<P>
Niet pochýb o tom, že do Kórei vyvážame oveľa viac odevov, než oni vyvážajú k nám, takže tento trh naozaj poskytuje príležitosti. Máte úplnú pravdu, že keď sa snažíme myslieť na všetko, čo robíme pre obchodovanie, musíme myslieť aj na dôsledky na priemyselné odvetvia, a presne to aj robíme.
<P>
Veľmi rada by som pokračovala v tomto rozhovore a poskytla viac informácií o tom, ako k tomu pristupujeme, lebo plne súhlasím s názorom, že počas tejto hospodárskej recesie musíme naše priemyselné odvetvia podporovať, že si musíme byť vedomí, k akej chudobe a nedostatku môže dôjsť, že musíme poskytovať nové obchodné príležitosti, ktoré v skutočnosti pomôžu oživiť tieto ekonomiky a odvetvia. Presne to sa snažíme robiť.
<P>

<P>
Vec: Priority EÚ so zreteľom na medzivládnu konferenciu o zmene klímy
<P>
Aké budú konkrétne priority Európskej únie v súvislosti s medzivládnou konferenciou Organizácie Spojených národov o zmene klímy, ktorá sa bude konať v decembri tohto roku v Kodani?
<SPEAKER ID="252" NAME="Stavros Dimas">
člen Komisie. - Táto otázka je veľmi aktuálna a mohol by som odpovedať veľmi stručne, že medzi našimi prioritami je, aby sme v Kodani uzatvorili dohodu s rozvinutými krajinami o zaviazaní sa k znižovaniu, s rozvojovými krajinami o krokoch k zmierňovaniu, ktoré budú pre krajiny primerané, a financie.
<P>
Rád by som však povedal o čosi viac. Do kodanskej konferencie nám zostávajú necelé tri mesiace a rokovania o zmene klímy sa práve dostali do rozhodujúcej fázy.
<P>
S 250-stranovým rokovacím textom na stole sa rokovania zatiaľ nerozbehli natoľko, aby sa dosiahla dohoda, ktorá by bola dostatočne ambiciózna a podrobná. Väčšina strán však pociťuje naliehavosť a je ochotná zamerať sa na oblasť konvergencie. Konečným cieľom dohody o zmene klímy je udržať globálne otepľovanie pod dvoma stupňami Celzia, čo je cieľ schválený na poslednom samite krajín G8 a na Fóre najväčších ekonomík sveta.
<P>
Potrebujeme porovnateľné a ambicióznejšie ciele zníženia emisií pre skupinu rozvinutých krajín, ktoré v porovnaní s rokom 1990 dnes dohromady ponúkajú menej než 15 % zníženie. To však nedosahuje 25 - 40 % zníženie, ktoré požaduje veda. Vítame skutočnosť, že Japonsko svoj cieľ sprísni. EÚ ponúkla, že prijme cieľ 30 % zníženia, ak ostatní prijmú porovnateľné záväzky.
<P>
Rozvojové krajiny by mali prijať primerané kroky k zmierňovaniu, aby do roku 2020 obmedzili rast svojich emisií o 15 - 30 % pod normál. EÚ navrhuje, aby rozvojové krajiny, s výnimkou najmenej rozvinutých krajín, navrhli a zaviedli plány rastu s nízkymi emisiami uhlíka, ktoré budú obsahovať ich kľúčové kroky k zmierňovaniu. Tieto plány by potom tvorili základ pre cielenú finančnú a inú podporu.
<P>
Na dosiahnutie účinnej dohody v Kodani bude nevyhnutné aj adekvátne medzinárodné financovanie. Peniaze buď umožnia, alebo prekazia uzatvorenie dohody. Musíme zmobilizovať súkromné investície a podporovať vytvorenie veľkého medzinárodného trhu s uhlíkom, ale potrebovať budeme aj výrazné verejné financovanie. V tomto ohľade stojí za to spomenúť globálne partnerstvo pre technológiu, ktorého cieľom je zdvojnásobenie investícií do technológií s nízkou emisiou uhlíka. Okrem toho musíme posilniť pomoc najchudobnejším a najzraniteľnejším krajinám, aby sa prispôsobili narastajúcim nepriaznivým účinkom zmeny klímy.
<P>
Minulý týždeň, 10. septembra 2009, prijala Komisia oznámenie o posilnení medzinárodného financovania zmeny klímy, cieľom ktorého je urýchliť medzinárodné rokovania. Pred nami je náročná úloha s intenzívnymi rokovaniami počas nasledovných mesiacov, zlyhanie je však neprijateľné.
<SPEAKER ID="253" NAME="Brian Crowley" AFFILIATION="ALDE">
Vážený pán predsedajúci, chcel by som pánovi komisárovi Dimasovi poďakovať za odpoveď.
<P>
Budem veľmi stručný. Vieme, aký je skutočný postoj Spojených štátov amerických, ktoré majú teraz novú vládu, a používajú rovnaké údaje o znížení, ako navrhuje EÚ? Po druhé, čo sa týka Brazílie, Ruska, Indie a Číny, ktoré sú obrovskými producentmi emisií CO2 a iných emisií, akú úlohu budú zohrávať a ako môžeme my v Európskej únii na nich vyvíjať tlak, aby spĺňali rovnaké normy, ako vyžadujeme od seba?
<SPEAKER ID="254" NAME="Silvia-Adriana Ţicău" AFFILIATION="S&amp;D">
(RO) Vážený pán predsedajúci, pán komisár, vždy, keď hovoríme o zmene klímy, hovoríme o opatreniach na prispôsobenie sa zmene klímy a o znižovaní príčin, ktoré vedú k zmene klímy. V súvislosti s konferenciou v Kodani by som rada položila nasledovnú otázku. Akú prioritu má rast energetickej účinnosti, a to aj v rozvojových krajinách, a aké rokovania vediete o kríze pre nedostatok pitnej vody a, samozrejme, o potravinovej kríze?
<SPEAKER ID="255" NAME="Paul Rübig" AFFILIATION="PPE">
(DE) Existuje hodnotenie vplyvov zmien na konkurencieschopnosť Európy, ktorá vyplynie z 20 alebo 30 % zníženia a toho, ako to ovplyvní malé a stredné podniky a predovšetkým pracovné miesta?
<SPEAKER ID="256" NAME="Stavros Dimas">
člen Komisie. - Čo sa týka Spojených štátov, nová vláda sa zaviazala k znižovaniu, ktoré je podstatne ambicióznejšie než znižovanie predchádzajúcej vlády. Toto znižovanie však stále nie je také ambiciózne ako to, ku ktorému sa zaviazala Európska únia, a je pod hranicou, ktorá je podľa vedeckej komunity potrebná na udržanie globálneho otepľovania pod dvoma stupňami Celzia, ako sa dohodli všetci vedúci predstavitelia najväčších ekonomík sveta v júli 2009 v meste L'Aquila vrátane Američanov, Číňanov a vedúcich predstaviteľov ostatných krajín, ktoré ste spomenuli.
<P>
Rokovania v Spojených štátoch však stále pokračujú. O zákone, ktorý predložili Markey a Waxman, sa už hlasovalo v parlamente a teraz sa o ňom bude hlasovať v senáte. Dosť veľa ustanovení je potrebné objasniť a musíme vidieť, aký bude konečný výsledok, lebo zákon by mohol byť ambicióznejší, než sa zdá byť teraz.
<P>
Ak napríklad výpočet zníženia emisií zahŕňa zníženie, ktoré sa dosiahlo investíciami do "neuskutočneného odlesňovania" - v závislosti od toho, či sa výpočet týka cieľa znižovania emisií Spojených štátov alebo financovania, alebo čohokoľvek iného - je potrebné to objasniť, aby sa určila porovnateľnosť medzi cieľmi Spojených štátov a Európskej únie, ako aj iných rozvinutých krajín.
<P>
Faktom je, že sa stretávame s veľmi pozitívnym prístupom tejto vlády, úzko s ňou spolupracujeme a dúfame, že v Kodani spoločne dosiahneme dobré výsledky, konkrétne dohodu s prvkami, ktoré som pred chvíľou opísal.
<P>
Pokiaľ ide o Brazíliu, Čínu, Indiu, Mexiko a iné rozvojové krajiny, samozrejme, že od nich očakávame znižovanie v tempe rastu ich emisií rádovo o 15 % až 30 % pod normál. Opakujem, že toto je podľa vedeckej komunity potrebné na udržanie globálneho otepľovania pod dvoma stupňami Celzia. Ak budú emisie znižovať len rozvinuté krajiny, nebude to postačovať.
<P>
Niektoré z týchto krajín už prijali vnútroštátne opatrenia, ktoré budú viesť k znižovaniu emisií, či už sú to opatrenia zamerané na energetickú účinnosť, alebo investície do obnoviteľných zdrojov energie, ale musíme zintenzívniť našu spoluprácu s nimi - výmenu informácií, spoluprácu týkajúcu sa technológií a prenosu technológií -, aby sme dosiahli zníženie, ktoré potrebujeme.
<P>
Pokiaľ ide o zníženie nákladov a, ako ste spomínali, energetickú účinnosť, všetky investície do energetickej účinnosti sú jednoznačne prínosom pre všetky zúčastnené strany. Napríklad znížením spotreby dovezenej ropy nielenže ušetríte peniaze, ktoré nezaplatíte krajinám produkujúcim ropu, ale tiež znížite emisie CO2.
<P>
V mnohých krajinách, najmä v rozvojových krajinách, kde majú problémy so znečisteným ovzduším - veľmi dobre poznáme napríklad problém znečisteného ovzdušia v Číne - bude mať zlepšenie kvality ovzdušia dodatočný prospech.
<P>
Čo sa týka súvisiacich problémov s vodou a potravinami, oba tieto problémy sú cieľmi politík Európskej únie. Podporujeme politiky, ktoré zlepšia sanitárnu kvalitu a dodávky vody, najmä vo veľmi chudobných krajinách. Pokiaľ ide o potraviny, keď sme napríklad skúmali smernicu o biopalivách, dávali sme veľký pozor na to, aby nevznikla hospodárska súťaž medzi východiskovými surovinami pre potraviny a pre biopalivá. Vždy berieme do úvahy tieto dôležité otázky.
<P>
Pokiaľ ide o hodnotenie vplyvov a otázku hospodárskej súťaže, o tých sme podrobne rokovali, keď sme prijímali energetický a klimatický balík. Nielen Komisia, ale aj toto priemyselné odvetvie a iné odvetvia vypracovali mnoho štúdií. Ustanovenia, ktoré máme v našich právnych predpisoch, poskytnú záruky potrebné na zachovanie konkurencieschopnosti iných európskych priemyselných odvetví, najmä v prípade malých a stredných podnikov, a to napríklad poskytnutím bezplatných kvót v mnohých prípadoch až do výšky 100 % ich emisií.
<P>
Takže takéto veci berieme do úvahy, a to isté sa, samozrejme, vzťahuje aj na prípad, keď pôjdeme na 30 %. Okrem toho, ak pôjdeme na 30 %, bude to znamenať, že v Kodani dosiahneme ambicióznu dohodu, v ktorej sa všetky rozvinuté krajiny zaviažu k podobným porovnateľným cieľom zníženia emisií ako Európska únia, a rozvojové krajiny prijmú opatrenia na zmierňovanie, ktoré vytvoria rovnaké podmienky pre celý svet. Potom budeme mať podobné povinnosti v oblasti znižovania emisií, čo bude znamenať, že problém s konkurencieschopnosťou nebude existovať.
<P>

<P>
Vec: Opatrenia na podporu investícií zameraných na zvyšovanie energetickej efektívnosti a využívanie obnoviteľných energií
<P>
Európska environmentálna agentúra nedávno predložila predbežné údaje za rok 2008 o znížení emisií skleníkových plynov. Podľa týchto štatistík sa v porovnaní s rokom 2007 emisie EÚ-15 znížili o 1,3 % a emisie EÚ-27 o 1,5 %, čo predstavuje významný krok k splneniu cieľov Kjótskeho protokolu znížiť emisie skleníkových plynov do roku 2012 o 8 % v porovnaní s referenčným rokom 1990.
<P>
Znižovanie emisií CO2 sa stalo možným najmä vďaka zvyšovaniu energetickej efektívnosti a využívaniu obnoviteľných energií v odvetviach dopravy a bývania, ako aj v energeticky náročných priemyselných odvetviach. Mohla by Komisia vzhľadom na túto skutočnosť uviesť, aké konkrétne opatrenia plánuje zaviesť s cieľom podnecovať členské štáty, aby podporovali investície do zvyšovania energetickej efektívnosti a využívania obnoviteľnej energie?
<SPEAKER ID="258" NAME="Stavros Dimas" LANGUAGE="EL">
Vážený pán predsedajúci, pani poslankyňa správne zdôraznila neustále zlepšovanie v znižovaní emisií skleníkových plynov, ktoré je čiastočne následkom opatrení zameraných na energetickú účinnosť a väčšieho využívania obnoviteľných zdrojov energie v odvetviach dopravy a bývania.
<P>
Komisia by rada zdôraznila, že energetická účinnosť a obnoviteľné zdroje energie slúžia aj iným politickým cieľom, ako napríklad zlepšovaniu bezpečnosti dodávok energie do Európskej únie, posilňovaniu jej konkurencieschopnosti, tvorbe pracovných miest a zlepšovaniu životnej úrovne občanov.
<P>
Vzhľadom na všetky tieto prínosy bude Komisia aj naďalej zlepšovať právne predpisy a programy Európskej únie v tomto špecifickom odvetví a poskytovať finančnú podporu.
<SPEAKER ID="259" NAME="Silvia-Adriana Ţicău" AFFILIATION="S&amp;D">
(RO) Vzhľadom na to, že do roku 2020 máme časový rámec 10 rokov, že v oblasti energetickej hospodárnosti budov a v odvetví dopravy môžeme dosiahnuť výrazné výsledky v znižovaní emisií skleníkových plynov, že sa nachádzame uprostred hospodárskej krízy a ľudia prichádzajú o prácu, musíme zdôrazniť, že ekologické hospodárstvo môže vytvoriť milióny pracovných miest. Musíme predložiť konkrétne riešenia konkrétnych situácií. Preto dúfam, že riešením bude, že vy, Európska komisia, spojíte sily s Parlamentom a budeme schopní nájsť inovatívne riešenia na zvýšenie investícií do energetickej účinnosti. Parlament navrhol zaujímavé riešenia: zvýšenie prostriedkov Európskeho fondu regionálneho rozvoja od roku 2014, vytvorenie nového špeciálneho fondu, ktorý by začal fungovať v roku 2014, a možnosť uplatňovať zníženú sadzbu DPH v súvislosti s energetickou účinnosťou a využívaním obnoviteľných energií. Možno by ste nám o tom mohli povedať viac.
<SPEAKER ID="260" NAME="Seán Kelly" AFFILIATION="PPE">
Jednoduchá otázka: ako by podľa Komisie mali členské štáty kompenzovať zvýšené využívanie obnoviteľných zdrojov, ak musia ceny elektrickej energie udržiavať na nízkej úrovni z dôvodov hospodárskej súťaže?
<SPEAKER ID="261" NAME="Andreas Mölzer" AFFILIATION="NI">
(DE) Aké investičné stimuly by sa mali zaviesť, aby sa urýchlil prechod na obnoviteľné zdroje energie v domácnostiach a nie iba v priemyselných a obchodných podnikoch?
<SPEAKER ID="262" NAME="Stavros Dimas" LANGUAGE="EL">
Vážený pán predsedajúci, pokiaľ ide o otázku pána Kellyho, obchodovanie s emisiami skleníkových plynov by do pokladníc členských štátov malo priniesť veľa peňazí a opatrenia, ktoré môžu vlády prijať zahŕňajú využitie časti týchto peňazí na podporu ľudí s nízkymi mzdami alebo tých, ktorí čelia "energetickej chudobe". Takže, aby som odpovedal na otázku pána Kellyho, okrem iného existuje aj spôsob a peniaze tu sú.
<P>
Nová smernica o obnoviteľných zdrojoch energie od členských štátov vyžaduje, aby poskytli podporu a zaviedli reformy na administratívnej úrovni a v infraštruktúre s cieľom uľahčiť rozvoj obnoviteľných zdrojov energie. Všetky členské štáty sa zaviazali dosiahnuť do roku 2020 určité ciele a do júna budúceho roku musia predložiť národné akčné plány o obnoviteľnej energii, v ktorých uvedú analýzu, ako tieto ciele dosiahnu.
<P>
Pokiaľ ide o preskúmanie smernice o energetickej hospodárnosti budov, Komisia sa zaviazala poskytnúť dokonca ešte vyššie financovanie Spoločenstva a navrhnúť nové financovanie s cieľom podporiť uplatňovanie tejto smernice. Komisia už teraz poskytuje priame financovanie rôznych projektov, ktoré sa týkajú energetickej účinnosti a obnoviteľných zdrojov energie, ako napríklad:
<P>
súbor výskumných a rozvojových aktivít založených na rámcovom programe pre výskum a technologický rozvoj;
<P>
727 miliónov EUR na obdobie rokov 2007 - 2013 v rámci programu s názvom Inteligentná energia - Európa s cieľom pomôcť odstrániť prekážky rozvoja obnoviteľných zdrojov energie, zlepšiť podnikateľské prostredie a zvýšiť informovanosť verejnosti;
<P>
vyše 500 miliónov EUR na projekty, ktoré sa týkajú elektrární využívajúcich veternú energiu na mori v rámci programu hospodárskej obnovy Európy s cieľom poskytnúť podnet k súkromným investíciám v tomto konkrétnom odvetví a
<P>
iniciatíva financovať obnoviteľnú energiu, ktorú spoločne riadia Komisia a Európska investičná banka, má rozpočet na rok 2009 vo výške 15 miliónov EUR a je určená na uvoľnenie prostriedkov z kapitálových trhov a z fondu Marguerite, Európskeho fondu pre energetiku, zmenu klímy a infraštruktúru, ktorý spravuje Európska investičná banka.
<P>
Komisia tiež podporuje členské štáty v tom, aby využívali veľkú časť peňazí z fondov kohéznej politiky EÚ na podporu projektov, ktoré sa týkajú energetickej účinnosti a obnoviteľných zdrojov energie.
<P>

<P>
Vec: Rozvojová pomoc v čase krízy
<P>
Existuje v súčasnosti, keď zápasíme s hospodárskou krízou, reálna šanca na vytvorenie osobitných podmienok pre štáty najviac postihnuté týmto problémom? Mám na mysli predovšetkým veľmi chudobné krajiny tretieho sveta. Je teda možné zvýšiť objem pomoci pre rozvojové krajiny? Ak nám naše vlastné, vnútorné problémy, ako sú nedostatočný rozpočet alebo aj nedostatok času, neumožňujú takto postupovať, aké kroky sa prijímajú v záujme rýchlejšieho využívania tých zdrojov, ktoré sa už pridelili rozvojovým krajinám? Ide mi hlavne o otázku zjednodušenia postupu povoľujúceho ich zvýšenie.
<SPEAKER ID="264" NAME="Karel De Gucht">
člen Komisie. - Komisia v rámci svojich právomocí zatiaľ vždy rýchlo reagovala, aby pomohla zabrániť katastrofálnym sociálnym následkom v rozvojových krajinách, najmä v najmenej rozvinutých krajinách, z ktorých väčšina patrí medzi krajiny AKT.
<P>
Tieto opatrenia zahŕňajú dodržiavanie záväzkov týkajúcich sa pomoci a investovanie nových zdrojov, vyhýbanie sa cyklickému opakovaniu, zvyšovanie účinnosti pomoci, udržiavanie hospodárskej aktivity a zamestnanosti, revitalizáciu poľnohospodárstva, investovanie do ekologického rastu, stimulovanie obchodu a súkromných investícií, spoločnú prácu na hospodárskom riadení a stabilite a ochranu najzraniteľnejších rozvojových krajín.
<P>
Konkrétne kroky a postupy na urýchlenie poskytovania pomoci už boli zavedené. Ad hoc mechanizmus V-FLEX pre ohrozenosť uvoľní 500 miliónov EUR z Európskeho rozvojového fondu. Tento mechanizmus V-FLEX dopĺňa opatrenia prijaté Svetovou bankou a MMF a zameria sa na najzraniteľnejšie krajiny s malou schopnosťou odolávať, ktorým poskytne rýchlu grantovú pomoc s cieľom pomôcť im zachovať hlavné výdavky, najmä v sociálnom sektore.
<P>
Keďže mechanizmus V-FLEX využíva nepridelené rezervné fondy, predstavuje pre tieto zraniteľné krajiny dodatočné financovanie. Tiež bolo uvoľnených 80 miliónov EUR na financovanie v rámci existujúceho mechanizmu ERF FLEX pre krajiny, ktoré v roku 2008 utrpeli výrazné straty v exporte. Okrem toho v súčasnosti prebieha hodnotenie stratégií spolupráce v polovici obdobia pre krajiny financované z rozpočtu ES a hodnotenie krajín AKT financovaných z ERF v polovici obdobia sa urýchlilo s cieľom opätovne definovať a prispôsobiť národné stratégie a prostriedky začiatkom roka 2010.
<P>
Je však dôležité pripomenúť, že rozvojová politika je spoločnou právomocou v rámci EÚ. Hlavná zodpovednosť za plnenie záväzkov oficiálnej rozvojovej pomoci (ORP) je na samotných členských štátoch. Pevne verím, že kríza by nemala byť pre naše členské štáty zámienkou na oslabenie pomoci a prísľubov darcov, a to ani pre členské štáty EÚ, ani pre iných darcov, a budem trvať na tom, aby sme boli aj naďalej zaviazaní plniť sľúbené úrovne pomoci. Preto prostredníctvom nášho každoročného monterreyského prieskumu veľmi otvorene monitorujeme ORP členských štátov.
<P>
Na základe informácií získaných od členských štátov očakávame, že celková výška ORP EÚ sa zvýši zo 49 miliárd EUR v roku 2008 na 53,4 miliardy EUR v roku 2009 a na 58,7 miliardy EUR v roku 2010. To tiež znamená, že ak členské krajiny nepodniknú ďalšie kroky s cieľom splniť svoje individuálne ciele, spoločné ciele pre rok 2010 sa nepodarí splniť. Okrem toho táto kríza potvrdila aj skutočnosť, že musíme posilniť mechanizmy poskytovania ORP, ako správne zdôraznil pán poslanec.
<P>
Program účinnosti medzinárodnej pomoci, ktorý je súčasťou Parížskej deklarácie, a Akčný program z Akry sú v súčasnosti dôležitejšie než kedykoľvek predtým. V týchto ťažkých hospodárskych časoch máme vo vzťahu k svetovej chudobe mimoriadnu zodpovednosť a musíme zabezpečiť, aby sme rozvojovú pomoc rozdeľovali účinne. Ja osobne tento prístup podporím na novembrovom zasadnutí Výboru pre rozvoj a globálna finančná kríza bude v najbližších týždňoch stredobodom mojich politických záujmov.
<SPEAKER ID="265" NAME="Czesław Adam Siekierski" AFFILIATION="PPE">
(PL) Ďakujem za vysvetlenie. Nemala by byť EÚ aktívnejšia na medzinárodnej úrovni? Mám na mysli finančné inštitúcie, ako sú Medzinárodný menový fond a Svetová banka, ktoré by mali byť flexibilnejšie pri určovaní úrovní pomoci a poskytovaní pomoci počas krízy. Ako môžeme odstrániť daňové nezrovnalosti a nezákonné presúvanie ziskov z chudobných krajín, ktoré uskutočňujú rôzne firmy? A na záver, ako môžeme spravodlivo liberalizovať obchodnú výmenu, ak chceme priniesť prospech tým, ktorí si zaslúžia pomoc?
<SPEAKER ID="266" NAME="Franz Obermayr" AFFILIATION="NI">
(DE) Najmä v časoch nedostatku zdrojov je dôležité vykonávať cielené kroky, aby sme poskytli správny objem pomoci správnym ľuďom v správnom čase. Moja otázka preto znie: aké budúce opatrenia sú plánované na hodnotenie účinnosti a vyčíslenie účinku hospodárskej pomoci?
<SPEAKER ID="267" NAME="Karel De Gucht">
člen Komisie. - Čo sa týka prvej otázky, spolupráce s medzinárodnými inštitúciami - MMF, Svetovou bankou - s týmito inštitúciami veľmi úzko spolupracujeme, napríklad na ad hoc mechanizme V-FLEX pre ohrozenosť. Krajiny, ktoré by mali profitovať najmä z tohto nového nástroja, sme vlastne určovali spoločne.
<P>
Tiež sme na inštitúcie opakovane naliehali, aby rozvojovým krajinám poskytli viac úverov a zo sumy 280 miliárd USD, ktorá podlieha právam na čerpanie, pôjde 8 miliárd USD rozvojovým krajinám. Takže si myslím, že sme naozaj v prvej línii pri ovplyvňovaní medzinárodných inštitúcií, ktoré idú týmto smerom, a tento postoj bude zastávať Komisia, pán Almunia i ja osobne aj na stretnutiach so Svetovou bankou a MMF začiatkom októbra v Istanbule.
<P>
Čo sa týka druhej otázky, úprimne si myslím, že toto bolo predmetom mojej prvej odpovede. Podrobne som opísal, ako by to malo fungovať. Som, samozrejme, ochotný to zopakovať, ale ide o to, že pozornosť musíme venovať najmä tomu, aby bola pomoc využívaná správnym spôsobom.
<P>

<P>
Vec: Demografia a rozvojové politiky v Afrike
<P>
Podľa štúdie OSN by sa počet obyvateľov afrického kontinentu mohol do roku 2050 zdvojnásobiť, teda dosiahnuť dve miliardy. V uvedenom roku by bol počet obyvateľov Afriky dvojnásobný v porovnaní s počtom obyvateľov európskeho kontinentu. Priemerná miera plodnosti afrických žien je päť detí, zatiaľ čo na Ďalekom východe pripadá na jednu ženu 1,7 a v Európskej únii 1,47 dieťaťa.
<P>
Aké opatrenia zamýšľa Komisia navrhnúť, a to aj z hľadiska dlhodobých politík v oblasti prisťahovalectva a životného prostredia, s cieľom prispôsobiť politiky vonkajších vzťahov a rozvojovej spolupráce tak, aby zohľadňovali tieto údaje?
<SPEAKER ID="269" NAME="Karel De Gucht">
člen Komisie. - Komisia sa stotožňuje s obavou, ktorú vyjadril vážený pán poslanec, že zvyšujúci sa počet obyvateľov v Afrike a dlhodobý vplyv vysokej miery pôrodnosti by mohli významne prispieť k vyššiemu tlaku na africké prírodné zdroje a k určovaniu rozvojového smerovania afrického kontinentu.
<P>
Hodnoty miery pôrodnosti vypovedajú o dôležitom aspekte celej otázky: podľa Populačnej divízie OSN je celkový počet obyvateľov Afriky v súčasnosti o 8 % nižší, než keby miera pôrodnosti zostala na úrovni zo sedemdesiatych rokov minulého storočia. V skutočnosti sa očakáva, že miera pôrodnosti do roku 2050 dokonca poklesne pod 2,5 %. Vyvíjajúca sa stredná trieda v mestských oblastiach kontinentu má menej detí v takej miere, ktorá je porovnateľná s Európanmi. V tejto záležitosti ide o prísľub, o krajiny, ktoré dosiahli politickú stabilitu a pôsobivý hospodársky rast.
<P>
Európska komisia, ktorá si je vedomá týchto náročných problémov, disponuje rozvojovou politikou zameranou na boj proti chudobe, podporu udržateľného rozvoja a riešenie politických otázok s cieľom posilňovať stabilitu. V tejto oblasti je Komisia viazaná aj stratégiou, ktorá bola schválená na medzinárodnej konferencii o populácii a rozvoji v roku 1994 a neskôr v roku 1999 bola zrevidovaná.
<P>
Táto stratégia rozšírila koncepciu plánovaného rodičovstva na koncepciu sexuálneho a reprodukčného zdravia a práv. Dôraz kladie na ľudské práva, posilnenie postavenia žien, význam investovania do zdravia a vzdelania a na komplexnú zdravotnú starostlivosť o všetky osoby, ktoré ju potrebujú, v oblasti reprodukčného zdravia. Na reprodukčné správanie žien má vplyv predovšetkým ich vzdelanie.
<P>
Mnohé štúdie preukázali silný vzájomný vzťah medzi vzdelaním a pôrodnosťou: so zvyšovaním gramotnosti sa zvykne miera pôrodnosti znižovať. Komisia chce na vzdelávanie v rámci všetkých svojich programov vyčleniť na obdobie rokov 2007 - 2013 približne 1,7 miliardy EUR. Vo všeobecnosti neústupne presadzujeme zvýšenie úrovne a efektivity kolektívnej pomoci EÚ zdravotníckym systémom, ktoré zabezpečujú univerzálne poskytovanie základných služieb vrátane služieb v oblasti reprodukčného zdravia. V tomto ohľade sa EÚ v rámci programu činností súvisiacich s RCT - rozvojovými cieľmi tisícročia - zaviazala prispieť ďalšími 8 miliardami EUR, z toho 6 miliárd EUR pre Afriku, na zdravotníctvo za predpokladu, že budú úplne splnené všetky záväzky týkajúce sa pomoci.
<P>
Pri riešení tlaku vyvíjaného na životné prostredie má kľúčový význam zabezpečenie udržateľnosti miestneho živobytia. To znamená boj proti rozširovaniu púští a degradácii pôdy a zvyšovanie poľnohospodárskej produktivity, zastavenie nadmerného využívania biodiverzity, lesov a ďalších prírodných zdrojov vrátane oceánov a vnútrozemských vôd a napokon zabezpečenie, aby zmena klímy zostala v rámci určitých hraníc, a pomoc africkému obyvateľstvu pri prispôsobovaní sa zmene klímy.
<P>
Aby sa zabezpečilo, že úsilie rozvojovej spolupráce k týmto cieľom prispeje, Komisia spolu s členskými štátmi EÚ pracuje na stratégii integrácie v oblasti ochrany životného prostredia. V tomto zmysle treba vnímať aj naše prípravy na samit o zmene klímy, ktorý sa bude konať v Kodani.
<P>
EÚ momentálne spolupracuje s Africkou úniou a ďalšími regionálnymi organizáciami na posilnení schopnosti riešiť otázky v oblasti ochrany životného prostredia a zmeny klímy. Propaguje dôležité iniciatívy na zlepšenie správy lesov, najmä prostredníctvom vymáhateľnosti práva, správy a obchodu v lesnom hospodárstve.
<SPEAKER ID="270" NAME="Fiorello Provera" AFFILIATION="EFD">
(IT) Vážený pán predsedajúci, dámy a páni, svojou otázkou som chcel poukázať na jeden konkrétny aspekt: že celosvetový nárast počtu obyvateľov má vplyv na využívanie surovín aj na znečistenie životného prostredia. V rozvojových krajinách je však tento demografický nárast zvlášť veľký a má aj sociálne a hospodárske dôsledky. Moja otázka znie: nebolo by možné politiky pomoci pre rozvojové krajiny uskutočňovať spolu s politikami plánovaného rodičovstva, eventuálne prostredníctvom systému mimovládnych organizácií?
<SPEAKER ID="271" NAME="Andreas Mölzer" AFFILIATION="NI">
(DE) Zaujímavý je fakt, že dve tretiny afrického obyvateľstva žijú iba v ôsmich z 53 štátov. Problém preľudnenia sa v Afrike očividne obmedzuje na jednotlivé krajiny. Do akej miery tieto skutočnosti ovplyvňujú rozvojovú politiku Európskej únie?
<SPEAKER ID="272" NAME="Karel De Gucht">
člen Komisie. - Nemáme konkrétnu politiku plánovaného rodičovstva, takáto politika sa však môže tvoriť a tvorí sa na žiadosť vlád, ktorých sa týka. Mnohé úmrtia matiek sú následkom interrupcií za neprijateľných podmienok. Komisia tiež podporí tieto programy v krajinách, kde právne predpisy povoľujú interrupcie. Takže to, či takéto opatrenia prijmeme, alebo nie, naozaj závisí od krajín, ktorých sa to týka.
<P>
Pokiaľ ide o druhú otázku, musím povedať, že keď sa pozriete na africký kontinent a mieru pôrodnosti, existuje evidentný vzťah medzi hospodárskym rozvojom, stupňom urbanizácie a mierou pôrodnosti, ako som už uviedol v úvode. Nejde o nový fenomén. Zaznamenali sme ho vo všetkých krajinách po celom svete. Dá sa očakávať, že s celosvetovou urbanizáciou a, dúfajme, pri vyššom raste by mohla miera pôrodnosti klesať. Neobmedzuje sa to na určité krajiny, ako naznačuje vážený pán poslanec. Ide skôr o jav, ktorý súvisí s rozvojom príslušnej krajiny.
<P>

<P>
Vec: Pozastavenie rokovaní o dohode o voľnom obchode medzi EÚ a Kolumbiou
<P>
Plánuje Komisia - vzhľadom na jednoznačné dôkazy o tom, že v Kolumbii pokračuje vraždenie odborárskych aktivistov, a najmä vzhľadom na skutočnosť, že v roku 2008 vzrástol počet takýchto vrážd o 25 % - odporučiť pozastavenie rokovaní o dohode o voľnom obchode medzi EÚ a Kolumbiou?
<SPEAKER ID="274" NAME="Catherine Ashton">
členka Komisie. - Ochrana ľudských práv má vo vzťahoch Európskej únie s Kolumbiou najvyššiu prioritu. Situáciu v Kolumbii preto veľmi dôkladne sledujeme.
<P>
Plne si uvedomujeme ťažkosti, ktorým čelí odborové hnutie v Kolumbii, a sme si vedomí toho, že vraždy odborových predákov a odborárov ani hrozby, ktorým sú vystavení, neprestávajú.
<P>
Vieme o tom od našich informačných zdrojov, zo správ a vyhlásení vydávaných orgánmi medzinárodných zmlúv, ako aj prostredníctvom vlastných diskusií s orgánmi, ako je napríklad Európska konfederácia odborových zväzov.
<P>
Závažné obavy pretrvávajú v súvislosti s účinným uplatňovaním základných dohovorov Medzinárodnej organizácie práce. Na vládu neustále naliehame, aby zintenzívnila úsilie na ochranu najzraniteľnejších skupín obyvateľstva a aby vyšetrila a potrestala všetky porušenia ľudských práv.
<P>
Nedávne útoky na aktivistov za ľudské práva a odborárov boli predmetom demaršov veľvyslancov európskej trojky v Bogote a upozornilo sa na ne aj počas nedávnych stretnutí predstaviteľov Európskej únie a Kolumbie na vysokej úrovni.
<P>
Navyše sme nedávno začali dvojstranný dialóg, ktorý poskytuje cestu pravidelnejšej a systematickej výmeny informácií a skúseností v oblasti ľudských práv a bude užitočný pri utváraní technickej spolupráce.
<P>
Okrem toho požadujeme, aby do plánovanej viacstrannej obchodnej dohody boli ako súčasť kapitoly o udržateľnom rozvoji začlenené dodatočné záruky s cieľom zlepšiť uplatňovanie základných dohovorov v oblasti pracovného práva a ochrany životného prostredia v Kolumbii. Navrhujeme aj monitorovanie uplatňovania pracovnoprávnych predpisov inštitúciami občianskej spoločnosti. Veríme, že týmto spôsobom dohoda pomôže zlepšiť situáciu aktivistov za pracovné práva v Kolumbii.
<SPEAKER ID="275" NAME="Jim Higgins" AFFILIATION="PPE">
Viem, že ľudské práva majú vysokú prioritu, a som v pomykove, keď sa snažím pochopiť, prečo by Európska únia, ktorá sa hrdí tým, že je bojovníkom za ľudské práva vo svete, mala čo i len zvažovať obchodnú dohodu s režimom, ako je ten kolumbijský.
<P>
Od začiatku januára 2009 bolo zavraždených dvadsaťsedem odborárov. Toto číslo hovorí samo za seba a v minulosti sa potvrdilo, že cestou, ako týmto krajinám niečo objasniť, je postihovať ich hospodársky, ako to bolo v prípade sankcií voči Južnej Afrike.
<P>
Skutočne sa domnievam, že by sme do Kolumbie mali radšej vyslať delegáciu, ktorá by mohla situáciu posúdiť na vlastné oči, ako s nimi viesť dialóg. Mali by sme tam mať ľudí priamo na mieste a všetky obchodné rokovania s Kolumbiou by sme mali zastaviť dovtedy, kým nebudeme mať istotu, že ľudské práva v Kolumbii sú na rovnakej úrovni ako vo zvyšku sveta.
<SPEAKER ID="276" NAME="David Martin" AFFILIATION="S&amp;D">
Som veľmi rád, že pán Higgins položil túto otázku. Vo svojom popise situácie má absolútnu pravdu a vy sama, pani komisárka, ste teraz priznali okolnosti tohto prípadu.
<P>
Odporučí vzhľadom na to Komisia po prvé pozastavenie dohody GSP+ s Kolumbiou a po druhé pozastavenie rokovaní o dohode o voľnom obchode, kým nedostaneme od kolumbijskej vlády záruky, že odborári, aktivisti za ľudské práva a ďalší sa budú môcť bezpečne venovať svojim záležitostiam v tejto krajine?
<SPEAKER ID="277" NAME="Catherine Ashton">
členka Komisie. - Ďakujem obom pánom poslancom. Chápem zanietenie a silné emócie. Nie som presvedčená o tom, že pozastavením rokovaní sa dosiahne to, čo by obaja vážení páni poslanci chceli dosiahnuť. Domnievam sa, že by sme mali pokračovať v dialógu, pokračovať v práci, aby sme do diskusií a, čo je dôležitejšie, do dohôd začlenili absolútnu záruku analogickú so zárukou, v ktorú dúfajú obaja vážení páni poslanci.
<P>
Zvolila som si tento prístup. Rýchlo dodám, že to neznamená, že som nevyzvala tých, ktorí už so mnou hovorili, aby naďalej prispievali k zabezpečeniu správneho smerovania, a, samozrejme, svoj prístup neprestávam prehodnocovať, ale momentálne som sa rozhodla pre tento postup.
<P>

<P>
Vec: Oživenie medzinárodného obchodu
<P>
Po značnom spomalení rastu medzinárodného obchodu zaznamenanom v roku 2008 nasledovalo jeho ďalšie oslabenie v roku 2009, ktoré ďaleko presahuje súčasný rozsah hospodárskeho poklesu. Európska rada na svojom zasadaní v Bruseli 19. až 20. marca 2009 "uznala, že voľný a spravodlivý obchod je kľúčovým prvkom globálneho oživenia", a vyzvala na "urýchlené uzavretie dvojstranných obchodných rokovaní a dokončenie rozvojového programu Svetovej obchodnej organizácie z Dauhy".
<P>
Môže Komisia poskytnúť nasledujúce informácie?
<P>
Aké boli prijaté opatrenia na financovanie obchodu? Aký pokrok sa dosiahol v rámci súčasných obchodných rokovaní a o prijatí akých opatrení sa uvažuje v záujme konsolidácie tokov zahraničného obchodu EÚ?
<SPEAKER ID="279" NAME="Catherine Ashton">
členka Komisie. - Je, samozrejme, pravda, že medzinárodný obchod postihla kríza mimoriadne tvrdo. Sekretariát Svetovej obchodnej organizácie odhaduje, že celosvetový obchod v roku 2009 poklesne o 10 %: o 14 % v rozvinutých krajinách a približne o 7 % v krajinách s rozvíjajúcim sa hospodárstvom. Vyžaduje si to ambiciózne reakcie a práve tie sme podnikli v oblasti financovania obchodu, viacstranných aj dvojstranných rokovaní.
<P>
Spolu s členskými štátmi sme podnikli niekoľko dôležitých krokov na zvýšenie dostupnosti financovania obchodu. Tam, kde obchodné strany už neboli ochotné alebo schopné poskytovať poistenie financovania vývozu, zakročili členské štáty prostredníctvom agentúr pre vývozné úvery.
<P>
Pokiaľ ide o krátkodobé poistenie, zjednodušilo ho rozhodnutie Komisie o dočasnom zmiernení podmienok na ponúknutie takejto podpory. Okrem toho sme schválili dočasné uvoľnenie pravidiel OECD týkajúcich sa poistenia strednodobých a dlhodobých úverov.
<P>
Na viacstrannej úrovni dôrazne podporujeme záväzky uskutočnené v rámci G20, že vnútroštátne agentúry pre vývozné úvery sprístupnia dostatočnú kapacitu vládneho poistenia vývozných úverov tam, kde je to potrebné. Tiež podporujeme snahu viacstranných organizácií poskytujúcich financovanie o sprístupnenie nových fondov financovania obchodu alebo o zvýšenie celkového objemu existujúcich fondov.
<P>
Aby sme posilnili a zvýšili vývoz, pokračujeme v rozličných obchodných rokovaniach, do ktorých sme sa zapojili. Vážení poslanci vedia, že na multilaterálnom fronte je a zostáva prioritou ambiciózny, vyvážený a komplexný výsledok kola rokovaní v Dauhe, ktorý by priniesol veľké výhody svetu a, samozrejme, európskemu hospodárstvu.
<P>
Nedávne stretnutie v Naī Dillī, na ktorom som sa zúčastnila, prinieslo novú politickú dynamiku a spolu s nadchádzajúcim samitom G20 v Pittsburghu nám to azda umožní uzavrieť dohodu v roku 2010.
<P>
V nadchádzajúcich mesiacoch požadujeme aktívnu účasť pri spolupráci s partnermi Svetovej obchodnej organizácie, aby sa dosiahol pokrok v rokovaniach na základe balíka, o ktorom sa až doteraz rokovalo provizórne. Poslanci vedia, že súčasne s tým sa usilujeme o dosiahnutie niekoľkých dvojstranných dohôd.
<SPEAKER ID="280" NAME="Georgios Papastamkos" AFFILIATION="PPE">
(EL) Vážený pán predsedajúci, pod tlakom hospodárskej krízy mnohé štáty zavádzajú opatrenia na povzbudenie domáceho priemyslu. Najnovším príkladom je rozhodnutie amerického prezidenta Baracka Obamu uvaliť clo na dovoz pneumatík z Číny.
<P>
Posúdila Komisia vplyv politík našich obchodných partnerov z tretích krajín - napríklad kampaní, ktoré nabádajú ku kúpe výlučne amerických alebo čínskych výrobkov - na európsky vývoz?
<SPEAKER ID="281" NAME="Catherine Ashton">
členka Komisie. - So Spojenými štátmi americkými a Čínou - z ktorej som sa vrátila minulý týždeň - som vskutku diskutovala o kampaniach, ktoré nabádajú ku kúpe amerických alebo čínskych výrobkov. Ide o dva veľmi rozdielne programy, prinajmenšom o tom som spoľahlivo informovaná. Čítala som právne predpisy pre kampaň, ktorá nabáda ku kúpe amerických výrobkov (Buy American). Oveľa viac ako to, čo tieto predpisy naozaj hovoria, ma znepokojuje ich uplatňovanie v jednotlivých štátoch USA.
<P>
Čínska kampaň je iná. Do určitej miery ma upokojilo minulotýždňové vyhlásenie ministra obchodu Čchena Te-minga aj vicepremiéra Tchanga Ťia-süana o cieli a spôsobe, akým sa bude zaobchádzať s európskymi podnikmi. Zostávam však ostražitá, aby sa zabezpečilo, že európsky obchod priamo ani nepriamo neutrpí škody.
<P>
Pokiaľ ide o súčasné stanovisko k otázke pneumatík, na ktoré asi vážený pán poslanec narážal, momentálne to práve sledujeme, aby sme presne zistili, čo sa bude diať. Vážený pán poslanec na to správne poukazuje ako na dôležitú oblasť, ktorú musíme pozorne sledovať teraz aj v budúcnosti, a ja som, samozrejme, rada, že mám o tejto otázke prehľad.
<SPEAKER ID="282" NAME="Predsedajúci">
Obávam sa, že v neprítomnosti pána Moraesa otázka č. 27 odpadá.
<P>

<P>
Vec: Uvádzanie európskych výrobkov z hovädzieho a jahňacieho mäsa na trh
<P>
Aké opatrenia prijíma Európska únia na to, aby napomohla uvádzanie európskych výrobkov z hovädzieho a jahňacieho mäsa na trh v tretích krajinách? Má Európska komisia v úmysle predložiť nové iniciatívy na podporu tohto procesu?
<SPEAKER ID="284" NAME="Catherine Ashton">
členka Komisie. - Aktívne pracujeme na riešení mimoriadne zložitých, závažných sanitárnych prekážok a tak sa snažíme pomôcť zaistiť odbyt európskych výrobkov, ako je hovädzie a jahňacie mäso z Írska. Stratégia prístupu na trhy a najmä partnerstvo pre prístup na trhy, ktoré boli zavedené v roku 2007, sú v tomto ohľade ústredným bodom práce Komisie. Stratégia prístupu na trhy vytvára silnejšie partnerstvo medzi Komisiou, členskými štátmi a podnikateľskou sférou s cieľom zlepšiť postup identifikácie, analýzy, určovania priorít a odstraňovania prekážok.
<P>
Špecifickosť tejto stratégie je v tom, že sa uskutočňuje prostredníctvom správnej kombinácie rozličných nástrojov obchodnej politiky. To znamená s použitím viacstranných a dvojstranných ciest a pomocou doplnenia formálnejších strednodobých až dlhodobých nástrojov politiky o politické kontakty a spoločnú obchodnú diplomaciu.
<P>
V súvislosti s týmto prístupom na trhy sa naše úsilie v posledných rokoch výrazne zintenzívnilo a dosiahli sme niekoľko úspechov, ktoré ukazujú, že sa uberáme správnym smerom. Dokázali sme napríklad dosiahnuť obmedzenia v prípade niekoľkých krajín a dokázali sme zrušiť zákaz na vývoz mäsa z EÚ vyplývajúci z prípadu kontaminácie dioxínmi a polychlórovanými bifenylmi (PCB) v Írsku v decembri 2008. Nedávno sme dosiahli úspech pri otvorení saudskoarabského, jordánskeho a filipínskeho trhu pre dovoz hovädzieho mäsa z EÚ a pri riešení určitých sanitárnych a fytosanitárnych otázok (SPS) s Egyptom a Izraelom spôsobom prospešnejším pre obchod.
<P>
Na rozličných úrovniach naďalej trváme na tom, aby krajiny, ako sú Indonézia, Malajzia a Kórea, plne zosúladili svoju legislatívu s požiadavkami dohody o SPS a s medzinárodnými normami Svetovej organizácie pre zdravie zvierat. Podniky z EÚ, ktoré sa zaoberajú obchodovaním s hovädzím mäsom, sme požiadali, aby uviedli svoje konkrétne záujmy a predložili návrhy spôsobu, akým by sme mohli riešiť prekážky na kľúčových trhoch. Nedávno sme dostali mimoriadne pozitívnu spätnú väzbu a prezentácia írskeho obchodného združenia nám pomôže pri určovaní priorít a pri pokračovaní v práci.
<SPEAKER ID="285" NAME="Liam Aylward" AFFILIATION="ALDE">
Môžem sa pani komisárky spýtať, či by bola ochotná zvážiť dôkladné a úplné prešetrenie rozpočtu na propagáciu potravín? Funguje od sedemdesiatych rokov minulého storočia, je veľmi reštriktívny a vyžaduje si reformu. A ešte - súhlasila by pani komisárka s tvrdením, že zlepšenie konkurencieschopnosti potravinárskeho odvetvia Európskej únie pomôže Európskej únii, aby sa sama dostala z hospodárskej recesie?
<SPEAKER ID="286" NAME="Seán Kelly" AFFILIATION="PPE">
Je dobre známe, že európske výrobky z hovädzieho a jahňacieho mäsa spĺňajú najprísnejšie normy. Podniká Komisia kroky, ktoré nabádajú k tomu, aby sa podobné normy vzťahovali na obchodných partnerov, predovšetkým v Brazílii, alebo kroky, ktoré to požadujú? Ak áno, aké?
<SPEAKER ID="287" NAME="Catherine Ashton">
členka Komisie. - Predovšetkým nie som dobre oboznámená s touto konkrétnou oblasťou, o ktorej sa zmienil vážený pán poslanec, takže ak môžem, vrátim sa k tomu písomne.
<P>
Plne však súhlasím s otázkou o význame a dôležitosti potravinárstva pre Európsku úniu a obchod. Ide vskutku o oblasť, ktorú musíme čoraz viac sledovať a na ktorú sa musíme zamerať. Pri zvažovaní obchodných dohôd veľmi úzko spolupracujem s pani komisárkou Fischerovou Boelovou, aby bola poľnohospodárska stránka našich dohôd skutočne silná a predstavovala skutočnú príležitosť. Verím, že keď sa naše rokovania rozvinú, vážený pán poslanec lepšie pochopí význam, ktorý tomu pripisujeme.
<P>
Pokiaľ ide o zásadu reciprocity, rokujeme s úradníkmi tretích krajín a školíme ich tak, aby pochopili, o čo v systéme EÚ ide, s cieľom budovať ich dôveru v úroveň ochrany ponúkanej spotrebiteľom v EÚ a rovnako aj ich spotrebiteľom.
<P>
Trváme na tom, aby tretie krajiny dodržiavali svoje medzinárodné záväzky, predovšetkým Dohodu Svetovej obchodnej organizácie o uplatňovaní sanitárnych a fytosanitárnych opatrení (SPS), čím sa zabezpečí, aby po určení požiadaviek dodržiavali medzinárodné normy alebo aby ich požiadavky vychádzali z vedeckých poznatkov.
<P>

<P>
Vec: Znečisťovanie životného prostredia v dôsledku ťažby hnedého uhlia v Českej republike a strednom Nemecku
<P>
Ako Komisia hodnotí znečisťovanie životného prostredia v dôsledku povrchovej ťažby hnedého uhlia, resp. činnosti uhoľných elektrární v Českej republike a strednom Nemecku, a ako hodnotí realizáciu plánov odstavenia, prípadne renaturalizácie, a to aj z hľadiska bezpečnosti?
<SPEAKER ID="289" NAME="Stavros Dimas" LANGUAGE="EL">
Vážený pán predsedajúci, znečisťovanie životného prostredia, ktoré môže spôsobovať ťažba a využívanie lignitu v elektrárňach, je otázkou, ktorej sa dostatočne venujú právne predpisy Spoločenstva.
<P>
Podľa smernice o banskom odpade zariadenia, ktoré spracúvajú banský odpad, musia mať povolenie, ktoré zahŕňa plán odpadového hospodárstva a plán uzatvorenia zariadení a obnovy prostredia. Tieto zariadenia musia poskytovať finančnú zábezpeku na pokrytie nákladov na obnovu krajiny.
<P>
Táto smernica upravuje inšpekcie, ktoré majú vykonávať príslušné orgány, a zahŕňa povinnosti súvisiace s prevenciou znečistenia vzduchu, vody a pôdy. Smernica sa v prípade nových zariadení uplatňuje od mája 2008. Zariadenia existujúce už predtým musia získať povolenie v súlade so smernicou do mája 2012.
<P>
Členské štáty musia do polovice roka 2012 pripraviť aj zoznam nefunkčných a odstavených zariadení, ktoré spôsobujú alebo môžu spôsobovať znečisťovanie životného prostredia.
<P>
Regulačný rámec Európskej únie zahŕňa aj ďalšie smernice, ako je smernica o integrovanej prevencii a kontrole znečistenia (IPPC) a smernica o veľkých spaľovacích zariadeniach. Čo sa týka environmentálnej zodpovednosti, smernica o krajine sa nachádza v Rade, ale bez pokroku. Z týchto smerníc je, samozrejme, najdôležitejšia smernica o IPPC, ktorá požaduje, aby veľké spaľovacie zariadenia získali povolenie na základe uplatňovania najlepších dostupných postupov.
<P>
Smernica o veľkých spaľovacích zariadeniach zároveň stanovuje minimálne hraničné hodnoty emisií väčšiny dôležitých látok znečisťujúcich ovzdušie. Ak určité zariadenie zastaví prevádzku, podľa smernice o integrovanej prevencii a kontrole znečistenia musí prevádzkovateľ podniknúť opatrenia, ktorými sa predíde všetkým rizikám znečistenia, a opatrenia na obnovu danej oblasti.
<P>
Právny rámec zabezpečuje vysokú úroveň ochrany životného prostredia v prípade možného znečisťovania životného prostredia spôsobeného zariadeniami, ktoré spaľujú lignit.
<P>
A čo sa týka uzatvorenia zariadení, bude posudzované v závislosti od toho, či zariadenia spĺňajú zákonné požiadavky.
<SPEAKER ID="290" NAME="Bernd Posselt" AFFILIATION="PPE">
(DE) Ďakujem za presnú a vyčerpávajúcu odpoveď. Pýtal som sa však aj konkrétne na pohraničné oblasti, inak povedané na oblasti medzi Nemeckom a Českou republikou, Nemeckom a Poľskom, Poľskom a Českou republikou. V týchto oblastiach sa vyskytujú mnohé z týchto prípadov. Chcel by som sa spýtať, či sa domnievate, že medzi príslušnými štátmi existuje dostatočná cezhraničná spolupráca a či Komisia poskytuje podporu cezhraničným opatreniam v týchto oblastiach, predovšetkým ako súčasť regionálnych programov.
<SPEAKER ID="291" NAME="Stavros Dimas" LANGUAGE="EL">
Vážený pán predsedajúci, v prvom rade sú k dispozícii rozličné zdroje financovania pre Českú republiku po roku 2007 a aj pre Nemecko. Samozrejme, musím pripomenúť, že vďaka energetickému a klimatickému balíku, ktorý bol schválený minulý rok v decembri, bude k dispozícii dostatok finančných prostriedkov zo systému na obchodovanie s emisiami skleníkových plynov, ktoré sa s cieľom bojovať proti zmene klímy a ďalším súvisiacim záležitostiam musia podľa dosiahnutej dohody znížiť o 50 %.
<P>
To znamená, že zariadenia, predovšetkým povrchové zariadenia na ťažbu lignitu, už z definície poškodzujú životné prostredie a prírodu rozličnými problémami, ktoré nespôsobujú len prirodzenému stavu krajiny, ale tiež znečisťovaním vody inými látkami a, ako vieme, produkovaním veľkých množstiev oxidu uhličitého, keďže lignit je z tohto hľadiska najhorším palivom. Na stupnici od jedna do desať ide pravdepodobne o jedno z najhorších palív z hľadiska emisií oxidu uhličitého. Chcel by som uviesť, že finančné prostriedky možno získať aj z obchodovania s emisiami, a, pokiaľ ide o Nemecko, musím povedať, že s emisiami sa obchoduje dokonca aj teraz, počas našej rozpravy. Takže k dispozícii sú aj finančné prostriedky z tohto zdroja. Okrem toho by som chcel povedať, že dostupné je financovanie Spoločenstva, ktoré tiež môže prispieť k náprave poškodenia životného prostredia pochádzajúceho z banských činností.
<P>
Regionálne operačné programy na obdobie rokov 2000 - 2006 financovali projekty na obnovu oblastí v niektorých spolkových krajinách bývalého východného Nemecka, napríklad v Sasku, Sasku-Anhaltsku a Turínsku, ktoré boli závažne postihnuté ťažbou hnedého uhlia. Pre tento typ podpory sa prijalo ustanovenie s cieľom pokračovať v príslušných programových dokumentoch pre obdobie rokov 2007 - 2013.
<P>
Čo sa týka Českej republiky, činnosti na obnovu opustených banských oblastí financuje severozápadný regionálny operačný program na obdobie rokov 2007 - 2013. Operačný program pre životné prostredie tiež ako jednu zo svojich priorít upravuje obnovu opustených banských oblastí a, samozrejme, spoluprácu nielen medzi krajinami, ale aj medzi regionálnymi organizáciami v prospech oboch strán.
<SPEAKER ID="292" NAME="Predsedajúci">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
