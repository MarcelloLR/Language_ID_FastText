<CHAPTER ID="019">
Program pre udržateľnú budúcnosť všeobecnej leteckej dopravy a leteckej dopravy na obchodné účely (krátke prednesenie) 
<SPEAKER ID="191" NAME="Predsedajúci">
Ďalším bodom programu je krátke prednesenie správy pána Queira v mene Výboru pre dopravu a cestovný ruch o programe pre trvalo udržateľnú budúcnosť všeobecnej leteckej dopravy a leteckej dopravy na obchodné účely.
<SPEAKER ID="192" NAME="Luís Queiró" LANGUAGE="PT">
Vážený pán predsedajúci, pani komisárka, doteraz sme sa konkrétne odvetvím všeobecnej leteckej dopravy a leteckej dopravy na obchodné účely nezaoberali na európskej úrovni. Politický význam tejto správy preto spočíva v tom, že je to prvý raz, čo Komisia a Parlament skúmajú túto činnosť. Dochádza k tomu v čase, keď toto odvetvie zaznamenáva zrýchlený rast z hľadiska objemu aj hospodárskeho významu.
<P>
Čísla hovoria samy za seba: v samotnom odvetví leteckej dopravy na obchodné účely sa znásobuje počet malých a stredných podnikov, počet lietadiel sa v budúcom desaťročí pravdepodobne zdvojnásobí na 3 500 a ročný obrat dosahuje výšku viac ako 25 miliárd EUR. Toto odvetvie vytvára v Európe priamym alebo nepriamym spôsobom 154 000 pracovných miest. Uvedené odvetvie predstavuje spolu s odvetvím všeobecnej leteckej dopravy, v ktorom počet lietadiel dosiahol 30 000 - 50 000, približne 9 % evidovanej leteckej dopravy a môže sa pochváliť najrýchlejším rastom v Európe, dvakrát rýchlejším ako všetky ostatné odvetvia dopravy.
<P>
Zložka leteckej dopravy na obchodné účely prináša dôležité sociálne a hospodárske výhody. Poskytuje pružnú a priamu prepravu z jedného miesta na druhé, a zvyšuje tak mobilitu občanov, produktivitu podnikov a regionálnu súdržnosť.
<P>
Odvetvie všeobecnej leteckej dopravy poskytuje dôležité služby v rozličných oblastiach, ako sú vyhľadávacia a záchranárska činnosť, hasenie požiarov, riadenie premávky, kartografická činnosť a rekreačné a športové lietanie. Je aj dôležitým zdrojom odbornej kvalifikácie pre celé odvetvie letectva.
<P>
Musím spomenúť aj európsky priemysel v tomto odvetví, ktorý neustále zvyšuje svoj podiel na svetovom trhu. V súčasnom období je na úrovni približne 16 %, a preto je potrebné podporovať ho.
<P>
Ak sa pozrieme na samotnú správu, ako spravodajca súhlasím s potrebou, ktorú Komisia zdôraznila vo svojom oznámení a ktorá sa týka preskúmania osobitných potrieb tohto odvetvia a vymedzenia ústredných tém. Uvedené potreby súvisia so zhromažďovaním údajov a sú založené na nutnosti poskytovať ľuďom s politickou rozhodujúcou právomocou dostatok údajov a štatistických informácií potrebných na lepšie pochopenie tohto odvetvia a jeho primeranú reguláciu. Druhý bod sa týka uplatňovania zásady proporcionality pri tvorbe právnych predpisov pre toto odvetvie. Kľúčová otázka spočíva v tom, či pravidlá na riadenie prevádzky komerčných lietadiel budú primerané pre prevádzku jednoduchších a menších, často jednomotorových lietadiel.
<P>
Podporujeme zámer Komisie uplatniť zásadu proporcionality pri tvorbe pravidiel a ich zavádzaní, pričom je vždy potrebné myslieť na to, aby nebola ohrozená bezpečnosť ako taká. Ide napríklad o prijatie niektorých predpisov o letovej spôsobilosti pre prevádzku nekomerčných lietadiel, ktoré už prijala Európska agentúra pre bezpečnosť letectva (EASA), alebo o možné uplatňovanie osobitných pravidiel s ohľadom na zjednodušené bezpečnostné postupy a postupy kontroly cestujúcich v odvetví leteckej dopravy na obchodné účely.
<P>
Tretí bod sa týka problému prístupu na letiská a do vzdušného priestoru. Príčinu poznáme. Pre tieto lietadlá je vo všeobecnosti problematické dostať sa na veľké letiská a rovnaké problémy sa začínajú objavovať aj v súvislosti s regionálnymi a vedľajšími letiskami. Existujú rôzne riešenia od optimalizácie využívania súčasnej kapacity až po revíziu právnych predpisov o prideľovaní prevádzkových intervalov. Je potrebné aj podnecovať investície do malých a stredných letísk s cieľom poskytnúť vyšší počet spojení medzi rôznymi európskymi regiónmi a mestami.
<P>
Čo sa týka kapacity vzdušného priestoru, zdôrazňujeme dôležitosť reforiem v rámci jednotného európskeho vzdušného priestoru a spoločného podniku na vývoj novej generácie európskeho systému riadenia letovej prevádzky SESAR. Znova sa vraciame k tomu, aby sme nekládli neprimerané požiadavky na malé lietadlá, čo sa týka vybavenia navigačným zariadením, pričom je potrebné za každých okolností dodržiavať bezpečnostné normy.
<P>
Štvrtý a posledný bod sa týka trvalej udržateľnosti životného prostredia vo vzťahu k tejto oblasti činnosti. Aj keď emisie CO2 sú v prípade malých lietadiel nižšie, je stále potrebné podporovať výskum, vývoj a inovácie aj používaním ekologickejších motorov a čistejších palív, nielen v rámci iniciatív Čistá obloha a CESAR (nákladovo efektívne malé lietadlá).
<P>
Vážený pán predsedajúci, pani komisárka, rád by som svoje vystúpenie zakončil vyjadrením nádeje, že táto správa predstavuje skutočný rámec budúcich legislatívnych a regulačných opatrení, ktoré možno pre toto odvetvie navrhnúť. S týmto želaním vyzýva Výbor pre dopravu a cestovný ruch Komisiu, aby do konca roka 2009 predložila správu o pokroku dosiahnutom v otázkach, ktoré nastolila táto správa. Čo sa týka zajtrajšieho hlasovania, očakávam, že spomínané želanie sa stane spoločným pre väčšinu poslancov tohto Parlamentu.
<SPEAKER ID="193" NAME="Viviane Reding">
členka Komisie. - Vážený pán predsedajúci, Komisia víta správu a ďakuje spravodajcovi a výboru za ich vynikajúcu prácu.
<P>
Komisia v januári 2008 prvýkrát zverejnila oznámenie o všeobecnej leteckej doprave a leteckej doprave na obchodné účely. Po tomto oznámení nasledoval veľmi pozitívny záver Rady z apríla 2008 a teraz je to táto dôležitá správa Parlamentu.
<P>
Všeobecná letecká doprava a letecká doprava na obchodné účely je dôležitým odvetvím leteckého priemyslu EÚ so ziskom zhruba 2,3 miliardy EUR ročne. V značnej miere investuje do výskumu a vývoja a zaznamenáva rýchly rast. V tomto odvetví sa nachádzajú viac ako dve tretiny všetkých lietadiel, ktoré získali osvedčenie v EÚ.
<P>
Všeobecná letecká doprava a letecká doprava na obchodné účely zahŕňa predovšetkým malé a stredné podniky. Je to aj veľmi rôznorodé odvetvie. Je potrebné prijať nariadenia, ktoré by zohľadnili túto osobitnosť a ktoré by zároveň neohrozovali ochranu a bezpečnosť. Sme radi, že Parlament v tejto správe podporuje toto chápanie proporcionality.
<P>
V najbližšej budúcnosti budeme musieť sústrediť svoje úsilie na tri hlavné oblasti: na prípravu spoločných bezpečnostných noriem EÚ pre všeobecnú leteckú dopravu, na integráciu nekomerčnej leteckej dopravy do európskeho systému riadenia letovej prevádzky novej generácie (ATM) a na zníženie negatívneho vplyvu tohto odvetvia na životné prostredie.
<P>
Komisia má v nadchádzajúcom roku v úmysle navrhnúť niekoľko vykonávacích pravidiel na úrovni EÚ, ktoré zaručia jednotnú úroveň bezpečnosti nekomerčnej leteckej dopravy. Ako ste zdôraznili vo svojej správe, je potrebné uistiť sa, že tieto pravidlá zaručia nielen primeranú úroveň bezpečnosti, ale zároveň budú vyvážené a nebudú klásť na prevádzkovateľov zbytočnú záťaž.
<P>
Budeme tiež pokračovať vo vývoji budúceho európskeho systému ATM s jasnou predstavou, že vzdušný priestor predstavuje spoločné dobro a že by mal byť bezpečným spôsobom prístupný všetkým používateľom. Z hľadiska všeobecnej leteckej dopravy budú pre zlepšenie bezpečného prístupu do vzdušného priestoru a na letiská mimoriadne dôležité jednotný európsky vzdušný priestor a spoločný podnik SESAR. Tieto technológie umožnia príchod nových služieb, ktoré Európa doteraz nepoznala.
<P>
V neposlednom rade je treba poznamenať, že všeobecná letecká doprava a letecká doprava na obchodné účely majú aj napriek prebiehajúcemu technickému pokroku vplyv na životné prostredie a rovnako ako letecký priemysel v širšom ponímaní musia prispievať k znižovaniu tohto vplyvu. Aj v tomto prípade bude dôležité riadiť sa zásadou proporcionality.
<P>
Komisia sa teší na spoluprácu s Parlamentom v otázkach, ktoré sú obsahom tejto správy a predloží správu o dosiahnutom pokroku.
<SPEAKER ID="194" NAME="Predsedajúci">
- Bod je uzavretý.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="195" NAME="Bogdan Golik  " AFFILIATION="PSE">
písomne. - (PL) V úvode by som rád poďakoval pánovi Luísovi Queiróvi za jeho správu o problematike, ktorá je pre budúcnosť dopravy v Európe taká dôležitá.
<P>
Chcel by som zdôrazniť dôležitosť otázky rozvoja všeobecnej leteckej dopravy a leteckej dopravy na obchodné účely, ako aj dôležitosť priemyselného odvetvia zaoberajúceho sa výrobou lietadiel pre toto odvetvie. Hoci riešenia navrhnuté Komisiou neprinášajú žiadne zásadne zmeny v legislatíve a v súčasnosti sa môžu zdať bezvýznamné, ich vplyv na budúcnosť leteckej dopravy v súvislosti s dereguláciou trhu a rozvojom odvetvia leteckej dopravy v Poľsku nemožno preceňovať.
<P>
Komisia chce uľahčiť rozvoj tohto odvetvia leteckej dopravy zjednodušením platných regulačných postupov, prijatím ustanovení pre nové formy riadenia leteckej dopravy a ich revíziou s cieľom zaručiť proporcionalitu.
<P>
Je očividné, že táto iniciatíva si zaslúži plnú podporu. Je však potrebné venovať pozornosť tomu, aby sa počas vypracovávania a realizácie politiky zohľadňovali v rámci plánovania a optimalizácie kapacít potreby všetkých kategórií používateľov vzdušného priestoru a infraštruktúry leteckej dopravy. Pre všeobecnú leteckú dopravu a leteckú dopravu na obchodné účely by však bolo vhodné vytvoriť základný európsky systém zhromažďovania údajov, ktorý by ďalšie reformy uľahčil. A nakoniec bude tiež potrebné zjednodušiť prístup tohto odvetvia na zahraničné trhy a podporovať rozvoj nových, konkurencieschopných technológií. Zároveň však musíme dbať o dodržiavanie zásad ochrany prírodného prostredia.
<SPEAKER ID="993" NAME="Louis Grech  " AFFILIATION="PSE">
písomne. - Vítam túto správu, pretože predstavuje snahu o harmonizáciu a objasnenie pravidiel všeobecnej leteckej dopravy a leteckej dopravy na obchodné účely na úrovni Spoločenstva. Ide o najrýchlejšie rastúcu zložku civilného letectva v Európe, ktorá poskytuje členským štátom mnohé sociálne a hospodárske výhody. Aby sme ich však využili čo najlepšie, potrebujeme zaviesť primerané nariadenia. Napríklad v súčasnom období neexistuje dostatok spoľahlivých údajov o tomto odvetví a z dôvodov riadenia, bezpečnosti a ochrany je potrebné tento nedostatok rýchlo vyriešiť.
<P>
Komisia by mala jasne rozlišovať medzi prevádzkou komerčných lietadiel vo veľkom a súkromnými lietadlami. Legislatíva by mala byť úmerná rizikám špecifickými pre jednotlivé druhy leteckej dopravy a mala by zohľadňovať náklady, ktoré im spôsobuje.
<P>
Budúca regulácia by nemala priemysel obmedzovať, ale naopak, mala by ho stimulovať a zdokonaľovať.
<P>
Príčinou obáv môže byť skutočnosť, že na väčšiu časť všeobecnej leteckej dopravy a leteckej dopravy na obchodné účely sa nevzťahuje smernica Komisie, ktorej cieľom je začleniť činnosti leteckej dopravy do systému obchodovania s emisnými kvótami skleníkových plynov. Ak vezmeme do úvahy vysokú mieru rastu tohto odvetvia, myslím, že je potrebné nejakým spôsobom kompenzovať jeho vplyv na životné prostredie.
<SPEAKER ID="196" NAME="Mieczysław Edmund Janowski  " AFFILIATION="UEN">
písomne. - (PL) Nie je ľahké hovoriť o stabilnej budúcnosti všeobecnej leteckej dopravy a leteckej dopravy na obchodné účely v čase, keď neustále počúvame slovo "kríza". Preto ďakujem Luísovi Quieróvi za námahu vynaloženú pri príprave správy o tejto problematike. Blahoželám. Som si istý, že práve letecká doprava sa môže stať hybnou silou, ktorá dá európske a svetové hospodárstvo do pohybu. Vieme, že takmer pred 106 rokmi uskutočnili bratia Wrightovci prvý riadený let (hoci preleteli sotva 40 metrov) na motorovom lietadle na svete. Bol to začiatok skutočného letectva.
<P>
Dnes je letectvo vysoko rozvinutým priemyslom, vyrábajúcim "lietajúce stroje", ktoré sú čím ďalej, tým lepšie vybavené celým radom prístrojov. K letectvu patrí aj celá zložitá oblasť navigácie a riadenia letov, budovanie pozemnej infraštruktúry letísk, bezpečnostný systém atď. Mali by sme si uvedomiť, že v Európe sa používa v rámci všeobecnej leteckej dopravy a leteckej dopravy na obchodné účely okolo 50 000 lietadiel a takmer štyrikrát toľko malých lietadiel a klzákov sa používa na športové a rekreačné lietanie. Tieto čísla hovoria samy za seba.
<P>
V tejto súvislosti je zaručenie náležitej kapacity európskeho vzdušného priestoru a samotných letísk veľmi dôležitou otázkou. Rád by som tu upriamil pozornosť na význam regionálnych letísk pre zabezpečenie previazanosti komunikácií v EÚ. Samozrejme, keď hovoríme o rozvoji leteckej dopravy, nesmieme zabúdať na problémy, ktoré sa týkajú prírodného prostredia.
<SPEAKER ID="992" NAME="Eija-Riitta Korhola  " LANGUAGE="FI">
Vážený pán predsedajúci, rozprava o leteckom priemysle je často skreslená. Neobjektívne sa sústreďujeme na problémy emisií z leteckej dopravy, ale ľudia nie sú pripravení na vnímanie jej potenciálu. Je samozrejmé, že letectvo a letecká doprava emisie produkujú, rovnako samozrejmé je však aj to, že predstavujú budúcnosť. Platí to o komerčnej, ako aj o všeobecnej leteckej doprave a leteckej doprave na obchodné účely.
<P>
Hoci sú právne predpisy vnútorného trhu EÚ zamerané prevažne na komerčnú leteckú dopravu, má zmysel poznamenať, že problematika všeobecnej leteckej dopravy a leteckej dopravy na obchodné účely sa začína čím ďalej, tým viac vynárať v oblastiach, ako sú politika v oblasti zmeny klímy, ochrana životného prostredia a bezpečnosť letectva. Ak zohľadníme zvyšujúcu sa dôležitosť predovšetkým leteckej dopravy na obchodné účely, musíme týmto odvetviam jednoznačne venovať pozornosť a zaručiť ich konkurencieschopnosť.
<P>
Chcela by som vyjadriť svoju obavu v súvislosti s obchodnými podmienkami pre letectvo. Malé a stredne veľké letiská sú pre všeobecnú leteckú dopravu, ako aj pre leteckú dopravu na obchodné účely kľúčové. Malo by sa propagovať ich budovanie a modernizácia a členské štáty by mali byť podporované, aby do nich investovali. Neustály rast leteckej dopravy na obchodné účely však čím ďalej, tým viac blokuje využívané letiská.
<P>
Z hľadiska ochrany klímy možno konštatovať, že hoci menšie lietadlá nie sú zahrnuté do budúceho systému obchodovania s emisnými kvótami, v tomto odvetví sa vyvíja dobrovoľný mechanizmus kompenzácie emisií CO2. Táto skutočnosť je znakom potenciálu rozvoja celej leteckej dopravy. Spoločenstvo by malo robiť všetko pre to, aby podporovalo výskum lietadiel, ktoré budú inovatívnejšie a účinnejšie z energetického hľadiska aj z hľadiska životného prostredia. Najvyšším cieľom musí byť letecká doprava bez emisií.
