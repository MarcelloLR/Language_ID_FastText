<CHAPTER ID="023">
Vytváranie profilov, najmä na základe etnického pôvodu a rasy, v rámci boja proti terorizmu, presadzovania práva, prisťahovalectva, colných a hraničných kontrol (rozprava) 
<SPEAKER ID="525" NAME="Predsedajúca">
Ďalším bodom programu je správa pani Ludfordovej v mene Výboru pre občianske slobody, spravodlivosť a vnútorné veci o vytváraní profilov, najmä na základe etnického pôvodu a rasy, v rámci boja proti terorizmu, presadzovania práva, prisťahovalectva, colných a hraničných kontrol.
<SPEAKER ID="526" NAME="Sarah Ludford">
spravodajkyňa. - Vážená pani predsedajúca, za posledných desať rokov boli zavedené zákony a postupy umožňujúce uchovávanie a výmenu veľkých objemov osobných údajov. Samotná EÚ v súčasnosti navrhuje rad opatrení, ktoré uľahčujú profilovanie, teda techniku spájania údajov z rôznych zdrojov s cieľom vytvoriť niečo ako šablónu, podľa ktorej sa identifikujú ľudia, ktorých charakteristiky, správanie sa alebo spojenci sa javia ako podozriví a ktorí vyžadujú ďalšiu kontrolu ako pravdepodobní páchatelia trestných činov alebo teroristických útokov.
<P>
Aj v policajnej ochrane došlo k posunu smerom k prediktívnemu a preventívnemu prístupu, ktorý síce za určitých okolností nie je zlý, ale môže viesť k represívnym opatreniam proti nevinným ľuďom na základe stereotypov, často na základe rasy alebo dokonca náboženského vyznania.
<P>
Profilovanie a automatické vyhľadávanie údajov považujem za problém, pretože sa odchyľuje od všeobecného pravidla, že rozhodnutia o vynútiteľnosti práva by mali byť založené na osobnom správaní sa jednotlivca. Jestvuje nebezpečenstvo, že nevinní ľudia môžu byť svojvoľne zadržaní, podrobení výsluchu alebo cestovným obmedzeniam. Ak sa označenie takéhoto človeka ako predmetu záujmu čo najskôr neodstráni, môžu nasledovať dlhodobejšie obmedzenia, ako je zamietnutie vstupných víz, zákaz výkonu zamestnania či dokonca zatknutie a väzba.
<P>
Ak by sa chybné identifikovanie niekoho ako osoby, ktorá predstavuje záujem z hľadiska bezpečnosti alebo policajnej ochrany, nenapravilo, mohlo by to mať vo svete narastajúcej medzinárodnej výmeny údajov nielen nevhodné a drahé, ale aj hrozivé dôsledky. Stačí si len pripomenúť, že kanadskú obeť mučenia Mahera Arrara - podľa ktorého otrasnej skúsenosti bol natočený film Vydanie - zadržali v dôsledku profilu založeného na ľuďoch, ktorých náhodou poznal jeho brat; on sám sa ničím nepričinil o to, aby bol podozrivý, a napriek tomu strávil sedem mesiacov v sýrskej mučiarni.
<P>
Správa, ktorú vám predkladám, veľmi ťažila z výrazného príspevku tieňových spravodajcov, ktorým týmto úprimne ďakujem. Vymedzuje ľudské práva, ochranu údajov a normy nediskriminácie v snahe podporiť dva základné princípy, ktoré by malo spĺňať každé profilovanie: že represia by sa mala zakladať na individuálnom správaní a že by sa mala dodržať zásada rovnosti podľa zákona.
<P>
Nie každé profilovanie je dôvodom na právne námietky. Všetci dobre poznáme trilery, kde povolajú psychológa, aby vytvoril kriminálny profil podozrivého z vraždy. Ak svedok dá jasný opis, profil bankového lupiča, napríklad "beloch, muž, vek 30 rokov", bol by nezmysel zatknúť ženu ázijského pôvodu vo veku okolo 50 rokov.
<P>
Najzrejmejšie riziko profilovania je, keď sa vychádza z etnického pôvodu alebo rasy. Ak to policajní úradníci použijú ako jediný podklad pre rozhodnutie, koho zadržať, prehľadať alebo zatknúť, ide o nedbalé, zavádzajúce využívanie stereotypov, ktoré sa rovná protiprávnej diskriminácii menšín.
<P>
Veľa sa hovorí o prenasledovaní rómskeho obyvateľstva týmto spôsobom. V meste, kde žijem, v Londýne, viedli dôsledky, ktoré to malo na mladých černošských mužov, k prísnejším pravidlám a ochranným opatreniam, ktoré by však - a to treba zdôrazniť - nemali brániť vyšetrovaniu zločinov na základe spravodajských informácií.
<P>
Okrem obáv, pokiaľ ide o legitímnosť, mám tiež veľké pochybnosti o efektívnosti profilovania. Sledovať podozrivých ľudí na základe vzhľadu alebo správania sa môže odviesť pozornosť od tých, ktorí sú skutočne nebezpeční. Jestvuje tiež riziko, že skutoční zločinci sa prispôsobia profilu tým, že využijú nevinne vyzerajúcich ľudí ako pašerákov drog alebo samovražedných útočníkov alebo tým, že odklonia trasy svojich ciest od tých, ktoré sú sledované.
<P>
Boj proti terorizmu sa zameriava na aziatov, najmä na jednotlivcov pakistanského pôvodu. Tridsaťdva percent britských moslimov uviedlo, že boli na letisku vystavení diskriminácii. Jestvuje veľké nebezpečenstvo odcudzenia týchto ľudí, ktorí nakoniec môžu prestať spolupracovať s políciou a v konečnom dôsledku znižovať bezpečnosť.
<P>
Táto správa preto požaduje, aby sa európske a vnútroštátne právne predpisy o profilovaní uvideli do súladu s existujúcim európskym právom a medzinárodnými zmluvami. Ak je to možné, všetky záruky pri profilovaní by sa mali sústrediť do jediného právneho nástroja.
<P>
Okrem právneho posúdenia by sa mali vykonať ďalšie štúdie proporcionality a efektívnosti profilovania. Agentúra pre základné práva a Európsky dozorný úradník pre ochranu údajov by v rámci svojich právomocí mali v týchto štúdiách zohrávať kľúčovú úlohu.
<P>
Napokon, ak sa má profilovanie používať v súlade so zákonom a spravodlivo ako prostriedok prispievajúci k udržaniu bezpečnosti, musí sa vytvoriť koherentný a spravodlivý právny rámec.
<SPEAKER ID="527" NAME="László Kovács">
člen Komisie. - Vážená pani predsedajúca, v mene Komisie by som chcel privítať túto iniciatívu Parlamentu upriamiť pozornosť na otázku vytvárania profilov, najmä na základe etnického pôvodu a rasy, v rámci boja proti terorizmu, presadzovania práva, prisťahovalectva, colných a hraničných kontrol na európskej úrovni.
<P>
Správa pani Ludfordovej predstavuje veľmi dobrú platformu, ktorá prispieva k riešeniu tejto problematiky tým, že iniciuje širokú diskusiu a prichádza s návrhmi na riešenie tohto problému. Chcem zdôrazniť, že súčasné právne predpisy na ochranu údajov zaručujú vysokú úroveň ochrany osobných údajov - vrátane citlivých údajov, ako sú informácie o etnickom pôvode alebo rase - a uplatňujú sa bez ohľadu na používané technické prostriedky. Preto je zrejmé, že všeobecné princípy ochrany údajov sa tiež vzťahujú na profilovanie ako na jeden zo spôsobov spracovania údajov.
<P>
Komisia je hlboko presvedčená, že neoprávnené alebo zbytočné vytváranie profilov na základe etnickej príslušnosti je nespravodlivou a zakázanou praxou, dokonca aj vtedy, ak sa robí z dôvodu presadzovania práva alebo v súvislosti s prisťahovalectvom, colnými a hraničnými kontrolami, a odporuje základným hodnotám Európskej únie.
<P>
V rámci dôležitých nástrojov navrhnutých Komisiou - ako je Kódex schengenských hraníc, Eurodac, SIS, VIS - je bezdôvodné vytváranie profilov na základe etnickej príslušnosti zakázané. Napríklad, pokiaľ ide o hraničné kontroly, ustanovenia článku 6 Kódexu schengenských hraníc vyžadujú, aby hraničné stráže vykonávali kontroly bez diskriminácie cestujúcich na základe rasového alebo etnického pôvodu, náboženského vyznania alebo viery.
<P>
Chcel by som sa tiež zmieniť o aktivitách Agentúry pre základné práva na tomto poli. Agentúra onedlho vydá príručku osvedčených postupov na boj a prevenciu proti vytváraniu etnických profilov. Komisia podporuje začlenenie spoločného školenia s agentúrou FRONTEX, kde by sa spomínaná príručka mohla použiť, do pracovného programu agentúry na rok 2010. Komisia tiež podporuje začlenenie projektu zameraného na uplatňovanie článku 6 Kódexu schengenských hraní zameraného na zhromažďovanie údajov do pracovného programu agentúry na rok 2010.
<P>
A nakoniec, Komisia tiež víta prieskum týkajúci sa menšín a diskriminácie, ktorý bol predložený včera. Oddiely o presadzovaní práva a hraničných kontrolách nám poskytujú ďalšie a aktuálne údaje o skúsenostiach s vytváraním profilov na základe etnického pôvodu. Komisia sa, samozrejme, dôkladne oboznámi s výsledkami prieskumu týkajúceho sa menšín a diskriminácie, ktorý sa bude publikovať po jednotlivých kapitolách v priebehu roka. Už teraz však môžeme urobiť záver, že rasizmus a xenofóbia sú v Európskej únii pretrvávajúcimi javmi a že ovplyvňujú život príslušníkov etnických menšín.
<P>
Komisia súhlasí s návrhom správy v tom, že spracovanie údajov na štatistické účely vrátane etnickej príslušnosti, rasy alebo pôvodu by sa mohlo použiť na zisťovanie nepriamej diskriminácie alebo neodôvodnených postupov pri presadzovaní práva. Tento uhol pohľadu však treba dôkladne vyhodnotiť. Komisia preto posudzuje možnosť požiadať Pracovnú skupinu pre ochranu údajov zriadenú podľa článku 29 o vypracovanie posudku na spracovanie osobných údajov na štatistické účely vrátane etnickej príslušnosti, rasy alebo pôvodu.
<P>
Komisia tiež pozorne sleduje činnosť Rady Európy, pokiaľ ide o návrh odporúčania týkajúceho sa vytvárania profilov. Komisia sa chystá predložiť Rade žiadosť o udelenie mandátu na vyjednanie tohto návrhu odporúčania.
<P>
Pokiaľ ide o potrebu právneho rámca pre definíciu profilovania, Komisia je presvedčená, že príslušné právne predpisy EÚ týkajúce sa riadenia hraníc a ochrany údajov je dostačujúca na ochranu základných práv. Tieto právne predpisy de facto vyžadujú, aby každé spracovanie údajov vychádzalo z konkrétneho a uznaného právneho základu a rešpektovalo najmä zásadu nevyhnutnosti, proporčnosti, obmedzenia účelu a presnosti. Podliehajú dohľadu nezávislých verejných orgánov. V súčasnosti tento rámec tiež obsahuje prísne pravidlá týkajúce sa spracovania citlivých osobných údajov alebo automatizovaných rozhodnutí. Všetky tieto princípy sa tiež vzťahujú na profilovanie ako na jeden zo spôsobov spracovania osobných údajov.
<P>
Komisia - a ja osobne tiež - cíti povinnosť bojovať proti rasizmu a xenofóbii v rozsahu, v akom to umožňujú právomoci udelené Zmluvami, a to zahŕňa aj prípady, kde prejavy rasizmu prichádzajú od verejných orgánov. Komisia je odhodlaná posilniť našu politiku boja proti rasizmu a xenofóbii v štokholmskom kontexte, čo by malo zahŕňať aj riešenie otázky vytvárania profilov na základe etnického pôvodu.
<P>
Opäť v mene Komisie veľmi vítam návrh správy a teším sa na jej prijatie na zajtrajšom plenárnom zasadnutí.
<SPEAKER ID="528" NAME="Claude Moraes">
v mene skupiny PSE. - Vážená pani predsedajúca, ako socialisti plne podporujeme túto správu a prispeli sme k nej, pretože sme presvedčení, že to bolo po prvý raz, čo sa tu v Parlamente rozprúdila náležitá právna a morálna rozprava o vytváraní profilov na základe etnického pôvodu a jeho dôsledkoch pre obyčajných ľudí.
<P>
Sme presvedčení, že preventívne profilovanie a automatické vyhľadávanie údajov sú otázky, ktorým sa dlho nevenovala pozornosť, a ja veľmi vítam pozitívny prístup Komisie k uznaniu tejto otázky, ako aj chápanie možnej nepriamej diskriminácie, ktorú profilovanie na základe etnického pôvodu môže spôsobiť.
<P>
Socialisti dúfajú, že táto správa bude zajtra prijatá a že po očakávanom odporúčaní Rady Európy týkajúcom sa vytvárania profilov sa vytvorí dostatočne silný politický impulz na riešenie tejto otázky na najvyšších úrovniach. Prečo? Za svojich voličov v Londýne a za seba samotného môžem povedať, že viem, čo vytváranie profilov na základe etnického pôvodu znamená. Znamená to, že vás zastavujú a podrobujú prehliadkam pre to, ako vyzeráte, a nezastavujú vás a neprehľadávajú na základe náležitých informácií, náležitej policajnej kontroly a pri dodržaní náležitých postupov.
<P>
Tento druh profilovania je mrhaním peňazí. Nevedie k zatknutiu teroristov, nevedie k zatknutiu zločincov. Vedie len k tomu, že sa pozornosť priamo alebo nepriamo zameriava na tých, ktorí sú zraniteľní a ktorí nemajú ten správny etnický pôvod.
<P>
To môže viesť - a myslím, že by si to ľudia mali uvedomiť - k dôkladným osobným prehliadkam a ďalšiemu zneužívaniu právomoci, ktorého sme svedkami. Táto správa je dôležitým krokom smerom k ochrane ľudí proti niečomu, čo sa doposiaľ neskúmalo, ale som rád, že na to Sarah Ludfordová upozornila v Parlamente. My túto správu zajtra plne podporíme.
<SPEAKER ID="529" NAME="Carl Schlyter">
v mene skupiny Verts/ALE. - Vážená pani predsedajúca, chcem poďakovať pani Sarah Ludfordovej za jej správu. Kathalijne Buitenwegová sa nemohla dostaviť, jej stanovisko preto prednesiem ja.
<P>
Musím začať otázkou: kto je to terorista? Aké pocity teroristi vzbudzujú? Vzbudzujú pocit neistoty. Teroristi robia všetkých zraniteľnými a bránia im viesť normálny život.
<P>
Potom sa pozriete na protiteroristické zákony a vytváranie profilov a vidíte, že to vzbudzuje neistotu a spôsobuje problémy v každodennom živote ľudí. Nemožno bojovať proti terorizmu pomocou protiteroristických zákonov, ktoré vzbudzujú tie isté pocity neistoty.
<P>
Myslím, že Európsky súdny dvor sa k tomu vyjadril veľmi jasne, keď konštatoval, že by to malo byť zakázané. Vidíme, že to nie je ani efektívne, ani zákonné. Aj Carterovo centrum v USA ukázalo, že to nefunguje. Ani nemecký systém dohľadu nad moslimskými mužmi vo veku 18 - 40 rokov v Nemecku nebol účinný. Nefunguje to a ja len dúfam, že sa nám podarí odstrániť posledné výnimky umožňujúce letiskám a prístavom a ďalším používať tieto neúčinné metódy, z ktorých majú ľudia nepríjemné pocity.
<P>
Ako môžete povedať, že budete mať vysokú úroveň ochrany, ak niekto len tak nechá v kaviarni CD s údajmi o 20 miliónoch ľudí a ak vieme, ako ľahko sa dá preniknúť do cudzieho počítača? Ja sám som to ako dieťa robil.
<P>
Preto si myslím, že táto správa je dôležitá. Je potrebné, aby Rada prevzala jej logiku a vynakladala prostriedky efektívne, zacielila sa na konkrétnych jednotlivcov a venovala im čas miesto toho, aby ľudí registrovala na základe etnického pôvodu, čo je absolútnym porušením všetkých noriem na ochranu ľudských práv.
<SPEAKER ID="530" NAME="Emine Bozkurt" AFFILIATION="PSE">
(NL) V prvom rade by som chcel poďakovať barónke Ludfordovej za túto vynikajúcu správu. Správa mala byť ešte údernejšia, ale predstavuje pokrok v rozprave o tejto téme.
<P>
Niekedy môže byť "profilovanie" potrebné, ale také prípady sa musia jasne vymedziť a chrániť pred zneužívaním. Možnosti uchovávania, výmeny a interpretácie informácií sa v posledných rokoch vyvíjali rýchlejšie než potrebné obmedzenia, ktoré si pre seba demokracie v tomto smere stanovujú. Bezpečnostné služby USA nezískali lepšie ani spoľahlivejšie informácie v dôsledku automatického vyhľadávania údajov a vyšetrovania na základe vytvárania profilov, zvýšila sa v prvom rade len ich pracovná záťaž. Jeden bezpečnostný agent to výstižne prirovnal k nalievaniu vody do pohára pomocou požiarnej hadice, inými slovami, k niečomu obzvlášť neúčinnému.
<P>
Prirodzene, profily založené na etnickom pôvode sa používajú už roky, hoci ich všeobecne nazývame inak. Dokonca aj ja, ktorý meriam len 1,60 m, takže moja fyzická schránka sotva predstavuje hrozbu, sa na colniciach pravidelne podrobujem kontrolám. Je to síce len trochu nepríjemné, ale veľa ľudí, ktorí dôsledne dodržiavajú zákony, je tejto nepríjemnosti vystavených nie pravidelne, ale systematicky. Takým ľudom naša spoločnosť odkazuje, že sú stále podozriví, menej hodnotní a nevítaní. Pomocou tejto metódy skutočných zločincov, ktorí sa nájdu v každej skupine populácie, nechytíme.
<SPEAKER ID="531" NAME="László Kovács">
člen Komisie. - Vážená pani predsedajúca, príspevky rôznych poslancov Európskeho parlamentu ukazujú význam problematiky vytvárania profilov a rešpektovania základných práv, ako aj pozornosti, ktorú im Parlament venuje.
<P>
Správa poskytuje vynikajúci prehľad o otázkach, ktoré nastoľuje používanie techník profilovania, najmä ak sa zakladajú na etnickej príslušnosti, rase, národnosti alebo náboženskom vyznaní, na účely presadzovania práva, imigrácie alebo hraničných kontrol.
<P>
Komisia pozorne sleduje - a bude sledovať - problémy súvisiace s používaním profilovania všeobecne, ako aj konkrétne v sektoroch, ktoré sú v správe výslovne uvedené.
<P>
Komisia v súčasnosti začína konzultáciu zameranú na problémy, ktoré pre ochranu údajov predstavujú nové technológie. Výsledky konzultácie by Komisii mali poskytnúť materiál na ďalšie úvahy a návod na riešenie problémov, ktoré vytváranie profilov môže priniesť v oblastiach spravodlivosti, slobody a bezpečnosti.
<P>
Výsledky publikované nedávno Agentúrou pre základné práva o menšinách a diskriminácii v EÚ, ktoré Komisia včera privítala, ukazujú, že rasizmus a xenofóbia sú v Európskej únii pretrvávajúcimi javmi a že ovplyvňujú životy našich menšín.
<P>
Komisia musí dôkladne preštudovať výsledky tohto prieskumu, aby mohla rozhodnúť o ďalšom postupe. Opäť veľmi vítam návrh správy a teším sa na jej prijatie na zajtrajšom plenárnom zasadnutí.
<SPEAKER ID="532" NAME="Sarah Ludford">
spravodajkyňa. - Vážená pani predsedajúca, s nadšením vítam pozitívnu odpoveď pána komisára. Myslím, že niektoré veci, o ktorých hovoril, budú nesmierne užitočné - Agentúra pre základné práva, usmernenia o vytváraní profilov na základe etnickej príslušnosti, spolupráca Komisie s Radou Európy na jej odporúčaní a návrh, aby sa pracovná skupina zriadená podľa článku 29 mohla požiadať o usmernenie.
<P>
Chcela by som však Komisiu postrčiť o kúsok ďalej smerom ku konkrétnym problémom profilovania. Nakoniec, máme predsa na stole odporúčanie pre vytváranie profilov v rámci údajov v osobných záznamoch o cestujúcich (PNR), takže tu sú špecifické problémy.
<P>
Chcela by som sa taktiež srdečne poďakovať malému, ale vynikajúcemu kolektívu kolegov, ktorí k tejto rozprave prispeli. Myslím, že sa jasne ukázali dve veci: v prvom rade to, že takzvané "bezpečnostné" opatrenia môžu vyvolávať neistotu, a po druhé to, že miesto cieleného využitia môžu skôr predstavovať mrhanie prostriedkami. Takže tu hovoríme o efektívnosti, ako aj o občianskych slobodách.
<SPEAKER ID="533" NAME="Predsedajúca">
Rozprava sa skončila.
<P>
Hlasovanie sa uskutoční zajtra, v piatok 24. apríla 2009 o 12.00 hod.
