<CHAPTER ID="023">
Regionálny dosah zemetrasení (rozprava)
<SPEAKER ID="413" NAME="Predsedajúca">
Ďalším bodom je správa Nikolaosa Vakalisa, predložená v mene Výboru pre regionálny rozvoj, o regionálnom dosahu zemetrasení.
<SPEAKER ID="414" NAME="Nikolaos Vakalis  " LANGUAGE="EL">
Vážená pani predsedajúca, vážený pán komisár, dámy a páni, požiadal som o túto správu po tom, čo som zistil toto: hoci v celosvetovom meradle zomrelo v 20. storočí pri zemetraseniach 1,5 milióna ľudí a mnoho ďalších bolo zranených; hoci zemetrasenia sú štvrtou najsmrteľnejšou prírodnou katastrofou na svete; a hoci v rokoch 2002 - 2007 boli zemetrasenia štvrtou najčastejšou prírodnou katastrofou v členských a kandidátskych krajinách, v EÚ sme na problém reagovali len príležitostne a okrajovo a len v kontexte iných prírodných katastrof.
<P>
Teraz, keď moja správa bola schválená Výborom pre regionálny rozvoj a teší sa podpore všetkých politických skupín, cítim, že som svoj postoj obhájil a som spokojný. Správa z Európskeho parlamentu je jasná: v budúcnosti sa my, EÚ, nesmieme a nemôžeme problémom zemetrasení zaoberať nesúvisle a okrajovo; musíme sa naň zamerať ako na samostatný, oddelený problém a skúmať všetky jeho aspekty a zložky.
<P>
V správe sa od Komisie predovšetkým žiada, aby nestrácala čas a pripravila oznámenie, ktoré bude obsahovať hodnotenie rizík zemetrasení a posúdenie prevencie, riadenia, opatrení na pomoc a obnovu. Inými slovami: toto oznámenie musí byť rovnocenné s oznámením o záplavách. Európsky parlament očakáva, že Komisia aspoň v rámci takéhoto oznámenia preskúma návrhy, ktoré správa obsahuje.
<P>
Po prvé, prijatie ochranných opatrení proti zemetraseniu by v budúcnosti malo byť základnou požiadavkou pre financovanie infraštruktúry zo štrukturálnych fondov, a to najmä so zreteľom na to, že zemetrasenia v zasiahnutých oblastiach ohrozujú celkovú ekonomickú a hospodársku súdržnosť. Zemetrasenia predstavujú najmä hrozbu pre život a zdravie, infraštruktúru, zamestnanosť, životné prostredie, kultúrne dedičstvo a cestovný ruch.
<P>
Po druhé, mali by sme podporovať výstavbu nových budov a tiež údržbu a vylepšovanie starých budov a konštrukcií, čo zahŕňa aj pamiatky, ktoré nevyhovujú technickým podmienkam pre zemetrasenie.
<P>
Po tretie, Európska komisia by mala zabezpečiť, že sa vyčlení viac prostriedkov na informovanie verejnosti a na školenie odborníkov, ktorí sa zemetraseniami zaoberajú.
<P>
Po štvrté, mala by sa rozpracovať európska stratégia pre výskum zemetrasení. Mali by sa zohľadňovať nielen spoločenské, ale aj ekonomické výhody, ktoré takéto opatrenia so sebou prinášajú.
<P>
Po piate, mal by sa skoncipovať technický protokol o spoločných krokoch EÚ v prípade závažných seizmických katastrof s osobitným dôrazom na kľúčovú dopravnú, energetickú, telekomunikačnú a zdravotnícku infraštruktúru.
<P>
A napokon, mal by sa oživiť Barnierov návrh. Malo by sa tiež nadviazať na návrh pánov Sarkozyho a Karamanlisa zriadiť európsku jednotku civilnej ochrany prostredníctvom legislatívneho - zdôrazňujem legislatívneho - návrhu Komisie.
<P>
Vážená pani predsedajúca, vážený pán komisár, správa, ktorá má byť zajtra týmto Parlamentom schválená, prichádza s konkrétnymi návrhmi. My - Komisia aj členské štáty - na ne chceme okamžite reagovať a prijať opatrenia v súlade so zodpovednosťou každej zo strán.
<P>
Dovoľte mi zakončiť tým, že poďakujem tieňovým spravodajcom za ich skvelú spoluprácu a aj mojim kolegom vo všetkých politických skupinách, ktorý môj pôvodný návrh svojimi zásahmi a zmenami vylepšili.
<SPEAKER ID="415" NAME="Stavros Dimas" LANGUAGE="EL">
Vážená pani predsedajúca, dámy a páni, Komisia aj ja osobne ďakujeme spravodajcovi pánovi Vakalisovi za túto nesmierne informatívnu a cennú správu.
<P>
Nie je jednoduché sa so zemetrasením vyrovnať. Je nutná adekvátna príprava a musia sa vopred prijať dostatočné opatrenia tak, aby sme sa mohli vyrovnať s najzávažnejšími dôsledkami.
<P>
Pre rozpracovanie metód riešenia prírodných katastrof na úrovni EÚ bol rok 2007 dôležitý. Nielenže sme zažili najrozsiahlejšiu mobilizáciu mechanizmov civilnej ochrany EÚ v boji proti gréckym lesným požiarom, ale boli tiež prijaté dva nové právne nástroje civilnej ochrany: finančný nástroj civilnej ochrany a revidovaný európsky mechanizmus civilnej ochrany. Navyše, ako bolo oznámené v septembri po prijatí uznesenia Európskeho parlamentu o lesných požiaroch a záplavách, plánuje Komisia zvláštnu iniciatívu na posilnenie schopnosti EÚ vyrovnať sa s katastrofami.
<P>
Rýchla a efektívna reakcia na mimoriadne udalosti je samozrejme nesmierne dôležitá predovšetkým v prípade rizík ako zemetrasenia, ktoré sú prakticky nepredvídateľné. Avšak aj keď nastanú nepredvídateľné udalosti, efektívna reakcia môže a musí byť doplnená vhodnými preventívnymi opatreniami ako systém včasného varovania na obmedzenie možných škôd a umožnenie toho, aby sa situácia dostala pod kontrolu.
<P>
Z týchto dôvodov Komisia v lete roku 2008 rozpracuje kompletnú iniciatívu na celkové zlepšenie prevencie katastrof.
<P>
Po reakcii a prevencii je treťou etapou riadenia katastrof typu zemetrasení obnova. V tomto kontexte vítam výzvu Parlamentu Rade, aby podporila návrh na fond solidarity.
<P>
Finančný nástroj pre civilnú ochranu poskytuje dlhodobý finančný rámec pre civilnú ochranu typu operácií reagujúcich na zemetrasenie. Nové nariadenie takmer zdvojnásobilo disponibilné prostriedky. Komisia má tiež zvláštne plány na vyrovnanie sa s problémami, ktoré súvisia so zemetrasením a vďaka kapitálu vyčlenenému Európskym parlamentom v rozpočte na rok 2006 Komisia už v súčasnosti podporuje projekt STEP. Tento projekt sa implementuje prostredníctvom partnerstva medzi Talianskom, Portugalskom a Nemeckom a má za cieľ vybudovať mobilnú jednotku na vyhodnocovanie a správu pre riadenie zemetrasení. Komisia podporuje výzvu spravodajcu pána Vakalisa na lepšiu koordináciu. Udalosti z vlaňajšieho leta ukázali, že hoci bola reakcia civilnej ochrany EÚ pôsobivá, ešte stále existuje priestor na zlepšenie. Na základe odporúčaní Barnierovej správy teraz Komisia pripravuje sformované jednotky civilnej ochrany zložené z odborníkov na riešenie katastrof, ktoré možno okamžite mobilizovať.
<P>
Napokon, spravodajca pán Vakalis zdôrazňuje dôležitosť spolupráce s tretími krajinami. Mechanizmus civilnej ochrany umožňuje v oblasti prevencie, zmierňovania a riadenia prírodných katastrof a katastrof spôsobených človekom spoluprácu s tretími krajinami a s programom Euromed a je ďalším dobrým príkladom spolupráce v tejto oblasti.
<SPEAKER ID="416" NAME="Lambert van Nistelrooij">
v mene skupiny PPE-DE. - (NL) Vážená pani predsedajúca, vážený pán komisár, rád by som predovšetkým zablahoželal pánovi Vakalisovi k jeho správe. Ako Grék sa pustil do témy, ktorá sa dotýka aj jeho regiónu a občanov. Dokončil svoju iniciatívnu správu vo veľmi krátkom čase a ja ju naplno podporujem.
<P>
Veľmi rád by som sa zameral na riadenie a prevenciu katastrof v širšom kontexte, najmä zmien klímy. Zrážky, závažné dažďové zrážky, záplavy, stúpanie hladín morí atď. budú stále častejšie.
<P>
V tomto smere sa ľudia prirodzene spoliehajú na Európsku úniu. Od 31. októbra do 2. novembra som sa zúčastnil rozpravy na pôde OSN v New Yorku s predstaviteľmi mnohých krajín a regiónov. Aj oni sa spoliehajú na Európu a žiadajú nás, aby sme v oblasti prevencie, programov prevencie a prevencie katastrof urobili, čo je v našich silách, a chcú, aby sme do hry zapojili naše odborné znalosti.
<P>
Myslím si, že by sme v globálnom meradle okrem inovácií a solidarity mali ponúknuť skutočne práve toto. Moja krajina, Holandsko, tiež z časti leží pod hladinou mora a má osobitné odborné znalosti, ktoré v tejto oblasti môžeme využiť. Preto ma teší, že môžeme dať rôznymi fondmi v rámci Európskej únie dobrý príklad..
<P>
Opäť by som rád zdôraznil svoju podporu tomu, čo bolo dnes ráno povedané pri rozprave s Komisiou: náš Fond solidarity musí byť pružnejší. Máme veľmi dobrý fond, veľmi dobrý príklad, ale Európska rada má k nemu ešte stále výhrady.
<P>
Napokon, vážená pani predsedajúca, správa pána Vakalisa má osobitne európsky rozmer. Katastrofy sú často viacnárodné, nezastavujú sa na hraniciach, a preto by som rád vyzval Komisiu, aby navrhla iniciatívy so zameraním na ochranu a podporu našich občanov.
<SPEAKER ID="417" NAME="Vasile Dîncu">
v mene skupiny PSE. - (RO) Vážená pani predsedajúca, vážený pán spravodajca, vážení kolegovia, vypracovať správu o regionálnom dosahu zemetrasení nebolo ľahké, najmä preto, že prišla spôsobom, akým sa objavujú zemetrasenia: veľmi rýchlo a neočakávane. Z toho dôvodu by som rád nášmu kolegovi pánovi Vakalisovi zagratuloval k spôsobu, akým sa dokázal stať kapitánom tejto lode.
<P>
Keďže zemetrasenia nemajú žiadne ideologické konotácie, nedostali sme sa medzi skupinami do názorových rozporov. Našim jediným poslaním bolo nájsť pragmatické formulácie na vyplnenie medzier v legislatíve a vytvoriť výkonné mechanizmy reakcie na európskej úrovni.
<P>
Rád by som povedal, že podľa prvotného tušenia pána Vakalisa sme počas výskumnej etapy prípravy tejto správy zistili, že na úrovni Európskej únie existujú vážne medzery v ochrane pred zemetrasením.
<P>
Nemáme žiadne jednotné mechanizmy zásahu v prípade zemetrasenia. V mnohých európskych krajinách a regiónoch chýbajú mapy rizikových oblastí. V mnohých krajinách nemáme žiadne relevantné vnútroštátne zákony. Veľmi málo investujeme do výskumu. Nemáme žiadny európsky výskumný program v oblasti seizmického rizika.
<P>
Napríklad ochrana pred seizmickým rizikom v rámci poistenia chýba alebo nie je významná. Nemáme žiadnu vzdelávaciu kampaň pre obyvateľstvo, hoci máme normu Eurokód 8, ktorá obsahuje inštrukcie pre ochranu pred zemetrasením. Nevzťahuje sa však na predpisy územného plánovania pre novú výstavbu.
<P>
Jedným slovom, navrhli sme aj iné veci. Pán Vakalis niektoré z nich spomenul. Tí z nás, ktorí sú zo Strany európskych socialistov, znovu zdôraznili podporu vytvorenia európskych jednotiek civilnej ochrany a vyzvali Komisiu, aby na tento účel podala návrh. Navrhli sme európsky centralizovaný nástroj na prevenciu a riadenie kríz spôsobených zemetrasením. Kládli sme dôraz na vyspelý výskum a program financovaný na európskej úrovni.
<P>
Vo všetkých týchto oblastiach pôsobil pán Vakalis ako dokonalý katalyzátor, keď hrozilo, že pripravíme správu veľkosti slovníka, pripravil vynikajúce syntézy pre kompromisné pozmeňujúce a doplňujúce návrhy. Preto sa domnievam, že táto správa je výsledkom vynikajúcej tímovej práce a pánovi Vakalisovi a všetkým kolegom, ktorí sa na tejto správe podieľali, blahoželám.
<SPEAKER ID="419" NAME="Marios Matsakis">
v mene skupiny ALDE. - Vážený pán predsedajúci, blahoželám pánovi Vakalisovi k jeho vynikajúcej práci. Táto správa zdôrazňuje skutočnosť, že hoci zemetrasenia môžu mať v seizmicky zasiahnutých regiónoch zničujúce hospodárske a spoločenské dôsledky, EÚ im dosiaľ nevenovala dostatočnú pozornosť. Spravodajca tvrdí - a právom - že sú akútne potrebné regulačné a finančné opatrenia, aby bolo možné tento nešťastný stav napraviť. Takéto opatrenia by mali smerovať k minimalizácii spôsobených škôd, ako aj k uľahčeniu rýchlej a efektívnej reakcie a kompenzácie postihnutým jednotlivcom a obciam.
<P>
Pán Vakalis tvrdí, že oblasťou, ktorej by sa mala venovať osobitná pozornosť, je výskum. Súhlasím. Samozrejme nie nutne výskum v predpovedaní zemetrasení, čo je oblasť, ktorej limity už boli preukázané, ale výskum toho, ako naše budovy staviame. Jedným príkladom je pozornosť venovaná stabilnejším, robustnejším a ľahším materiálom. Ďalšou oblasťou, kde výskum môže pomôcť predchádzať stratám na životoch, sú bezpečnostné prvky na prevenciu zásahu elektrickým prúdom a požiarov vzniknutých z elektriny po otrase. Výskum telekomunikačných systémov, ktoré sa v panike po zemetrasení tak rýchlo nezahltia, a výskum špecializovaných nástrojov na odhaľovanie a vyslobodzovanie obetí zo zrútených budov sú ďalšou oblasťou, kde výskum môže byť maximálne užitočný a prospešný.
<SPEAKER ID="420" NAME="Sebastiano  Musumeci" AFFILIATION="Nello">
v mene skupiny UEN. - (IT) Vážený pán predsedajúci, vážený pán komisár, dámy a páni, som presvedčený, že návrh na uznesenie o regionálnom dosahu zemetrasení sa po prvý raz logickým a súvislým spôsobom zaoberá otázkou seizmickej zraniteľnosti častí Únie a v dôsledku toho i oslabenia služieb civilnej ochrany. Preto na adresu spravodajcu hovorím: komu chvála, tomu chvála!
<P>
Som touto záležitosťou fascinovaný a priamo sa ma týka, keďže žijem v európskom regióne s najväčším rizikom seizmickej a sopečnej aktivity, na Sicílii, na úpätí hory Etna. Prednedávnom som mal tú česť slúžiť ako komisár talianskej vlády pre prípady núdze počas vážnej erupcie tejto sopky. Poznám tento problém dôverne a viem, nakoľko je Taliansko v otázke predpovedania a prevencie rizík pozadu, a to samozrejme nejde len o seizmické riziko.
<P>
Avšak aj Európa je v tomto smere veľmi pozadu. Ja osobne napríklad už roky vyzývam Parlament a Komisiu, aby zriadili Európsku agentúru pre civilnú ochranu zodpovednú za koordináciu pohotovostných služieb členských štátov a za koncipovanie jednotnej politiky prevencie, prognostiky a školenia personálu a dobrovoľníkov.
<P>
Dnešné uznesenie, zdá sa, ide konečne týmto smerom. Ak mám povedať pravdu, Európskej únii ako celku ešte stále chýba kultúra civilnej ochrany, ktorá často nie je ničím iným než témou okrúhlych stolov a volebných sľubov, hoci to, o čo ide, je právo každého z nás na bezpečnosť. Skôr, než sa Európa obráti na miestnych činiteľov, provincie, obce a regióny so žiadosťou o konkrétne príklady, mala by demonštrovať vôľu konečne obrátiť list, a verím, že práve toto uznesenie by mohlo byť prvým vážnym krokom týmto smerom.
<SPEAKER ID="421" NAME="Diamanto Manolakou" LANGUAGE="EL">
Vážený pán predsedajúci, zemetraseniam sa nedá vyhnúť, možno ale prijať ochranné opatrenia na minimalizáciu úmrtí a skazy a na to, aby mohli ľudia žiť vo väčšom bezpečí.
<P>
Pán spravodajca navrhuje niekoľko vhodných opatrení, ktoré nebudem znovu opakovať. Musím k tomu však zdôrazniť potrebu predseizmických inšpekcií a vystuženia konštrukcie tam, kde je problém, a to vo verejných aj súkromných budovách, ako napríklad v továrňach, školách, rekreačných zariadeniach. Mám na mysli miesta, kde sa ľudia zhromažďujú vo väčšom počte. Súčasne musíme chrániť a rozširovať otvorené priestory na ubytovanie obyvateľstva po katastrofickom zemetrasení, pretože rentabilita pôdy podnietila stavebný rozvoj.
<P>
Čo sa týka nových stavieb, je nutné overovať kvalitu materiálov a hodnovernosť stavbárov, keďže v záujme vyššieho zisku sa niekedy prehliadajú ľudské životy, ako vieme zo zemetrasení v Grécku. Zvlášť ochranné opatrenia sa musia najskôr uplatniť v oblastiach s vyšším seizmickým rizikom. Ide v podstate o husto zastavané územia, ktoré sú sociálne, hospodársky a z hľadiska bývania zanedbané.
<P>
Je v poriadku, že by mala existovať pomoc Spoločenstva pre obnovu. Ide o peniaze ľudu. Vláda tiež bude musieť dodržiavať postupy prispôsobené pôdnym a bytovým podmienkam danej oblasti, aby mohla poskytovať čo najväčšiu ochranu pred zemetrasením a zlepšenie obytných budov.
<SPEAKER ID="422" NAME="Georgios Georgiou" LANGUAGE="EL">
Vážený pán predsedajúci, chcel by som zablahoželať svojmu kolegovi pánovi Vakalisovi a poďakovať pánovi komisárovi Dimasovi za nádej, ktorú nám do budúcnosti dáva.
<P>
Môžete utiecť pred ohňom, pán predsedajúci, a ak viete plávať, môžete uniknúť povodni. V prípade zemetrasenia môžete len dúfať, že Pán Boh je na vašej strane. Keďže toto sa týka našich metafyzických cieľov a nádejí, bolo by dobré mať na svojej strane EÚ. Niekedy ju bohužiaľ na svojej strane nemáme, pretože sme videli, že Fond solidarity sa aktivoval len pri jednom zemetrasení, zatiaľ čo v prípade povodní a požiarov sme videli omnoho väčšiu ochotu. Samozrejme chápeme, že podľa nariadení by mala škoda presahovať 3 miliardy, lenže domy, ktoré padajú nie sú domy Onassisa či Billa Gatesa, ale domovy chudobných. Môžeme preto nariadenia obísť. Keďže región Stredozemia často trpí neznesiteľné skúšky ohňom na hrane nespravodlivého fyzického trestu, vyzývame, ak to bude možné, k aktivácii Fondu štrukturálneho rozvoja, Fondu solidarity (ak bude možné zmierniť jeho prísne pravidlá), Európskeho fondu regionálneho rozvoja i Fondu civilnej ochrany. To umožní financovanie životne dôležitých výskumných programov, ako aj nápravu škôd všade tam, kde to bude humánne a spravodlivo možné.
<SPEAKER ID="423" NAME="Rolf Berend" AFFILIATION="PPE-DE">
(DE) Vážený pán predsedajúci, vážený pán komisár, dámy a páni, táto vynikajúca správa nášho kolegu pána Vakalisa hladko nadväzuje na tri správy o prírodných katastrofách prijaté Parlamentom vlani a je ich dôležitým doplnkom, pretože tie predošlé správy sa nezaoberali zemetraseniami. Vieme však, že mnoho krajín a regiónov - najmä v južnej Európe a Stredozemí - vykazuje vysoké riziko zemetrasenia. Preto podporujem výzvu spravodajcu adresovanú Komisii, aby pripravila oznámenie, ktoré by vyhodnotilo ohrozenia plynúce zo zemetrasení a navrhlo protiopatrenia a následné opatrenia nevyhnuté na ich zdolanie, podobne ako prednedávnom v prípade povodní.
<P>
Kľúčovou otázkou je samozrejme financovanie a ako spravodajca pre Fond solidarity nechápem, prečo Rada ešte stále prešľapuje na mieste vo veci prispôsobenia Fondu solidarity - či ho vlastne odložila ad acta - ktoré tento Parlament podporil. Je nutné okamžite konať, aby tento nástroj solidarity a financovania bol v budúcnosti k dispozícii tak, aby škody spôsobené prírodnými katastrofami vrátane zemetrasení mohli byť rýchlo, efektívne a pružne napravené. Bez takejto pružnosti, najmä pokiaľ ide o časový rozvrh a opatrenia na financovanie, sa už v minulosti ukázalo, že potreby obetí zemetrasení boli v podstate ignorované.
<P>
Musíme vziať do úvahy - ako povedal už predrečník - že Fond solidarity, ktorý už existuje, bol na odstránenie škôd po zemetrasení použitý len raz. Zemetrasenia sú však rovnaké prírodné katastrofy ako povodne, lesné požiare či búrky. Okrem priameho financovania existujú aj iné formy financovania, ktoré by sa tiež mali použiť, ako napríklad regionálne štátne dotácie alebo pôžičky z Európskeho investičného fondu. Ide o jediný spôsob, ako zabezpečiť, aby boli k dispozícii príslušné zdroje na riešenie zemetrasenia. Správa predstavuje dobrý príspevok k tomuto procesu.
<SPEAKER ID="424" NAME="Wolfgang Bulfon" AFFILIATION="PSE">
(DE) Vážený pán predsedajúci, zemetrasenie vo Friaule pred 30 rokmi zabilo vyše 3 000 ľudí a ešte stále si ho veľmi živo pamätám. Obrazy skazy spôsobenej v priebehu sekúnd a preteky s časom pri vyslobodzovaní zranených zo sutín sú niečím, na čo nikdy nezabudnem. Je preto zvlášť vítané, že Európsky parlament sa touto dôležitou témou zaoberá. Bez bezmedzného nasadenia záchranárov - vrátane dobrovoľníkov z okolitých krajín - sa takýto typ zemetrasenia prakticky nedá zvládnuť, pretože užitočná je len rýchla pomoc.
<P>
Bez ohľadu na túto skutočnosť existuje v EÚ ešte stále len veľmi malá spolupráca na výskume v oblasti rizík spojených so zemetrasením a neexistujú spoločné mechanizmy krízovej intervencie na európskej úrovni. Potrebujeme záväzné pravidlá pre cezhraničnú spoluprácu a je potrebné upevniť spoluprácu s organizáciami, ktoré sa zaoberajú zmierňovaním následkov nešťastí. Vítam návrh, aby inštrukcie normy Eurokód 8 boli začlenené do plánovacích predpisov zraniteľných krajín. V súčasnosti vo väčšine európskych krajín neexistuje právny základ pre hodnotenie konštrukcie významných budov, ale práve tieto verejné budovy strategického významu pre civilnú ochranu musia v prípade katastrofy zostať nepoškodené a funkčné a vyžadujú si osobitnú ochranu. Hodnotenie dôležitých budov je preto nutné začleniť do regionálnych programov ako kľúčový prvok.
<P>
Napokon by som rád vzdal hold obnove, ktorú realizujú ľudia zasiahnutí týmito pohromami. Sú dobrým príkladom toho, ako s pomocou vlastného úsilia existuje nádej na lepšiu budúcnosť aj po totálnej skaze. Rád by som preto úprimne poďakoval pánovi spravodajcovi za jeho prácu.
<SPEAKER ID="425" NAME="Oldřich Vlasák" AFFILIATION="PPE-DE">
(SK) Vážené dámy, vážení páni, dovoľte mi začať citátom, ktorý pred vyše 150 rokmi napísal Johann Wolfgang von Goethe a ktorý platí dodnes: "So zemetrasením sa nedá hádať." Ako však vystihuje správa pána poslanca Vakalisa, so zemetrasením sa musíme naučiť žiť a dokonale sa naň pripraviť. Za to, že táto správa prináša konkrétne návody a ukazuje cestu, ktorou by sme sa mali vydať, by som chcel svojho kolegu oceniť.
<P>
Niet pochýb o tom, že zemetrasenie je ničivý fenomén. Podľa odhadov geofyzikov a historikov zahynulo od počiatku civilizácie na následky zemetrasení až 150 miliónov ľudí a celá polovica ľudstva dnes žije v seizmicky aktívnych oblastiach. V Európe zemetrasenie nemá vždy katastrofický charakter, i tak je však potrebné pamätať na ochranu pred ním. Už zemetrasenie so silou nad 5 stupňov Richterovej stupnice totiž môže byť nebezpečné, pretože pri ňom padajú uvoľnené predmety, lietajú škridly zo striech, dochádza k poruchám tektoniky budov i rozvodov plynu a elektriny.
<P>
Osobne som presvedčený, že kroky, ktoré sme v uplynulom období v oblasti odstránenia negatívnych dôsledkov zemetrasenia urobili, sú správne. Zavedenie spoločného čísla tiesňového volania, budovanie integrovaných záchranných systémov, podpora medzinárodnej spolupráce a výmeny informácií záchranných zložiek, to všetko sú pozitívne kroky. Na tieto kroky je potrebné nadviazať a neustále posilňovať najmä spoluprácu medzi susednými regiónmi a štátmi v oblasti záchrannej služby, zlepšiť kvalifikáciu a schopnosti odborníkov, ktorí sa zaoberajú civilnou ochranou, masovo využívať možnosti informačných technológií či podporovať konanie cvičení a simulácií možných katastrof.
<P>
Nemali by sme si ale vytyčovať nereálne ciele, budovať spoločné orgány či harmonizovať legislatívu, ale mali by sme sa skôr zamerať na základné nedostatky súčasného systému. V neposlednom rade si musíme uvedomiť, že zemetrasenia sú jedným z typov prírodných katastrof ako povodne, požiare či vyčerpávajúce vlny sucha. Na problematiku prírodných katastrof by sme preto mali nazerať komplexne.
<SPEAKER ID="426" NAME="Ljudmila Novak" AFFILIATION="PPE-DE">
(SL) Hovorí sa, že v núdzi spoznáš priateľa. Región, kde sa odohralo silné či dokonca katastrofické zemetrasenie, prirodzene potrebuje rýchlu a efektívnu pomoc Európskej únie, najmä tam, kde príslušná krajina nie je sama schopná si v plnej miere pomôcť.
<P>
So zreteľom na početnosť zemetrasení v Európe, počet obetí a príslušné materiálne škody, je vysoko nepravdepodobné, že by zdroje z Fondu solidarity na pomoc obetiam zemetrasenia boli použité len raz. Katastrofické požiare v Grécku ukázali, že Európska únia nie je na riešenie takýchto katastrof dostatočne dobre pripravená.
<P>
Súhlasím s návrhom v tom, že by sme mali investovať viac prostriedkov do výskumu zameraného na zlepšenie monitorovania seizmických rizík a zdroje na tento účel už boli poskytnuté v rámci 7. rámcového programu pre výskum. Je tiež rozumné spolupracovať s krajinami, ktoré už v tejto oblasti majú značné znalosti a skúsenosti.
<P>
Strategický plán pre riešenie zemetrasení, rýchla reakcia, koordinovaná záchranná a cezhraničná pomoc môžu zachrániť veľké množstvo ľudských životov. Prirodzene, aj vyspelé opatrenia môžu predísť mnohým problémom. Kto by si vedel predstaviť Brusel bez Veľkého námestia, Paríž bez Eiffelovej veže či Londýn bez Buckinghamského paláca? Každá krajina a región má svoj klenot a svoje kultúrne dedičstvo, ktoré musí pred zemetrasením chrániť, ako to je len možné. Normy pre budovy odolné voči zemetraseniam je nutné dôsledne dodržiavať, a to najmä v oblastiach s vysokou úrovňou seizmickej aktivity.
<SPEAKER ID="427" NAME="Stavros Dimas" LANGUAGE="EL">
Vážený pán predsedajúci, ešte raz by som sa rád poďakoval všetkým rečníkom v dnešnej rozprave za ich veľmi pozitívne príspevky.
<P>
Komisia podporuje schválenie správy o regionálnom dosahu zemetrasení. Občania od členských štátov a inštitucionálnych orgánov očakávajú, že v konfrontácii s katastrofami budú konať efektívne a v duchu solidarity. Prevencia environmentálnych škôd a škôd spôsobených ľudskou činnosťou zahŕňa posilňovanie a rozvoj zdrojov a spôsobilosti civilnej ochrany na miestnej, národnej a európskej úrovni. Komisia je presvedčená, že Parlament bude v budúcnosti v podpore tohto cieľa pokračovať.
<P>
Dámy a páni, dovoľte mi napokon pripomenúť, že 22. a 23. novembra usporiada Komisia v Bruseli svoje druhé fórum o civilnej ochrane. Fóra sa zúčastní približne 500 účastníkov, ktorí pracujú v oblasti civilnej ochrany alebo sa o ňu zaujímajú. Umožní účastníkom výmenu myšlienok a dá im príležitosť stretnúť sa s ostatnými, ktorí majú rovnaký záujem o civilnú ochranu a ktorí pracujú v rovnakej oblasti. Preto vyzývam svojich kolegov poslancov, aby sa fóra zúčastnili a stretli sa so spoločenstvom civilnej ochrany.
<P>
Ešte raz mi dovoľte zablahoželať spravodajcovi pánovi Vakalisovi k jeho vynikajúcej správe.
<SPEAKER ID="428" NAME="Predsedajúci">
Rozprava sa skončila.
<P>
Hlasovanie sa bude konať zajtra.
<P>
Písomné vyhlásenia (článok 142)
<SPEAKER ID="429" NAME="Margie Sudre  " AFFILIATION="PPE-DE">
písomne. - (FR) Tektonické pohyby sa prejavujú nielen pri zemetraseniach, ale aj pri sopečných erupciách. Účinky týchto prírodných hrozieb môžu byť navyše ešte zhoršené, napríklad zosuvmi pôdy či vlnami cunami.
<P>
Najodľahlejšie regióny Európskej únie, ktoré týmto typom pohromy často trpia, získali kľúčové skúsenosti pri pozorovaní týchto javov, ich prevencii a reakcii na ne.
<P>
Dúfam, že Komisia a členské štáty podporia vznik tzv. centier excelentnosti v oblasti výskumných, technologických a architektonických inovácií v regiónoch zasiahnutých týmito prírodnými hrozbami, najmä v najodľahlejších regiónoch.
<P>
Dvojitým cieľom týchto štruktúr by bolo zabezpečiť bezpečnosť verejnosti a umožniť udržateľný rozvoj pôdy prostredníctvom medzinárodnej spolupráce a prepojenia výskumných zariadení, MSP a miestnych úradov v dotknutých regiónoch.
<P>
Rada by som poďakovala pánovi spravodajcovi za schválenie mojich pozmeňujúcich a doplňujúcich návrhov formulovaných v tomto smere a ubezpečujem ho, že v plnej miere podporujem jeho obnovenú požiadavku na Komisiu, aby čo najskôr zverejnila ambiciózny návrh skutočnej európskej jednotky civilnej ochrany.
