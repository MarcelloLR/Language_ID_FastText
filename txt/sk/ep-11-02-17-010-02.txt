<CHAPTER ID="010-02">
2. Jemen: trest smrti pre mladistvých páchateľov, najmä prípad Muhammada Táhira Sábita Samúma
<SPEAKER ID="421" NAME="Predsedajúci">
Ďalším bodom programu je rozprava o šiestich návrhoch uznesenia o Jemene: trest smrti pre mladistvých páchateľov, najmä prípad Muhammada Táhira Sábita Samúma.
<SPEAKER ID="422" NAME="Marietje Schaake">
autorka. - Veľmi obdivujem občanov, ktorí majú odvahu vzdorovať útlaku a násiliu svojich vlád. Videli sme to počas ľudových povstaní v Tunisku, v Egypte, v Iráne, v Alžírsku, v Bahrajne a aj v Jemene. Mladá generácia chce, aby nádej nahradila cynizmus, príležitosti nahradili chudobu, spravodlivosť nahradila beztrestnosť a internetová sloboda nahradila útlak a cenzúru.
<P>
Máme dlhý zoznam vážnych obáv v súvislosti s vývojom v Jemene, pokiaľ ide o demokraciu, ľudské práva a nezávislosť súdnictva, ako aj o prenasledovanie novinárov, blogerov a obhajcov ľudských práv. Predovšetkým nás znepokojuje atmosféra strachu, ktorú vyvolávajú popravy mladistvých napriek záväzku nevykonávať popravy mladistvých páchateľov, ktorý Jemen má voči medzinárodnému spoločenstvu, a napriek tomu, že tento záväzok je vyjadrený v jeho trestnom zákonníku.
<P>
Keďže Jemen nemá primerané prostriedky na určenie veku žalovaných osôb, pre tieto osoby je ťažké brániť sa. Vyzývame jemenského prezidenta a jemenské orgány, aby dodržiavali aspoň vlastné právne predpisy a záväzky voči medzinárodnému spoločenstvu a zastavili popravy mladistvých. Zdôrazňujeme tiež potrebu reforiem v Jemene vyjadrenú mnohými demonštrantami v uliciach a chceme, aby sa zlepšili ich životné podmienky a práva.
<SPEAKER ID="423" NAME="Marie-Christine Vergiat" LANGUAGE="FR">
Arabské krajiny zasiahla vlna ľudových povstaní, ktoré sa postupne šíria do všetkých týchto krajín, a dúfam, že to bude pokračovať.
<P>
Nebývalá vlna protestov proti diktatúram, ktoré sú pri moci v týchto krajinách, naberá na sile. Tieto diktatúry často fungujú vďaka podpore a prinajlepšom vďaka mlčaniu všetkých západných režimov. Zdá sa, že žiadna krajina nie je imúnna voči ľudovým povstaniam, a to je dobré. Trvalo nám príliš dlho, vám trvalo príliš dlho, kým ste si uvedomili, čo sa deje v týchto krajinách, a v odďaľovaní pokračujete aj teraz. Európsky parlament prijal uznesenie o Tunisku až 2. februára a až teraz na tomto zasadnutí sme prijali uznesenie o Egypte.
<P>
V súvislosti s týmito núdzovými situáciami sme požiadali o vypracovanie uznesenia o Alžírsku. Našu požiadavku ste opäť raz odmietli, tak ako ste mesiace odmietali uznať to, čo sa deje v Tunisku, alebo aspoň ako to odmietala prevažná väčšina z vás.
<P>
Práve teraz sa v Iráne a Líbyi formujú protestné hnutia v súvislosti so záležitosťou, ktorú ste práve podporili - aj keď podmienene, ale predsa len podporili -, a tou je dohoda o partnerstve. Tieto hnutia sa formujú aj v Bahrajne a Jemene, ak mám spomenúť aspoň tie, o ktorých máme najviac informácií. Áno, skutočne v Jemene, kde je prezident Alí Abdulláh Saleh pri moci už 33 rokov. Aká riadená demokracia! Je to, samozrejme, oveľa lepšie ako situácia v Líbyi, kde je pán Kaddáfí pri moci už 42 rokov.
<P>
Sme jednými z mála ľudí, ktorí povedali, že dnes nemôžeme hlasovať o uznesení o Jemene bez toho, aby sme vzali do úvahy to, čo sa v krajine deje. Muži a ženy tam bojujú za slobodu. Dochádza k výbuchom násilia medzi zástancami a odporcami režimu.
<P>
Od konca januára, keď sa začali protesty, boli zranené stovky ľudí. Včera bol v Adene zastrelený mladý demonštrant počas zrážok s políciou, ktorá začala strieľať s cieľom rozohnať zhromaždenie. Práve v tejto chvíli sú študenti v Saade zabarikádovaní v areáli univerzity a ešte stále sú obkľúčení políciou, ale my naďalej mlčíme.
<P>
Pokiaľ ide o Jemen, myslíme len na problém trestu smrti pre maloletých. V žiadnom prípade nechcem naznačiť, že by sme mali zabudnúť na otázku trestu smrti. Vždy som vytrvalo podporovala zákaz trestu smrti a myslím si, že každá krajina, ktorá sa považuje za demokratickú, a pritom nie je schopná zakázať takýto trest, je zločinecká a nemala by poučovať iných o demokracii a ľudských právach, aj keď ide o svetovú mocnosť.
<P>
Trest smrti je o to viac neprijateľný, ak sa týka maloletých, najmä v krajine, kde nie je možné s istotou povedať, kedy sa osoba narodila. To sa využíva na odsúdenie ľudí na smrť, pretože, dovolím si tvrdiť, pochybnosti rozhodujú v prospech toho, že nie je možné s istotou určiť dátum narodenia osoby, a teda ani dokázať, že osoby boli v čase spáchania zločinu maloleté.
<P>
A teraz chcete, aby sme prijali uznesenie, ktoré sa sústredí len na jednu otázku a ktoré v odseku 7 iba zdôrazňuje potrebu reforiem vyjadrenú, citujem, "mnohými demonštrantami"? To je nedostatočné.
<P>
Ja a moji kolegovia poslanci zo Skupiny zelených/Európskej slobodnej aliancie sme preto predložili tri pozmeňujúce a doplňujúce návrhy k tomuto uzneseniu a dúfam, že spolu sa nám podarí prijať uznesenie hodné svojho názvu.
<SPEAKER ID="424" NAME="Cristian Dan Preda" LANGUAGE="RO">
Chcem uistiť pani Vergiatovú, že ako je každému jasné, nediskutujeme iba o treste smrti, ale aj o udalostiach, ktoré sa nedávno odohrali v uliciach Jemenu. Myslím si, že keď sa bude hlasovať, bude mať možnosť vidieť, aké stanovisko zaujíma naša skupina k týmto otázkam.
<P>
Nesmieme však zabúdať na to, že témou tohto mimoriadneho uznesenia, ktoré dnes bolo predložené na diskusiu, je prenasledovanie mladistvých páchateľov a ukladanie trestu smrti týmto páchateľom. Ako viete, ak my Európania považujeme trest smrti za neprijateľný a barbarský, je ešte hrozivejšie a príšernejšie, ak sa týka mladistvých. Najhoršie na tom je, že využívanie trestu smrti za zločiny, ktoré spácha páchateľ mladší ako 18 rokov, je dokonca v rozpore s jemenskými právnymi predpismi. Napriek tomu jemenské orgány naďalej vykonávajú takéto popravy.
<SPEAKER ID="425" NAME="Raül Romeva i Rueda">
autor. - Téma tohto mimoriadneho uznesenia je sama osebe dôležitá. Aj ja chcem vyzvať jemenského prezidenta, aby zastavil popravu Muhammada Táhira Sábita Samúma a žiadam jemenské orgány, aby zmenili rozsudky o treste smrti pre Muhammada Táhira Sábita Samúma a ďalších mladistvých, napríklad pre Alího Abdulláha.
<P>
Ako však už bolo povedané, bola by škoda, keby sme nevyužili túto príležitosť na predloženie niektorých základných a dôležitejších otázok, ktoré sa teraz v krajine vyskytli.
<P>
Preto by som chcel, aby Parlament na záver uznesenia, o ktorom budeme hlasovať, uviedol, že v Jemene, ako aj iných arabských krajinách, najmä v Tunisku a Egypte, demonštranti v uplynulých týždňoch vyšli do ulíc a žiadali väčšiu demokraciu a štátne reformy.
<P>
"Keďže mnohých protestujúcich bezpečnostné sily napadli alebo vzali do väzby": to je náš prvý pozmeňujúci a doplňujúci návrh. Druhý pozmeňujúci a doplňujúci návrh je: "vyjadruje hlboké znepokojenie nad dlhodobými politickými a sociálno-ekonomickými problémami v Jemene a žiada medzinárodné spoločenstvo, aby vyvinulo značné úsilie s cieľom zabrániť vystupňovaniu súčasnej krízy". Napokon, náš tretí pozmeňujúci a doplňujúci návrh znie: "vyjadruje solidaritu s demonštrantami, ktorí žiadajú demokratické reformy a zlepšenie životných podmienok; v tejto súvislosti víta vyhlásenie prezidenta Saleha, že v roku 2013 odstúpi z funkcie, a vyzýva orgány, aby zastavili násilie použité proti účastníkom pokojnej demonštrácie a prepustili všetkých demonštrantov, ktorí vyjadrili svoj nesúhlas pokojne".
<P>
Ak by uznesenie obsahovalo všetky tieto pozmeňujúce a doplňujúce návrhy, bolo by to skutočne veľmi dobré uznesenie.
<SPEAKER ID="426" NAME="Corina Creţu" LANGUAGE="RO">
Trest smrti je skutočne tým najneľudskejším možným trestom a pri nespočetných príležitostiach som žiadala o jeho zrušenie. Európsky parlament naozaj vyzval krajiny, ktoré ešte stále vykonávajú tento barbarský čin, aby zrušili trest smrti.
<P>
Popravy v Jemene, o ktorých sa hovorí v našom uznesení, sú však mimoriadne poburujúce, pretože sa týkajú mladistvých. Obete sú deťmi a boli nimi aj pred spáchaním zločinu. Takéto tresty preto porušujú základné právo na život, ako aj medzinárodné dohovory, ktorých je Jemen zmluvnou stranou, a v neposlednom rade aj trestný zákonník tejto krajiny, ktorý výslovne zakazuje využívanie trestu smrti u mladistvých páchateľov. Problém určiť presný vek odsúdených z dôvodu absencie rodných listov je okolnosť, ktorá zvyšuje svojvoľný charakter takéhoto druhu trestu.
<P>
Nemôžeme diskutovať o tejto konkrétnej otázke bez toho, aby sme vzali do úvahy situáciu v Jemene. Jemenské orgány porušujú ľudské práva. Novinári a aktivisti sú nezákonne väznení. Ženy sú diskriminované v súvislosti s ich účasťou na verejnom živote a prístupom k vzdelávaniu a súdny systém ani zďaleka nie je nezávislý. Nedávne nepokoje nie sú podnietené len hospodárskymi a sociálnymi obavami, ale predstavujú aj silnú túžbu po demokratizácii jemenskej spoločnosti.
<SPEAKER ID="427" NAME="Charles Tannock">
autor. - Jemen je zmluvnou stranou Dohovoru o právach dieťaťa a Medzinárodného paktu o občianskych a politických právach, ktoré výslovne zakazujú popravy mladistvých páchateľov obvinených z trestného činu, ktorý spáchali vo veku mladšom ako 18 rokov.
<P>
Pripravovaná poprava Muhammada Samúma a zadržiavanie niekoľkých ďalších mladistvých páchateľov v cele smrti sú urážkou medzinárodných právnych predpisov. Presadzovaním takejto politiky pod zvláštnou zámienkou, že žalovaní nemajú riadny rodný list alebo že nie je isté, koľko majú rokov, sa Jemen pridáva k brutálnej teokracii Iránu. Rozdiel medzi týmito dvoma krajinami je však taký, že Jemen dostáva obrovskú pomoc od Západu vrátane EÚ určenú na boj proti teroristom al-Káidy a Irán je vydedencom medzinárodného spoločenstva.
<P>
Preto tu v EÚ máme značný vplyv na prezidenta Alího Abdulláha Saleha. Nalieham na pani vysokú predstaviteľku, aby podnikla všetky možné kroky s cieľom presvedčiť ho, aby v tomto prípade udelil milosť. Keďže prezident Saleh vyhlásil, že onedlho odstúpi z funkcie, má skutočnú príležitosť zanechať pozitívne a rozumné dedičstvo vo svojej krajine, ktorá bola dlhú dobu ničená konfliktmi a terorizmom a teraz sníva o demokratickej budúcnosti.
<SPEAKER ID="428" NAME="Filip Kaczmarek" LANGUAGE="PL">
Ukladanie trestu smrti osobám mladším ako 15 rokov bolo v Jemene zakázané v roku 1991. Od roku 1994 sa tento zákaz vzťahuje na osoby mladšie ako 18 rokov. Zákaz sa, žiaľ, nie vždy dodržiava v praxi, napríklad v prípade osôb, ktoré nemajú žiadne doklady potvrdzujúce ich vek, ako tu v Parlamente už bolo spomenuté. V Jemene sa dejú aj ďalšie nebezpečné veci. Je to krajina, kde počet zbraní už dávno presiahol počet ľudí, kde sú brutálne boje medzi kmeňmi na dennom poriadku a kde pohľad na tínedžerov so zbraňami nespôsobuje paniku. V Jemene dokonca platí príslovie, že "ak si dosť starý na to, aby si mohol používať nôž, si dosť starý bojovať za svoj kmeň". Okrem toho každý, kto bol v Jemene, vie, že takmer všetci nosia pri sebe nôž a stretnúť tínedžera so samopalom kalašnikov nie je nič nezvyčajné. Jemenská spoločnosť je tiež veľmi mladá, takmer polovica Jemenčanov má menej ako 14 rokov. Rôzne milície robia nábor mladých vojakov a aj proti tomu by sme mali bojovať.
<SPEAKER ID="429" NAME="Anneli Jäätteenmäki">
v mene skupiny ALDE. - Trest smrti sa stále vykonáva v 58 krajinách a jednou z týchto krajín je Jemen. Naša skupina odsudzuje trest smrti vo všeobecnosti, ako aj konkrétny prípad plánovanej popravy Muhammada Táhira Sábita Samúma.
<P>
Chceme pripomenúť jemenskej vláde jej medzinárodné záväzky, pokiaľ ide o Dohovor o právach dieťaťa a Medzinárodný pakt o občianskych a politických právach. Obidva zakazujú popravy osôb mladších ako 18 rokov.
<P>
V pondelok organizácia Amnesty International informovala o konaní jemenských bezpečnostných síl. Organizácia uviedla, že počas mierových protestov v meste Saná bezpečnostné sily bili protestujúcich palicami a paralyzovali ich elektrickými obuškami. Naša skupina odsudzuje takéto násilné konanie a naliehavo vyzýva jemenskú vládu, aby ukončila násilie proti vlastným ľuďom.
<SPEAKER ID="430" NAME="Ryszard Czarnecki" LANGUAGE="PL">
Sľubujem, že nebudem čítať rýchlo, pretože budem hovoriť pomaly. Je pre mňa cťou, že som dostal slovo hneď po bývalej premiérke Fínska. Chcel by som povedať, že výzva, aby Jemen nevykonával trest smrti u mladistvých, je príkladom typického minimalistického prístupu Európskej únie. Som proti trestu smrti, ale viem, že v tomto Parlamente sú ľudia, ktorí ho podporujú, aj keď to nepovedia verejne. Som proti trestu smrti bez ohľadu na to, či sa týka mladistvých alebo dospelých. Pokiaľ však ide o túto konkrétnu otázku, dúfam, že sa povznesieme nad naše sociálne a politické rozdiely a budeme jemenské orgány jednohlasne žiadať, aby v tomto prípade prezident Jemenu napokon využil svoje právo udeliť milosť. Ide naozaj o otázku skutočného spoločného boja.
<SPEAKER ID="431" NAME="Jaroslav Paška" LANGUAGE="SK">
Dohovor OSN o právach dieťaťa, ako i Medzinárodný pakt o občianskych a politických právach sú dokumenty, ktorých aplikáciu sa jemenská administratíva zaviazala akceptovať. Obidva prípady odsúdených mladistvých delikventov podliehajú režimu podľa týchto dokumentov, a preto nie je možné, aby nejaký justičný orgán v Jemene mohol vydať legálne rozhodnutie, ktoré by popieralo práva a ochranu vyplývajúce z uvedených dokumentov.
<P>
Tresty uložené v rozpore s platnými záväzkami krajiny, a teda aj s platným právom nie je možné akceptovať. Ak jemenská vláda o sebe tvrdí, že jej moc spočíva na civilizovaných demokratických princípoch, potom nemôže používať barbarské spôsoby vládnutia založené na svojvôli a bezpráví. Túto skutočnosť, myslím si, musíme dať dnes jemenskej vláde jasne najavo.
<SPEAKER ID="432" NAME="Csanád Szegedi" AFFILIATION="NI">
(HU) Samozrejme, myslím si, že je dôležité, aby sme tu v Európskom parlamente odsúdili diktátorské spôsoby, diktátorov a diktatúry, ale myslím si tiež, že je dôležité vo všeobecnosti naliehať na Jemen, aby sa posunul k demokratickejším štruktúram. Domnievam sa však, že aj keď o tomto jemenskom prípade hovoríme v Európskom parlamente, nie je úlohou Európskej únie prijať stanovisko k tejto záležitosti. Tento prípad je úplne nejasný. S prípadom súvisia úplne nevyjasnené záležitosti. Nedokážeme ani len dostatočne určiť podrobnosti zločinu. V prvom rade ani nevieme, koľko rokov mal mladý muž obvinený a odsúdený za trestný čin v čase, keď trestný čin spáchal. Je možné, že nebol maloletý. V tomto prípade sa to nedá jasne určiť. Na jemenskú zarážajúcu zaostalosť najlepšie poukazuje skutočnosť, že dokonca sa nenašiel ani rodný list Muhammada Tahíra Sábita Samúma. Tiež sa dodnes nedokázalo, či sú doklady o návšteve školy, ktoré predložil jeho právny zástupca, pravé alebo či ide o falošné doklady. Okrem toho by som chcel upriamiť vašu pozornosť na skutočnosť, že tu nejde o krádež sliepky, ale o prípad vraždy, a preto budem trochu zdržanlivejší a rozvážnejší ako predchádzajúci rečníci.
<P>
Európska únia musí zvážiť možnosť trestu smrti v súvislosti s určitými mimoriadne závažnými zločinmi, ktoré boli bezpochyby dokázané, podobne ako to robia ďalšie demokratické krajiny na svete, napríklad Spojené štáty americké.
<SPEAKER ID="433" NAME="Sari Essayah" AFFILIATION="PPE">
(FI) Prípad pána Samúma nie je v Jemene výnimočný: minimálne ďalších desať mladistvých páchateľov sa nachádza vo väzbe a čaká na trest smrti. Takéto prípady sú mimoriadne náročné v krajine, v ktorej neexistujú žiadne záznamy o narodení, a preto nie je možné s istotou určiť, či osoba bola v čase spáchania zločinu maloletá.
<P>
Nesmieme však zabúdať na to, že Jemen je štát, ktorý je zmluvnou stranou Dohovoru o právach dieťaťa a Medzinárodného paktu o občianskych a politických právach, ktoré výslovne zakazujú trest smrti pre mladistvých páchateľov a tvrdé tresty pre takýchto ľudí vo všeobecnosti. Popravy mladistvých páchateľov navyše zakazuje aj jemenský trestný zákonník.
<P>
Na rozdiel od predchádzajúceho rečníka by som chcela povedať, že trest smrti je v každom prípade krutý a neľudský a zbavuje človeka ľudskej dôstojnosti. Z toho dôvodu bude EÚ bojovať proti trestu smrti vo všetkých prípadoch a aj my v tomto Parlamente to budeme podporovať.
<SPEAKER ID="434" NAME="Elena Băsescu" AFFILIATION="PPE">
(RO) Odsúdiť dieťa na trest smrti nie je v súčasnom svete prijateľné. Ak sa táto praktika stane pravidlom, je to trestný čin sám osebe. Preto chcem vyjadriť svoj nesúhlas s rozhodnutím pokračovať v takýchto praktikách, ktoré prijali jemenské orgány. Vláda porušuje medzinárodné zmluvy týkajúce sa tejto záležitosti, ako aj trestný zákonník, ktorý zakazuje využívanie trestu smrti u mladistvých páchateľov. Okrem toho spôsob, ktorým sa súdny systém snaží zistiť vek tých, ktorí sú postavení pred súd, zostáva nejasný. Tento prípad je smutným príkladom toho, čo sa v Jemene deje.
<P>
Ako poslankyňa Európskeho parlamentu a občianka EÚ verím, že právo človeka na život má zásadný význam a ochrana detí je prvoradá. Vyzývam vysokú predstaviteľku EÚ, aby zastavila vykonávanie týchto krvavých popráv.
<SPEAKER ID="435" NAME="Monica Luisa Macovei" AFFILIATION="PPE">
(RO) Sábit Samúm a Fúád Ahmad Alí Abdulláh pravdepodobne boli, ako tvrdia, v čase spáchania trestných činov, za ktoré boli odsúdení na smrť, maloletí. Boli odsúdení už pred rokmi a popravu možno vykonať kedykoľvek. Sú vystavení obrovskému psychickému tlaku. Takéto zaobchádzanie je samo osebe neľudské a ponižujúce. Vyzývame orgány, aby prestali vykonávať takéto tresty.
<P>
Okrem toho ani jeden z páchateľov nemôže dokázať, že bol mladší ako 18 rokov, pretože nemá rodný list. Získať rodný list je v Jemene závažným problémom, pretože podľa organizácie UNICEF je iba 22 % narodených detí oficiálne zaregistrovaných. Časť finančných prostriedkov, ktoré využívame na pomoc tejto krajine, možno vyrieši tento problém. Verejná diskusia o týchto prípadoch musí viesť k zrušeniu trestu smrti v Jemene a k zmierneniu trestov pre stovky ľudí, ktorí boli odsúdení na smrť. Vyzývam Európsku komisiu a Radu, aby v dialógu s touto vládou trvali na dosiahnutí tohto cieľa.
<SPEAKER ID="436" NAME="Róża Gräfin von Thun und Hohenstein" AFFILIATION="PPE">
(PL) Trest smrti je témou, ktorej by sme mali venovať veľa času, či sa týka dospelých, alebo mladistvých. Náš etický kódex, ktorý sa nám podarilo vypracovať po nedávnych nočných morách, ktoré postihli Európu, by sme mali presadzovať aj v iných krajinách, s ktorými sme v akomkoľvek hospodárskom kontakte, ale mám teraz na mysli aj krajiny v Európe. V Bielorusku sa ešte stále ukladajú a vykonávajú tresty smrti.
<P>
Dianiu v Jemene musíme venovať pozornosť a musíme čo najhlasnejšie vyzývať jemenskú vládu, aby okamžite zastavila tieto strašné praktiky. Musíme sa tiež zaoberať skutočnosťou, že ešte stále sa tam vo väzení nachádza niekoľko mladistvých osôb, ktoré čakajú na popravu, ako pred chvíľou povedala kolegyňa poslankyňa. Vyzývam aj nás všetkých, aby sme užšie spolupracovali s organizáciami, akými sú napríklad organizácia Amnesty International a Helsinská nadácia pre ľudské práva, aby náš hlas bolo lepšie počuť a aby mal vo svete väčšiu silu.
<SPEAKER ID="437" NAME="Franz Obermayr" AFFILIATION="NI">
(DE) Rozhodnutie Jemenu odsúdiť na trest smrti osobu, ktorá bola v čase spáchania zločinu maloletá, je šokujúce. Jemen v tomto prípade zjavne konal nezákonne, keďže je rovnako ako takmer každá krajina na svete signatárom Dohovoru OSN o právach dieťaťa. Podľa článku 37 tohto dohovoru za trestné činy spáchané osobami mladšími ako 18 rokov nesmie byť uložený trest smrti a trest odňatia slobody na doživotie. Toto rozhodnutie bolo odôvodnené tvrdením, že vek obvineného sa nedá s istotou určiť.
<P>
Tresty smrti pre maloletých sa však vykonávajú aj v iných častiach islamského sveta. Súdy rozhodujúce podľa práva šaría ukladajú tresty smrti napríklad mladistvým v Somálsku. EÚ spolu s OSN tu musia konať rozhodnejšie a rýchlejšie, aby zabránili porušovaniu medzinárodného práva s takými závažnými následkami. Dialóg je dobrý spôsob, ale reálpolitika a hospodársky tlak sú ešte lepším spôsobom na presadzovanie našich argumentov. V každom prípade prispievajú k tomu, aby sa veci pohli dopredu oveľa rýchlejšie.
<SPEAKER ID="438" NAME="Sergio Paolo Francesco Silvestris" AFFILIATION="PPE">
(IT) Kým sa tu rozprávame, v jemenských väzeniach sú natlačené stovky väzňov, ktorí čakajú na vykonanie trestu smrti. Myslím si, že v tejto rozprave by sme mali žiadať o väčšiu pozornosť a rýchlejší záväzok zo strany európskych inštitúcií.
<P>
Sústavné porušovanie Medzinárodného dohovoru o ľudských právach je témou, o ktorej Európa nesmie mlčať a musí v nej mať zastúpenie, najmä pokiaľ ide o krajinu, akou je Jemen, s ktorou udržujeme hospodárske vzťahy. Preto otázkam tohto druhu musíme skutočne venovať veľkú pozornosť.
<P>
V Európe a v západnom svete je náprava zjavne dôležitým základným prvkom trestu. Trest smrti nemá žiadny nápravný účel, a preto musíme čo najprísnejšie a najrozhodnejšie zasiahnuť. V tejto súvislosti musíme vyjadriť svoj názor.
<SPEAKER ID="439" NAME="Siim Kallas">
podpredseda Komisie. - Vykonávaním svojich osvedčených usmernení o treste smrti Európska únia už dlho aktívne pôsobí v boji proti trestu smrti v Jemene, či už vo všeobecnosti, alebo so zameraním na jednotlivé prípady.
<P>
Trest smrti pre mladistvých páchateľov sa v Jemene vždy vykonával. Predtým sa však o týchto prípadoch prakticky nevedelo a občianska spoločnosť nebola aktívna. Program spravodlivosti pre mladistvých, ktorý bol financovaný z prostriedkov EÚ a ktorý zrealizovala organizácia UNICEF, výrazne prispel k zvýšeniu informovanosti v Jemene, ako aj v rámci medzinárodného spoločenstva. Tento program sa uskutočnil v spolupráci s koalíciou organizácií občianskej spoločnosti a Vyššou radou pre materstvo a detstvo.
<P>
Zvyšovanie informovanosti však nestačí. Musia nasledovať opatrenia. Delegácia EÚ aktívne podáva demarše ako poslednú možnosť na zastavenie popráv. Posledné dve popravy boli naplánované na december 2010 v prípade Fúáda Ahmada Alího Abdulláha a január 2011 v prípade Muhammada Táhira Sábita Samúma. V obidvoch prípadoch bola poprava pozastavená po intervencii zo strany EÚ s cieľom umožniť predloženie dôkazu o veku páchateľov. Prípad Muhammada Táhira Sábita Samúma sa minulý týždeň opäť otvoril. Zdá sa, že jedinou nádejou, ako zvrátiť pôvodný trest, je udelenie milosti prezidentom. EÚ a UNICEF znova kontaktovali prezidenta Saleha a podľa spätnej väzby z mesta Saná je teraz poprava opäť pozastavená.
<P>
Jemen je v súvislosti so spravodlivosťou pre mladistvých viazaný medzinárodnými záväzkami a vlastnými právnymi predpismi, ako aj trestným zákonníkom, ktoré zakazujú popravy mladistvých. Dôvody, prečo sa mladiství nachádzajú v cele smrti, sú spojené najmä s nedostatočnými kapacitami na určovanie veku. Preto sa spolu s organizáciou UNICEF zaoberáme tým, ako pomôcť Jemenu získať odborné znalosti v tejto oblasti, aby bolo možné riešiť problém od základu. EÚ bude podporovať okamžité vytvorenie nezávislého orgánu na opätovné preskúmanie veku mladistvých páchateľov. Budeme tiež podporovať schopnosti právnych zástupcov, aby mohli mladistvým poskytnúť právnu pomoc. Zo strednodobého hľadiska sa snažíme rozvíjať podporu EÚ s cieľom vytvoriť účinný orgán na evidenciu obyvateľstva.
<P>
Berieme túto mimoriadne závažnú otázku veľmi vážne a využívame všetky dostupné prostriedky. Vláda Jemenu prejavila ochotu v súvislosti s našimi demaršmi. EÚ je naďalej pripravená teraz aj v budúcnosti pomáhať Jemenu pri dosahovaní nášho cieľa, ktorým je úplné zrušenie trestu smrti.
<SPEAKER ID="440" NAME="Predsedajúci">
Rozprava sa skončila.
<P>
Po skončení záverečnej rozpravy pristúpime k hlasovaniu.
<P>
Písomné vyhlásenia (článok 149)
<SPEAKER ID="441" NAME="Eija-Riitta Korhola" LANGUAGE="FI">
V našich uzneseniach sa často zaoberáme problematikou trestu smrti. Ukladanie trestu smrti maloletým je zriedkavé, ale Jemen je jednou z krajín, v ktorej sa to stalo. Aj keď Jemen urobil pokrok vo svojich snahách zakázať tresty smrti pre maloletých, súdy ich aj naďalej vynášajú. Prípad Muhammada Táhira Sábita Samúma nie je jediným prípadom.
<P>
Vo všeobecnosti a v súvislosti s medzikultúrnym dialógom je dôležité vážne sa zamyslieť nad tým, čo spôsobuje radikálne správanie mladých ľudí a čo ich nabáda k tomu, aby spáchali trestný čin, či dokonca vraždu, a ako možno čo najlepšie predchádzať tomu, aby sa vydali na cestu zločinu. Ako vieme, trest smrti neznižuje mieru kriminality.
<P>
Demokratické demonštrácie, ktoré sa začali v Tunisku a Egypte, získali veľkú podporu zo strany miestnych mladých ľudí. Nedostatok vyhliadok a príležitostí, ako aj túžba po demokracii vyvolali odpor. Táto vlna odporu sa minulý týždeň rozšírila aj do Jemenu.
<P>
Stotožňujem sa s obavami a požiadavkami kolegov poslancov, pokiaľ ide o prípad pána Samúma a ďalších, ktorí boli odsúdení na smrť. Aj keď teraz so záujmom a nádejou čakáme na to, k akým politickým zmenám budú viesť demonštrácie v arabských krajinách, nemôžeme ani na okamih zavrieť oči pred ohavnosťami, ktoré sú v rozpore s medzinárodnými dohodami o ľudských právach, napríklad pred trestom smrti pre maloletých.
