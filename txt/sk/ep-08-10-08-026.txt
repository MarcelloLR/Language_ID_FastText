<CHAPTER ID="026">
Zintenzívnenie boja proti nelegálnej práci (stručná prezentácia) 
<SPEAKER ID="274" NAME="Predsedajúci">
Ďalším bodom programu je správa pána Antonia Panzeriho v mene Výboru pre zamestnanosť a sociálne veci o zintenzívnení boja proti nelegálnej práci.
<SPEAKER ID="275" NAME="Pier Antonio Panzeri">
spravodajca. - (IT) Vážený pán predsedajúci, dámy a páni, keďže je už dosť neskoro, budem stručný.
<P>
Predovšetkým patrí moja veľká vďaka výborom, ktoré vyjadrili svoje stanovisko, a tieňovým reportérom, s ktorými sme v posledných mesiacoch spolupracovali. Čiastočne aj ich zásluhou sme mohli vypracovať text, ktorý získal podporu veľkej väčšiny Výboru pre zamestnanosť a sociálne veci.
<P>
Ukázali sme, že boj proti nelegálnej práci musíme chápať ako problém, ktorý postihuje všetky krajiny. Ak chce Európa splniť ciele stanovené v Lisabone, musíme s týmto problémom začať bojovať.
<P>
V texte sú prijaté odseky, ktoré v takej rozsiahlej problematike, ako je nelegálna práca, považujem za veľmi dôležité: hovoríme totiž o 20 % hrubého domáceho produktu Európy. To znamená, že nelegálna práca je veľmi rozšírená, čo nemôžeme tolerovať, pretože to výrazne narúša hospodársku súťaž medzi firmami a územiami a znižuje bezpečnosť práce a pracovníkov.
<P>
Z uvedeného dôvodu je správne, že venujeme pozornosť tejto problematike, pretože si musíme vo väčšej miere uvedomiť skutočnosť, že neúspech v boji proti nelegálnej práci zodpovedá za vytváranie týchto problémov a zároveň v blízkej budúcnosti výrazne oslabí systém sociálneho zabezpečenia v Európe.
<P>
Tieto skutočnosti boli východiskovým bodom návrhu, ktorý sa predkladá Parlamentu. Ako som povedal, správa obsahuje dôležité body, ktoré, ak ich Komisia schváli, môžu priniesť pozitívne výsledky, a obsahuje návrhy, ktoré považujeme za užitočné. Som presvedčený, že Európsky parlament svoju úlohu splnil. Teraz je rad na ďalších inštitúciách, aby konali a aby sme tak dosiahli ciele stanovené v boji proti nelegálnej práci.
<SPEAKER ID="276" NAME="Vladimír Špidla" LANGUAGE="CS">
Dámy a páni, predovšetkým by som chcel poďakovať pánovi spravodajcovi a povedať niekoľko slov, keďže v správe vyzdvihol množstvo problémov. Je fakt, že nelegálna práca je čím ďalej, tým viac cezhraničným javom a túto informáciu uviedla Komisia vo svojej zelenej knihe o modernizácii pracovného práva. Je preto nutné sa touto otázkou zaoberať. Domnievame sa, že zriadenie skupiny odborníkov spoločne s rozvojom systému výmeny informácií medzi pracovnými inšpektorátmi v oblasti sociálneho zabezpečenia sú významnými krokmi k "zavedeniu určitej stálej štruktúry Spoločenstva pre cezhraničnú spoluprácu", ako navrhuje bod 53.
<P>
Všetci sa zhodujeme na tom, že je potrebné vyvinúť väčšie úsilie pri riešení problému nelegálnej práce. Myslím si však, že všeobecne najvhodnejšími a najviac oprávnenými krokmi by boli kroky na úrovni členských štátov. Náš výskum ukázal, že nelegálna práca sa v rôznych členských štátoch prejavuje rozdielnym spôsobom. Preto by sa nemalo uvažovať o opatreniach na úrovni Spoločenstva ako o bezprostrednej priorite. Správa uvažuje o "pakte pre zverejnenie nelegálnej práce", v rámci ktorého by právne predpisy boli dočasne voľnejšie, čo by dalo podnet na reguláciu nelegálnej práce. Hoci ide o dobrý nápad, domnievame sa, že by mali členské štáty rokovať spoločne so sociálnymi partnermi, ktorí, mimochodom, zahrnuli nelegálnu prácu medzi svoje prioritné úlohy v celej Európe. Komisia by mohla v rámci svojich právomocí podporiť ich iniciatívu prostredníctvom kampaní financovaných z programu PROGRESS alebo prostredníctvom štrukturálnych fondov.
<P>
Pokiaľ ide o žiadosť navrhnúť rámcový status pre manželky/manželov alebo rodinných príslušníkov vypomáhajúcich v rodinných firmách, rád by som pripomenul, že Komisia nedávno prijala návrh smernice o uplatňovaní zásady rovnakého zaobchádzania pre mužov a ženy, ktorou sa ruší smernica 86/613/EHS a ktorá zabezpečí vypomáhajúcim partnerom rovnakú úroveň ochrany ako samostatne zárobkovo činným pracovníkom.
<P>
Komisia tiež v rámci programu PROGRESS pracuje na nástrojoch a metódach na lepšie hodnotenie a monitoring nelegálnej práce a na identifikácii a výmene osvedčených postupov na úrovni EÚ. Viac sme sa zamerali na výmenu osvedčených postupov a dúfame, že tak získame potrebné množstvo skúseností, aby sme mohli čo najskôr navrhnúť pilotný nástroj, ktorý by zaujal čo najviac členských štátov.
<P>
Nebudem sa púšťať do detailov, pokiaľ ide o problematiku nelegálneho prisťahovalectva a návrh sankcií pre zamestnávateľov zamestnávajúcich nelegálnych prisťahovalcov z tretích krajín. Berieme na vedomie obavy vyjadrené v tejto správe, pokiaľ ide o nakladanie s obeťami nelegálneho zamestnávania a o úroveň zodpovednosti dodávateľských spoločností, a zohľadníme ich pri rokovaniach s Radou. Komisia si veľmi cení politickú podporu Európskeho parlamentu vyjadrenú jeho úsilím zrušiť prechodné ustanovenia, ktoré obmedzujú voľný pohyb pracovníkov z nových členských štátov.
<P>
Na záver by som rád uviedol, že táto nesmierne konštruktívna správa dodá Komisii a Rade novú energiu na to, aby viac zviditeľnili boj proti nelegálnej práci a zvýšili s tým súvisiace ambície.
<SPEAKER ID="277" NAME="Predsedajúci">
Týmto uzatváram rozpravu.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="992" NAME="Louis Grech  " AFFILIATION="PSE">
písomne. - Nelegálna práca zneužíva pracovníkov, deformuje pracovné trhy a poskytuje nespravodlivú konkurenčnú výhodu bezohľadným zamestnávateľom, čo vedie k podradnému tieňovému hospodárstvu.
<P>
Častý výskyt nelegálnej práce sa v mnohých členských štátoch Únie zaznamenáva medzi nelegálnymi prisťahovalcami.
<P>
Tento obchod s lacnou pracovnou silou rastie veľmi rýchlym tempom. Očakáva sa, že sa bude naďalej zvyšovať, keďže nelegálni prisťahovalci potrebujú peniaze a zároveň sa obávajú ohlásiť zamestnávateľov porušujúcich zákony, aby ich úrady nevyhostili z krajiny. Oceňujem, že niektoré členské štáty prijímajú množstvo opatrení, aby zlikvidovali evidentné zneužívanie zákona, ale celkovo sme v tejto oblasti nezaznamenali výrazné úspechy. EÚ a členské štáty musia harmonizovať svoje úsilie a prijať ďalšie právne predpisy s cieľom podniknúť závažné represívne opatrenia proti tým, ktorí porušujú zákon.
<P>
Dostupnosť nelegálnych pracovníkov a kultúra nelegálnej práce, medzery v právnych predpisoch, bezohľadnosť zamestnávateľov, finančná a hospodárska kríza a klesajúci zisk - to všetko vytvára vhodné prostredie pre vykorisťovateľské praktiky.
<SPEAKER ID="278" NAME="Ona Juknevičien " LANGUAGE="LT">
Európska únia (EÚ) má stále rozsiahly trh nelegálnej práce. Voľný pohyb pracovníkov v rámci EÚ spôsobil nárast prípadov nelegálnej práce. Nelegálna práca je nevýhodná nielen pre ľudí, ktorí pracujú nelegálne, ale má nepriaznivý vplyv aj na finančný systém krajín. Nelegálna práca narúša fungovanie vnútorného trhu a bráni vývoju efektívnej hospodárskej súťaže. Ľudia, ktorí pracujú nelegálne, sú často vykorisťovaní zo strany zamestnávateľov, nemajú právo na výhody sociálneho zabezpečenia alebo na zdravotnú starostlivosť. Takéto prípady sa vyskytujú najmä v členských štátoch, v ktorých sa stále uplatňujú prechodné opatrenia obmedzujúce voľný pohyb pracovníkov prichádzajúcich z nových členských štátov. Tieto obmedzenia podporujú využívanie nelegálnej práce, a preto by sa mali čo najskôr zrušiť.
<P>
Je poľutovaniahodné a neospravedlniteľné, že EÚ drží svojich občanov ako bezmocných rukojemníkov tejto nesprávnej politiky. Počas rozhovorov s litovskými vysťahovalcami, ktorí pracujú v zahraničí, sme si veľmi často vypočuli sťažnosti na zamestnávateľov, ktorí využívajú nedostatočnú znalosť miestnych právnych predpisov a slabé jazykové znalosti vysťahovalcov a neplatia im za vykonanú prácu. Podľa môjho názoru by EÚ mala v boji s nelegálnou prácou prijať prísne a rázne opatrenia. V súčasnosti zamestnávatelia, ktorí využívajú nelegálnu pracovnú silu, nemajú takmer žiadnu zodpovednosť. Často ju riešia zaplatením zanedbateľnej pokuty, ktorá ich neodradí od najímania nelegálnych pracovníkov.
<P>
Myslím si, že sankcie, ktoré by mali priamy vplyv na hospodárske záujmy zamestnávateľov, ako napríklad pozastavenie alebo zrušenie podnikateľských oprávnení, ktoré by im zabránilo využívať finančné prostriedky členských štátov alebo EÚ, by boli oveľa účinnejšie. Týmto spôsobom by sme mohli nelegálnu prácu zredukovať alebo aj úplne odstrániť.
<SPEAKER ID="991" NAME="Katalin Lévai" AFFILIATION="PSE">
písomne. - (HU) Prieskumy Eurobarometra v závere roka 2007 ukázali, že 5 % práceschopných občanov Európskej únie (19,7 milióna ľudí z celkového počtu 392,9 milióna obyvateľov EÚ) priznalo, že pracovali nelegálne. V niektorých členských štátoch úroveň nelegálnej práce dosiahla alebo prekročila 20 % HDP. Nelegálna práca je prvok, ktorý má trvalý negatívny hospodársky vplyv na európsky pracovný trh, začarovaný kruh, z ktorého sa zamestnanci i zamestnávatelia dostávajú veľmi ťažko.
<P>
Táto problematika sa najviac týka oblasti poľnohospodárstva, stavebníctva, údržby domov, hotelových služieb a služieb v oblasti cestovného ruchu, ktoré sa vyznačujú nestálosťou a nevýhodným mzdovým ohodnotením. Preto doplnenie pracovných a zamestnaneckých noriem a úsilie kontrolovať čierny trh nemôžu zostať na úrovni prázdnej hypotézy, ale členské štáty musia kontrolu uchopiť do vlastných rúk. Navrhujem, aby Komisia predložila návrh stratégie Európskej únie o boji proti čiernemu trhu a mala by vo veľkej miere zodpovedať za zamestnanosť a vykonávať sociálny dohľad. Členské štáty musia uskutočniť reformy v daňovom režime a v oblasti sociálneho zabezpečenia a tým znížiť neúmerné daňové zaťaženie pracovnej sily.
<P>
Mohlo by sa navrhnúť zavedenie poukazov EÚ na služby, aby domácnosti mohli využívať lacnejšie služby. Tým by sa zabezpečilo platenie príspevkov do fondov sociálneho zabezpečenia a platenie daní. V boji proti nelegálnej práci je však základnou podmienkou skutočnosť, aby členské štáty navzájom otvorili svoje pracovné trhy pre zamestnancov, keďže čiastočné obmedzenie v týchto oblastiach podporuje vytváranie regionálnych nerovností, ako aj rozpory so zásadami EÚ a s európskym prístupom.
<SPEAKER ID="990" NAME="Sirpa Pietikäinen  " AFFILIATION="PPE-DE">
písomne. - (FI) Vážený pán predsedajúci, dámy a páni, chcela by som poďakovať pánovi Panzerimu za vynikajúcu správu o účinnejšom predchádzaní vzniku nelegálnej práce v EÚ.
<P>
V správe sa uvádza, že nelegálna práca tvorí v niektorých členských štátoch takmer 20 % HDP. V týchto, ale aj vo všetkých ostatných krajinách EÚ je nelegálna práca problémom pre hospodárstvo krajiny, ale zároveň tiež porušuje právo zamestnancov na prácu v dôstojných podmienkach.
<P>
EÚ sa vo svojom programe zaviazala presadzovať "dôstojné pracovné podmienky", čo sa prakticky nemôže realizovať, pokiaľ nebudeme mať účinnú kontrolu a jasný systém pravidiel. Zlé pracovné podmienky a neexistujúce podmienky zamestnávania migrujúcich pracovníkov, ktorí vykonávajú nelegálnu prácu, vytvorili v Európe novodobú formu sociálneho otrokárstva.
<P>
Na odstránenie problému nelegálnej práce môžeme použiť metódu "cukru a biča". Malo by sa vykonávať viac kontrol, aby bolo v prípade zneužívania možné zasiahnuť rýchlejšie ako v súčasnosti. Odborový zväz plní významnú úlohu, pretože navrhuje, monitoruje a posilňuje pravidlá fair play v pracovnom živote. Národné informačné kampane pre zamestnancov, ktorí prichádzajú z cudziny, sú jedným zo spôsobov, ako zvýšiť informovanosť pracovníkov o predpisoch v oblasti zamestnanosti v jednotlivých krajinách.
<P>
Je pravda, že problematiky nelegálnej pracovnej sily sa nezbavíme iba nariadeniami. Fair play v oblasti zamestnávania, spravodlivá mzda a primeraná úroveň sociálneho zabezpečenia musia byť garantované v každej krajine EÚ a všade vo svete. Ľudia musia mať možnosť zarobiť si na slušné živobytie a využívať základné sociálne zabezpečenie bez ohľadu na krajinu, v ktorej žijú.
<SPEAKER ID="279" NAME="Rovana Plumb  " LANGUAGE="RO">
Nelegálna práca je jav, s ktorým sa stretávame vo všetkých členských štátoch EÚ, a alarmujúci prvok na európskom hospodárskom trhu, ktorý je v rozpore so zásadami flexiistoty.
<P>
Boj proti nelegálnej práci môžeme prirovnať k boju Microsoftu proti hekerom. Čím sú naše metódy v boji proti nelegálnej práci inovačnejšie, tým účinnejšie triky zamestnávatelia používajú. Najlepším príkladom tohto javu je "šedá práca", kedy zamestnávatelia radšej uzatvoria pracovnú zmluvu na minimálnu garantovanú mzdu a zvyšok peňazí do výšky reálnej mzdy vyplácajú nelegálne.
<P>
V Rumunsku sa tento jav rozširuje stále viac a v súčasnosti šedá práca tvorí 20 - 50 % celkovej zamestnanosti. Alarmujúce je to, že kým na začiatku túto metódu využívali iba malé podniky, teraz sú to dobre známe firmy, ktoré sa vyhýbajú plateniu daní a príspevkom do fondov sociálneho zabezpečenia. Výsledkom toho sú nízke dôchodky zamestnancov, ktorí potom žijú na hranici chudoby.
<P>
Tieto aspekty som zdôraznila z toho dôvodu, že budúca stratégia v boji proti nelegálnej práci, ako sa spomína v správe, musí brať do úvahy špecifickú situáciu v každom členskom štáte. Potrebujeme jednotný európsky prístup a efektívnu spoluprácu medzi štátnymi orgánmi, inšpektorátmi práce a sociálnymi partnermi.
