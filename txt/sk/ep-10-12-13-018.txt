<CHAPTER ID="018">
Zjednotený postup vybavovania žiadostí o povolenie na pobyt a prácu (rozprava) 
<SPEAKER ID="130" NAME="Predsedajúca">
- Ďalším bodom programu je správa pani Véronique Mathieuovej v mene Výboru pre občianske slobody, spravodlivosť a vnútorné veci o návrhu smernice Európskeho parlamentu a Rady o zjednotenom postupe vybavovania žiadostí o jednotné povolenie na pobyt a na prácu na území členského štátu vydávané pre štátnych príslušníkov tretích krajín a o spoločnom súbore práv pre pracovníkov z tretích krajín s oprávneným pobytom v členskom štáte - C6-0470/2007 -.
<SPEAKER ID="131" NAME="Véronique Mathieu" LANGUAGE="FR">
Vážená pani predsedajúca, pani komisárka, dámy a páni, ako viete, Európska únia sa už desať rokov snaží vybaviť sa legislatívnymi nástrojmi v oblasti hospodárskeho prisťahovalectva.
<P>
Namiesto pôvodne globálneho prístupu uprednostnila Komisia odvetvový prístup. Tento návrh smernice vyjadruje potrebu spoločnej politiky legálneho prisťahovalectva, najmä hospodársky rôznorodého charakteru.
<P>
Doteraz sme vypracovali právne predpisy o nelegálnom prisťahovalectve, hraničných kontrolách, vízovej politike. Je načase, aby sme spolu zašli ďalej v otázke hospodárskej migrácie, pretože Európska únia musí čeliť úlohám spoločným pre všetky členské štáty, úlohám, ktoré si vyžadujú spoločné riešenia na európskej úrovni.
<P>
Týmito úlohami sú demografický pokles a starnutie obyvateľstva Európy. Vzhľadom na tieto dva problémy, ktoré ovplyvňujú Európu ako takú, predpovede o svetovej zamestnanosti vlastne poukazujú na to, že v nadchádzajúcich rokov bude citeľný nedostatok pracovných síl. Musíme preto nájsť riešenia na európskej úrovni, aby sme zareagovali na potreby trhu práce, a hospodárska migrácia je jedným z riešení, ktoré musíme preskúmať.
<P>
Dávajme si však pozor a neklamme sami seba. Definovanie európskeho prístupu k riadeniu legálneho prisťahovalectva znamená organizovať ho so samozrejmou pozornosťou zameranou na potreby a kapacity každého hostiteľského členského štátu. Ako sa uvádza v článkoch 1 a 8 tohto návrhu uznesenia, štáty si zachovajú kontrolu nad počtom migrantov, ktorým povolia vstup na svoje štátne územie.
<P>
Naše vlády pracujú rôznym spôsobom na regulácii hospodárskeho prisťahovalectva: prostredníctvom bilaterálnych dohôd, kvót, regulačných opatrení. Ani jedno z týchto opatrení sa však neprejavilo ako skutočne účinné pri riadení tokov legálnej migrácie a zároveň pri boji proti nelegálnemu prisťahovalectvu. Vzťah medzi týmito dvoma javmi je však zrejmý. Nelegálnemu prisťahovalectvu budeme môcť zabrániť čo najlepšou organizáciou legálneho prisťahovalectva. Pri prijímaní tohto balíka opatrení, ktoré Komisia zaviedla už pred piatimi rokmi, ide práve o toto.
<P>
Čo prinesie táto smernica o jednotnom povolení súčasnému právnemu prostrediu v oblasti hospodárskej migrácie? Na rozdiel od smernice o modrej karte sa táto smernica nezaoberá kritériami povolení pre pracovníkov z tretích krajín. Zameriava sa na odstránenie rozdielov medzi odlišnými vnútroštátnymi právnymi predpismi týkajúcimi sa postupu pri žiadosti o pracovné povolenie a povolenie na pobyt a práva cudzincov pracujúcich legálne v Európskej únii.
<P>
Ešte stále neexistuje európsky nástroj, ktorý by upravoval všetky práva štátnych príslušníkov tretích krajín, ktorí legálne pracujú a žijú v Únii. Táto smernica preto ukončí tieto rozdiely pri ochrane týchto pracovníkov tým, že zabezpečí rovnosť zaobchádzania s vnútroštátnymi pracovníkmi vo významnom počte oblastí, ako sú pracovné podmienky, vzdelávanie a odborná príprava, sociálna ochrana, prístup k tovarom a službám, daňové úľavy.
<P>
Týmto spôsobom ponúkne tento spoločný základ týmto ľuďom ochranu pred vykorisťovaním tak, že im zaručí výhody bezpečného a chráneného právneho postavenia. Je to tiež spôsob boja proti nečestnej hospodárskej súťaži, ktorá pôsobí v neprospech európskych pracovníkov. Tento rozdiel v ochrane môže vlastne podporovať nábor nízko kvalifikovaných a slabo chránených pracovníkov na úkor európskych pracovníkov.
<P>
Táto smernica okrem toho zjednoduší postup prijímania na účely zamestnania. Všetky členské štáty budú mať harmonizovaný postup, ktorý bude jednoduchší, rýchlejší a pružnejší. Z prijatia tejto smernice budú mať preto veľký prospech migranti, zamestnávatelia a vnútroštátne správy, čo v konečnom dôsledku umožní lepšie riadenie tokov legálnej migrácie.
<P>
Parlament je teraz jedným zo zákonodarných orgánov, čo znamená, že musí prejaviť aj zodpovednosť - možno je to idealistický a zastaraný názor - a ukázať, že sme dospeli na úroveň nových povinností, ktoré nám ukladá Lisabonská zmluva. Vystupujme ako dôveryhodný hovorca pripravený riešiť náročnú úlohu, ktorú predstavuje riadenie migračného tlaku na hraniciach Európy. Vieme, že dobre riadené migračné toky budú na prospech všetkým.
<SPEAKER ID="132" NAME="Cecilia Malmström">
členka Komisie. - Vážená pani predsedajúca, najprv by som sa chcela poďakovať obom spravodajcom, pani Mathieuovej a pánovi Cercasovi, obom výborom, ako aj belgickému predsedníctvu za intenzívnu prácu, ktorú vykonali na tomto návrhu.
<P>
Ako viete a ako povedala pani spravodajkyňa, Komisia už predložila túto správu v roku 2007. Naším cieľom bolo a stále je zjednodušiť postupy zavedením jednotného povolenia na pobyt a na prácu a zároveň zaručiť práva súvisiace so zamestnaním pracovníkom z tretích krajín s oprávneným pobytom, na ktorých sa nevzťahujú konkrétne právne predpisy EÚ ani návrhy Komisie. Týmto návrhom neupravujeme podmienky týkajúce sa udeľovania alebo zamietnutia povolenia. Tieto podmienky sú v kompetencii členských štátov rovnako ako rozhodnutie o počte povolení - ak bolo prijaté.
<P>
Tento návrh predstavuje jeden zo základných kameňov politiky zamestnanosti a migračnej politiky Európskej únie. Ak Parlament a Rada túto smernicu prijmú, smernica potvrdí, že Európska únia si váži dôležitý prínos pracovníkov z tretích krajín k našim hospodárstvam a spoločnostiam. Preukázalo by to aj skutočnosť, že sme pripravení a schopní dohodnúť sa na právnych predpisoch týkajúcich sa zamestnanosti a migrácie.
<P>
Je to veľmi komplexný návrh a zameriava sa na oblasť prisťahovalectva i na oblasť sociálnej zamestnanosti. Komisia môže podporiť väčšinu pozmeňujúcich a doplňujúcich návrhov, o ktorých sa hlasovalo v príslušných výboroch tohto Parlamentu, do tej miery, pokiaľ posilnia procedurálne záruky pre migrantov a zamestnávateľov. To je vo vzťahu k pozmeňujúcim a doplňujúcim návrhom zameraným na ďalšie zjednodušenie postupov pri vybavovaní žiadostí a posilnenie ustanovení o rovnakom zaobchádzaní - napríklad zásada proporcionality poplatkov týkajúcich sa postupov a ustanovenia o rovnakom zaobchádzaní v súvislosti s daňovými úľavami.
<P>
Na druhej strane je pozmeňujúci a doplňujúci návrh, ktorý vývoz nadobudnutého dôchodku podmieňuje existenciou bilaterálnej dohody, oveľa reštriktívnejší v porovnaní s prístupom, ktorý navrhla Komisia.
<P>
Som rada, že predsedníctvo i Parlament vyvíjajú veľké úsilie, aby sa ich stanoviská priblížili. Belgické predsedníctvo sa pokúša dosiahnuť, aby sa členské štáty priblížili k stanovisku EP, a ja viem, že Parlament zohľadňuje množstvo pripomienok a žiadostí Rady.
<P>
Kompromis, ktorý sa všetci snažíme dosiahnuť, bude rešpektovať určité kritériá, napríklad cieľ chrániť migrujúcich pracovníkov a poskytnúť im niektoré sociálno-ekonomické práva súvisiace so zamestnaním na základe rovnakého zaobchádzania presadzovaného v čo najväčšej miere vo vzťahu k pracovníkom z EÚ, a to od prvého dňa zamestnania. Zohľadní tiež dôležitosť vytvorenia rovnakých podmienok v celej EÚ pre týchto pracovníkov a, po tretie, význam toho, že našim partnerským krajinám ukážeme, že sme pripravení zabezpečiť spravodlivé zaobchádzanie pre štátnych príslušníkov tretích krajín, ktorí legálne žijú a pracujú v našich členských štátoch.
<P>
Nemôžeme ignorovať pripomienky členských štátov, týkajúce sa zabezpečenia ustanovení o rovnakom zaobchádzaní, hlavne vzhľadom na zameranie rozpočtu. Myslím si, že je dôležité, aby tieto kritériá, ktoré som práve zdôraznila, boli dodržané, hoci konečný výsledok nemusí byť taký ideálny, ako sme chceli, a taký ambiciózny, ako sme dúfali. Ako povedala pani Mathieuová, toto je kompromis. Je to dobrý kompromis a označuje dôležitý krok vpred v oblasti legálnej migrácie a bude mať mimoriadny význam pre pracovníkov Európskej únie.
<P>
Chcela by som preto vyjadriť nádej, že sa nám čo najskôr podarí dosiahnuť dohodu o tomto návrhu. Ešte raz ďakujem spravodajcom a tieňovým spravodajcom za vykonanú prácu.
<SPEAKER ID="133" NAME="Alejandro Cercas" LANGUAGE="ES">
Vážená pani predsedajúca, pani komisárka, pani Mathieuová, dámy a páni, prisťahovalectvo v Európe je nepochybne veľmi dôležitá a mimoriadne významná politická, hospodárska a sociálna otázka.
<P>
Je to obrovská príležitosť, ale vyžaduje si inteligentné, spravodlivé riadenie, pretože inak by sa z nej mohol stať problém nielen pre prichádzajúcich pracovníkov, pretože by sa s nimi nezaobchádzalo spravodlivo, ale aj pre existujúcich pracovníkov, ktorých pracovné miesta by boli ohrozené. Ďalšia možnosť je, že by sa mohol rozdeliť a rozčleniť trh práce a že by vznikla vrstva "nízkonákladových" pracovníkov ohrozujúcich sociálne výdobytky získané počas storočia budovania európskeho sociálneho modelu.
<P>
Z toho vyplýva, pani komisárka, pani Mathieuová, že základným kameňom inteligentnej a spravodlivej politiky hospodárskeho prisťahovalectva je zásada rovnakého zaobchádzania. Rada to vyslovila v Tampere pred 11 rokmi, Komisia to vyslovila pred piatimi rokmi v zelenej knihe a zajtra musí Parlament hlasovať o návrhu legislatívnej iniciatívy. Táto otázka rovnakého zaobchádzania je hlavnou témou kapitoly III smernice. Nie je to len nejaká byrokratická smernica. Stanovuje práva a povinnosti, ktoré by sa mali uplatňovať na všetkých legálnych prisťahovalcov, a mala by zahŕňať všetky práva na rovnaké zaobchádzanie a nediskrimináciu.
<P>
Žiaľ, pani komisárka, smernica nie je taká, akú nám sľúbili. Nehovorím to ja ani Výbor pre zamestnanosť a sociálne veci, ale všetky humanitárne mimovládne organizácie, všetky cirkvi v Európe a všetky odborové zväzy bez výnimky. Táto smernica je neprimeraná, ba až nebezpečná, pretože vylučuje práve tie skupiny, ktoré potrebujú ochranu najviac. Vylučuje pracovníkov na určitý čas, vysídlené osoby, pracovníkov preložených v rámci ich podnikov a pracovníkov z menej rozvinutých krajín, ktorí sem budú prichádzať na základe režimu 4 Všeobecnej dohody o clách a obchode (GATT).
<P>
Státisíce pracovníkov preto budú prichádzať z tretích krajín v súlade so zásadou krajiny pôvodu, pretože táto smernica s nimi nebude zaobchádzať na základe rovnosti. Je to aj preto, lebo dávate členským štátom možnosť uplatniť výnimku typu "opt-out" z rovnakého zaobchádzania, pokiaľ ide o vyplácanie dôchodkov, keď sa pracovníci vrátia do svojich krajín, rodinných prídavkov a sociálnych dávok pre nezamestnaných okrem samotnej podpory v nezamestnanosti. Bude sa to vzťahovať dokonca aj na pracovníkov, ktorí podliehajú zásade rovnakého zaobchádzania a na ktorých sa vzťahuje to, o čom hovorila pani Mathieuová. Sú vylúčení aj z grantov a akéhokoľvek typu podpory vyššieho vzdelávania vrátane odbornej prípravy.
<P>
Zo všetkých uvedených dôvodov Komisia uvádza v dôvodovej správe a v posudzovaní vplyvov, že chce odstrániť rozdiely v právach a ukončiť ich uplatňovanie, ale v praxi to nerobí. To nestačí, pani komisárka.
<P>
Okrem toho budeme mať zajtra, žiaľ, pozmeňujúce a doplňujúce návrhy, ktoré predložili pravicové a stredopravicové skupiny v tomto Parlamente a ktoré zachádzajú ešte ďalej, ako ste povedali, a ktoré dokonca prijímajú najextrémnejšie stanoviská Rady s cieľom zničiť konsenzus, ktorý sme dosiahli vo Výbore pre zamestnanosť a sociálne veci.
<P>
Preto si myslím, pani komisárka, pani Mathieuová, dámy a páni, že musíme o tejto otázke a o ďalších smerniciach viesť oveľa širšiu rozpravu, ktorá bude otvorená voči európskej občianskej spoločnosti, mimovládnym organizáciám, cirkvám a odborovým organizáciám. Nesmieme sa touto vecou zaoberať tak rýchlo a - podľa môjho názoru - tak nezodpovedne, čo by sme spravili, keby sme text Rady zajtra prijali.
<P>
Myslím si, že väčšina kolegov poslancov zo všetkých politických skupín by súhlasila s tým, aby sa uskutočnila rozsiahla rozprava s cieľom dosiahnuť široký konsenzus v Parlamente, ktorý by rešpektoval zásady našej Charty základných práv a tiež odporúčania Organizácie Spojených národov, Medzinárodnej organizácie práce a Rady Európy.
<P>
Hovoríme o dôstojnosti ľudí, ale aj o budúcnosti Európy, a myslím si, že je potrebné, aby všetci pracovníci v Európe bez výnimky, bez ohľadu na svoj pôvod, mali všetky práva bez obmedzenia, ak žijú v Európe legálne. To je spôsob, ako bojovať proti xenofóbii a rasizmu a za slušnú Európu.
<SPEAKER ID="134" NAME="Ria Oomen-Ruijten" LANGUAGE="NL">
Vážená pani predsedajúca, na začiatku by som chcela zablahoželať pani Mathieuovej k tomu, že sa dokázala ujať dokumentácie, ktorá sa tu roky prehadzovala ako horúci zemiak. Ak som vám rozumela správne, pani Malmströmová, návrh smernice o podmienkach pobytu štátnych príslušníkov tretích krajín v Európskej únii na pracovné účely bol predložený už v roku 2001. Uvedený návrh bol stiahnutý v roku 2006, pričom súčasný návrh bol predložený v roku 2007 s týmto unikátnym postupom pre občanov tretích krajín, ktorí prišli do EÚ za prácou. V dôsledku toho sa povolenie na pobyt a pracovné povolenie spájajú do jedného povolenia.
<P>
Pani predsedajúca, návrh, ktorý máme teraz pred sebou - a ja nesúhlasím úplne s pánom Cercasom -, naznačuje, že štátni príslušníci z tretích krajín s jednotným povolením majú sociálne práva, ktoré sú v podstate rovnaké pre všetkých. Rozprava vo Výbore pre sociálne veci a životné prostredie - a ďakujem pánovi kolegovi Cercasovi, pretože som rada, že s ním o tom môžem diskutovať - sa dosť rozvášnila v súvislosti s dvoma bodmi. Predovšetkým išlo o rozsah, pričom - a s týmto súhlasím - vyslaní pracovníci nemôžu alebo nesmú mať možnosť uchádzať sa o jednotné povolenie. Je to opísané v článku 3 ods. 2 písm. b smernice 96/71/ES, známej aj ako smernica o vysielaní pracovníkov.
<P>
Sociálne postavenie vyslaných štátnych príslušníkov tretích krajín je a bolo podľa môjho názoru adekvátne opísané v uvedenej smernici. Už vtedy som si myslela - a myslím si to aj dnes -, že je dôležité, aby sme vytvorili rovnaké podmienky, na základe ktorých nebude možné, aby vyslaní pracovníci pracovali za nižšiu mzdu než bežný personál. Podľa mňa však vzniká otázka, či si nevytvoríme problémy v budúcnosti, ak nespomenieme smernicu o vysielaní pracovníkov.
<P>
Druhý bod, s ktorým som mala veľa problémov a ktorý bol teraz pozmenený a doplnený v dôsledku môjho pozmeňujúceho a doplňujúceho návrhu, je zásada porušenia rovnosti zaobchádzania. Zastávala som a stále zastávam názor, že táto zásada, ako je uvedená v nariadení (ES) č. 883, musí byť aj naším východiskom, pokiaľ ide o toto jednotné povolenie. Myslím si, že kompromis, ktorý dosiahla Rada, je dobrý, pretože zaručuje rovnaké práva a rovnaké zaobchádzanie.
<SPEAKER ID="135" NAME="Vilija Blinkevičiūtė" LANGUAGE="LT">
Vážená pani predsedajúca, smernica o jednotnom povolení na pobyt a na prácu je skutočne veľmi dôležitá. Prebehli mnohé diskusie, vyjadrilo sa veľa názorov a veľa hodnotení, ale spoločné rozhodnutie, ktoré by bolo prijateľné pre všetkých pracovníkov z tretích krajín, ktorí legálne žijú a pracujú v členských štátoch EÚ, sa nedosiahlo. Táto smernica by mala byť všeobecnou rámcovou smernicou o právach pracovníkov z tretích krajín a mala by slúžiť ako rámec pre konkrétne smernice, pretože len vtedy môže prispieť k cieľu Európskej únie, ktorým je spoločná migračná politika. Hlavným problémom je však skutočnosť, že rámec smernice, ktorý nám prisľúbili, bol z návrhu Komisie už odstránený, keďže určité kategórie pracovníkov, ako napríklad pracovníci na určitý čas, pracovníci preložení v rámci svojho podniku a utečenci, boli z jej obsahu vylúčené. Inými slovami táto smernica neposilňuje zásadu právnej rovnocennosti pre pracovníkov z tretích krajín. Aby táto smernica bola referenčná a rámcová, je potrebné zahrnúť do jej rozsahu všetkých pracovníkov, najmä dočasných pracovníkov, pretože v opačnom prípade by pre migrantov, ktorí legálne bývajú a pracujú v Európskej únii, neplatili rovnaké pracovné podmienky založené na zásade spravodlivosti, jednotnosti a rovnosti. Treba poznamenať, že migrujúci pracovníci svojou prácou a uhrádzanými daňami a dávkami sociálneho poistenia prispievajú k hospodárstvu EÚ. Treba im preto zaručiť rovnaké minimálne práva a na trhu práce sa s nimi musí zaobchádzať rovnakým spôsobom. Ak budeme zajtra o tejto smernici hlasovať, musíme byť jednotní, pretože len vtedy budeme môcť vyhrať tento boj o to, aby všetky skupiny pracovníkov boli zahrnuté do tejto smernice a aby mali rovnaké práva. Chcela by som zdôrazniť, že ani v rámci Európskej únie, ani mimo neho nie je možné vytvoriť dvojúrovňový trh práce. Nesmieme dovoliť, aby sa vytvorila druhá trieda pracujúcich, ktorá by čelila diskriminácii a ktorá by nemala rovnaké práva alebo záruky. Ak by sme to dopustili, pošliapali by sme všetky sociálne normy, ktoré sme doposiaľ zaviedli.
<SPEAKER ID="136" NAME="Sophia in 't Veld">
v mene skupiny ALDE. - Vážená pani predsedajúca, najprv by som chcela začať drobnou procedurálnou námietkou: konštatujem, že pri takejto dôležitej rozprave nie je prítomný náš rokovací partner, teda Rada. Považujem to za neprijateľné. Nie je to po prvýkrát a žiadam predsedníctvo tohto Parlamentu, aby Rade napísalo a podalo sťažnosť.
<P>
(potlesk)
<P>
Teraz by som chcela pokračovať a ako ostatní zablahoželať pani Mathieuovej za veľmi dobre vykonanú prácu na veľmi náročnej, komplexnej a citlivej dokumentácii. Naša skupina ALDE prijme svoju zodpovednosť a aj my chceme dosiahnuť dohodu, pretože si uvedomujeme, že je veľmi dôležitá. Nerobíme to však s veľkou radosťou, pretože ako už - myslím si - vyjadrili rôznym spôsobom všetky skupiny v tomto Parlamente a Komisia, tento návrh nezachádza ani približne tak ďaleko, ako by bolo potrebné.
<P>
Naša skupina bude trvať na svojom stanovisku o dodatočných dokumentoch, pretože ak dovolíme členským štátom, aby vyžadovali dodatočné dokumenty, tak to celkom znemožní dosiahnuť vlastný účel jednotného povolenia. Buď máte jednotné povolenie, alebo ho nemáte, ale ak máte jednotné povolenie, nesmú byť žiadne dodatočné dokumenty.
<P>
Čo sa týka tabuliek zhody, s cieľom dosiahnuť dohodu naša skupina nebude hlasovať za doplnenie tabuliek zhody. Musím však povedať - toto je osobná poznámka -, že podľa mňa to je nehanebná hranica, ktorú si stanovili členské štáty, pretože ak chcú členské štáty transponovať smernicu a správať sa v tejto súvislosti transparentne, mali by z vlastnej vôle doplniť tabuľky zhody.
<P>
Napokon v roku 1999 v Tampere členské štáty prišli s týmto veľkolepým vyhlásením, že si želajú spoločnú azylovú a prisťahovaleckú politiku. Tak aký pokrok sme doteraz dosiahli? V podstate žiadny. Je celkom jasné, že členské štáty nechcú spoločnú prisťahovaleckú politiku.
<SPEAKER ID="137" NAME="Jean Lambert">
v mene skupiny Verts/ALE. - Vážená pani predsedajúca, aj my máme otázku k variabilnému trhu práce, ktorý už máme v spoločenstve 27 členských štátov a v rámci týchto 27 členských štátov, ale naša otázka znie, ako sa z tohto bodu dostaneme do situácie, ktorá bude rozsiahlejšia a lepšia.
<P>
Chceme si byť istí tým, že budeme mať dohodnutý základ práv pre väčšinu štátnych príslušníkov tretích krajín, ktorý už pôvodne stanovila Komisia a ktorý vo všeobecnosti zlepšil Výbor pre zamestnanosť a sociálne veci.
<P>
Nechceme, aby sa tieto práva čoraz väčšmi obmedzovali a redukovali, a preto chceme pri zajtrajšom hlasovaní podporiť čo najširší a najlepší rozsah práv. Chceme pripomenúť Rade, že v tomto prípade sa zaoberáme jednotlivcami, ktorí by mali mať možnosť rozvíjať svoju kvalifikáciu a vzdelávanie, využívať dávky sociálneho poistenia, ktoré uhrádzajú, a tešiť sa na uplatnenie svojho nároku na dôchodok vzhľadom na to - ako sa uvádza v návrhu -, že ich práca podporuje naše hospodárstva a v podstate aj naše spoločnosti.
<P>
Čo sa týka našej skupiny, je tiež dôležitý záväzok týkajúci sa migračnej cirkulácie v článku 11 písm. a. Rozsah je problematickou otázkou, pretože sa diskutuje aj o iných existujúcich nástrojoch, ktoré niekedy vedú k napätiu. Takisto klameme sami seba, ak si myslíme, že predložený návrh skutočne uspokojí potreby každého jedného migrujúceho pracovníka v rámci Európskej únie. Potrebujeme diferencovanejší postup, aby sme zabezpečili, že migrácia bude pre nich fungovať, preto nebudeme hlasovať napríklad za zahrnutie príjemcov humanitárnej ochrany.
<SPEAKER ID="138" NAME="Patrick Le Hyaric" LANGUAGE="FR">
Vážená pani predsedajúca, pani komisárka, pán Cercas to vystihol veľmi správne: existujú názorové rozdiely medzi Výborom pre zamestnanosť a sociálne veci a Výborom pre občianske práva, spravodlivosť a vnútorné veci. Parlament preto musí hlasovať proti takzvanej smernici o jednotnom povolení. Tento text má v zásade jediný cieľ, ktorý možno ľahko identifikovať, a to dosiahnuť, aby pracovníci v Európskej únii konkurovali pracovníkom z krajín mimo Európy, ba dokonca aby si navzájom konkurovali pracovníci, ktorí sa prisťahovali, v závislosti od svojho postavenia.
<P>
Ak táto smernica zostane v tejto podobe, vznikne niekoľko kategórií postavenia: kategória pracovníka s pobytom, kategória sezónneho pracovníka a kategória pracovníka preloženého v rámci podniku. Tým by sa existencia viacerých kategórií pracovníkov v Európskej únii stala oficiálnou. Ak by sme to prijali, porušilo by to zásady Charty základných práv.
<P>
Na rozdiel od toho, čo ste povedali, pani Mathieuová, tieto rozdiely v postavení by viedli k neustálemu tlaku na životné a pracovné podmienky a podmienky zamestnávania všetkých pracovníkov v Európskej únii. Rovnosť nemožno dosiahnuť len na základe pracovných podmienok.
<P>
Ako povedal pán Cercas, rovnosť sa musí vzťahovať na mzdy, pracovný čas, istotu zamestnania, zdravie, dovolenku, sociálnu ochranu, prístup k verejným službám a odbornú prípravu. Bez tohto spoločného minima budeme mať džungľu konkurencie, stigmatizácie, vylúčenia a bezmedzného vykorisťovania. Rovnosť sa musí vzťahovať na všetkých pracovníkoch bez ohľadu na ich pôvod. Neakceptujme pridávanie nových typov konkurencie medzi pracovníkov nad rámec tých, ktoré zaviedla poburujúca Bolkensteinova smernica. Rovnosť medzi pracovníkmi musí byť cieľom jednotnej pozitívnej smernice potvrdzujúcej túto zásadu. Keď však chýba, v mene Európy pracovníkov, sociálnej Európy, humanistickej Európy všetci v tomto Parlamente bez ohľadu na naše názory odmietame túto smernicu.
<SPEAKER ID="139" NAME="Mara Bizzotto" LANGUAGE="IT">
Vážená pani predsedajúca, dámy a páni, predmetná správa určite obsahuje niektoré pozitívne prvky a všeobecným cieľom je zjednodušiť postupy a byrokratické kroky pre pracovníkov z tretích krajín, ktorí sú držiteľmi platného povolenia na pobyt v niektorom členskom štáte.
<P>
Chcela by som však ako námet do diskusie uviesť skutočnosť, že dnes sú v Európe desiatky miliónov občanov bez práce - mnohí z nich sú mladí ľudia - v dôsledku štrukturálnych nedostatkov európskeho výrobného systému a v dôsledku krízy, ktorej koniec sa zdá v nedohľadne.
<P>
Prvotnou zodpovednosťou Európy, dokonca ešte pred podporou štátnych príslušníkov z tretích krajín bývajúcich v našich krajinách, je zaviesť hospodárske, politické a sociálne opatrenia, ktoré našim občanom pomôžu predovšetkým získať alebo opätovne získať prácu. Ak Európa dokáže poskytovať svojim občanom prácu, vytvorí pevné sociálne základy pre to, aby bolo možné primerane absorbovať toky vonkajšej migrácie.
<P>
Kľúčovým bodom musí byť najmä zabezpečenie nezávislého rastu Európy a toho, aby stála na vlastných nohách. Naše krajiny potom budú mať silu ponúknuť prácu aj iným.
<SPEAKER ID="140" NAME="Daniël van der Stoep" AFFILIATION="NI">
(NL) Vážená pani predsedajúca, naša strana sa vždy jasne vyjadrovala, že je proti európskej azylovej a prisťahovaleckej politike. V Holandsku máme teraz fantastickú vládu, ktorá dokázala lepšie presadiť vôľu občanov v oblasti azylu a prisťahovalectva než v minulosti, ale teraz sme boli jednoducho postavení pred hotovú vec.
<P>
Napriek tomu sa naša strana, delegácia holandskej Strany slobody (PVV), bude stále snažiť zabezpečiť prenos týchto právomocí späť členským štátom. Medzitým je, samozrejme, dôležité obmedziť škody, a práve to sa táto správa nesnaží dosiahnuť: nový postup podávania žiadostí v skutočnosti nesťažuje, ale uľahčuje príchod ľudí do Európskej únie.
<P>
Pani predsedajúca, len elitárska politická trieda, ktorá je úplne odrezaná od kontaktu so svojimi občanmi, by dokázala nechať v kaši tých občanov, ktorí sú dennodenne svedkami katastrofálnych účinkov masového prisťahovalectva nezápadných migrantov. Budem hlasovať proti tejto správe, pretože som bol zvolený Holanďanmi a nie ľuďmi, ktorí hľadajú šťastie a ktorí chcú využívať výdobytky Západu a pritom nechcú prijať židovsko-kresťanské hodnoty.
<SPEAKER ID="141" NAME="Simon Busuttil" AFFILIATION="PPE">
(MT) Vážená pani predsedajúca, na úvod by som chcel zablahoželať pani Véronique Mathieuovej za všetku snahu, ktorú vynaložila pri dosahovaní tohto výsledku. Ako povedala pani komisárka Malmströmová, vykonala veľmi dôležitú prácu v mimoriadne komplexnej problematike. Ako Poslanecký klub Európskej ľudovej strany (kresťanských demokratov) schvaľujeme spoluprácu v oblasti legálneho prisťahovalectva, pokiaľ jasne vyjadríme, že zároveň zostrujeme boj proti nelegálnemu prisťahovalectvu. Myslím si, že jedno nemôže existovať bez toho druhého. Napriek tomu zároveň uznávame aj to, že jedným z nástrojov, ktorý možno využiť na boj proti nelegálnemu prisťahovalectvu, je poskytnutie dobrých a jasných príležitostí na regulované prisťahovalectvo presne tak, ako to robíme v tomto prípade. Chcel by som však tiež pripomenúť, ako povedala pani Véronique Mathieuová, že nové právomoci, ktoré nám v tejto oblasti udelila Lisabonská zmluva, priniesli so sebou nové povinnosti. Keďže preto máme prijať túto novú zodpovednosť, tento Parlament to musí urobiť tým, že dokáže, že je schopný dosiahnuť kompromis s Radou ministrov. To si vyžaduje prijatie niektorých stanovísk Rady, ako napríklad záruky, ktoré by si chcela ponechať pri vydávaní týchto povolení podľa tejto smernice. To podľa mňa vedie k otázke rovnakého zaobchádzania. Ak chceme dosiahnuť dohodu s Radou, musíme to uznať a potom musíme jednoznačne prijať, že podmienky nebudú vždy nevyhnutne rovnaké. Zároveň však ľudia, ktorí tvrdia, že sa ženieme dopredu, alebo ktorí chcú hlasovať proti - a týmto končím -, by mali uznať, že bez smernice sa dostaneme do nezákonnej situácie, ktorá v žiadnom prípade nebude na prospech tým pracovníkom, ktorí sa v nej ocitnú.
<SPEAKER ID="142" NAME="Claude Moraes" AFFILIATION="S&amp;D">
Vážená pani predsedajúca, myslím si, že obaja moji kolegovia zo skupiny S&D, pán Cercas a pani Blinkevičiūtėová, poukázali na hlavný problém tohto balíka pre našu skupinu: nejde len o rovnaké zaobchádzanie alebo zásadu krajiny pôvodu - ako povedala pani Oomenová-Ruijtenová -, o ktorej prebehla veľmi rozsiahla rozprava. Je tu tiež otázka nelogickosti toho, kde sa dnes nachádzame. Máme návrh o jednotnom povolení, ktorý prichádza po návrhu o kvalifikovaných pracovníkoch, modrej karte a po sankciách voči zamestnávateľom. To znamená, že máme balík, ktorý má veľa správnych úmyslov, ako napríklad presadiť horizontálny prístup. My však nemáme horizontálny prístup, pretože sme v situácii, v ktorej pani Mathieuová vykonáva dobrú prácu s tým, čo má, ale - ako povedala vo svojom príhovore - chceme globálny prístup, ale teraz máme odvetvový prístup, a práve k tomuto odvetvovému prístupu mala pani Lambertová pripomienky.
<P>
Kde sa teda dnes nachádzame? Naša skupina má veľké obavy v súvislosti so zamestnávaním na základe zásady krajiny pôvodu, a ako povedala kolegyňa Blinkevičiūtėová, máme skutočný problém s kategóriami pracovníkov, ktorí sú zahrnutí do tohto návrhu. Sme teda v situácii, keď sú vylúčení vyslaní pracovníci, pracovníci preložení v rámci svojho podniku a - áno - príjemcovia medzinárodnej ochrany. V mene našej skupiny zajtra opäť predložíme tieto pozmeňujúce a doplňujúce návrhy.
<P>
Ak máte jednotné povolenie, ktoré nespĺňa to, čo je na ňom napísané - teda nezavádza prístup na primerane širokom základe, týkajúci sa vstupu štátnych príslušníkov tretích krajín do Európskej únie -, budete mať problémy s rovnakým zaobchádzaním, s dvoma kategóriami pracovníkov a iné problémy, ktoré chceme riešiť spoločnými politikami.
<P>
Na druhej strane, my vo Výbore pre občianske slobody, spravodlivosť a vnútorné veci osobitne oceňujeme, že odvetvový prístup je prístup, s ktorým musíme pracovať, a tak budú existovať smernice o sezónnych pracovníkoch a pracovníkoch preložených v rámci svojho podniku, ale nemôžete dávať vinu našej skupine, pre ktorú je rovnaké zaobchádzanie na základe zásady krajiny pôvodu hlavnou súčasťou činnosti pri snahe o riešenie týchto vecí. Hovoríme pravdu, teda že robíme veci nesprávnym spôsobom, a robíme to preto, lebo tu dnes nie sú prítomní ľudia, ktorí by si mali vypočuť naše argumenty: zástupcovia Rady. Rada sa týmto nechcela zaoberať horizontálnym spôsobom, a tak nám nezostalo nič iné, len tento prístup od prípadu k prípadu.
<P>
Čo sa teda týka jednotného povolenia, chápeme dobré úmysly a globálny prístup a prácu spravodajkyne pri snahe zabezpečiť, aby to fungovalo, ale zajtra predložíme pozmeňujúce a doplňujúce návrhy v dobrej viere a v nádeji, že dokážeme dosiahnuť jednotné povolenie, ktoré vyjadruje podstatu toho, čo predstavuje: jednotné povolenie vzťahujúce sa na široké spektrum ľudí, ktorí hľadajú prácu v tejto Európskej únii. Chceme, aby to bolo realistické jednotné povolenie, ktoré bude skutočne fungovať vo všetkých členských štátoch a ktoré obstojí v teste času.
<SPEAKER ID="143" NAME="Gesine Meissner" AFFILIATION="ALDE">
(DE) Vážená pani predsedajúca, som v Parlamente rok a zaoberala som sa rôznymi dokumentáciami, ale žiadna z nich nebola taká náročná ako tá, ktorú máme pred sebou. V tejto chvíli by som sa chcela ešte raz úprimne poďakovať pani Mathieuovej a pánovi Cercasovi, dvom spravodajcom z príslušných výborov.
<P>
Je to skutočne veľmi ťažká otázka, a to preto, lebo v Európe máme, samozrejme, veľmi vysoké ideály. Chceme s každým, kto tu žije a pracuje, zaobchádzať spravodlivo a na základe rovnosti. Na tom sa v zásade dokážeme zhodnúť všetci ako na spoločnom východisku. Otázkou však zostáva, čo z toho môžeme v skutočnosti konkrétne realizovať.
<P>
Pripomenuli nám už, že s Lisabonskou zmluvou teraz chceme vypracovať spoločnú azylovú a prisťahovaleckú politiku. Azylová politika nám skutočne leží na srdci, a to nielen pre Chartu základných práv. Potrebujeme migračnú politiku aj z hospodárskych dôvodov, pretože prebiehajú demografické zmeny a veľmi naliehavo potrebujeme nielen vysokokvalifikovaných pracovníkov, ale aj tých menej kvalifikovaných.
<P>
Veľkým problémom je teraz v zásade otázka, čo máme urobiť. Ako už bolo povedané - pani in 't Veldová to spomenula -, členské štáty v roku 1990 v Tampere uviedli, že si želajú rozvíjať spoločnú štruktúru. Zatiaľ nebolo nič predložené. Inými slovami dnes tu máme kompromis, s ktorým nie sme úplne spokojní, ale podľa môjho názoru je to cesta, po ktorej sa môžeme vydať. Osobne dobre rozumiem tomu, prečo niektorí hovoria, že potrebujeme viac času na diskusiu. Ani ja s tým nie som úplne spokojná. Je pre mňa osobitne dôležité, aby mal napríklad každý prístup k odbornému a ďalšiemu vzdelávaniu, pretože to je absolútne rozhodujúce - nielen pre zúčastnené osoby, aby sa mohli zapojiť do trhu práce, ale aj pre nás, pretože skutočne potrebujeme pracovníkov. Čo sa týka napríklad sociálneho zabezpečenia, kde už aj tak máme toľko rôznych systémov, ktoré ani neboli harmonizované v rámci EÚ, vzniká otázka, ako budeme môcť skutočne vytvoriť spoločný súbor práv pre štátnych príslušníkov tretích krajín vo všetkých prípadoch, ak to budeme chcieť urobiť.
<P>
Je to náročné, a preto vnímam predložený kompromis pozitívne. Mali by sme naozaj hlasovať za, potom budeme mať aspoň niečo.
<SPEAKER ID="144" NAME="Hélène Flautre" AFFILIATION="Verts/ALE">
(FR) Vážená pani predsedajúca, treba povedať, že je veľmi zvláštne začínať so smernicou, ktorej cieľom je zaručiť právny rámec pre riadny prístup k právam pre všetkých pracovníkov s dlhým zoznamom kategórií pracovníkov vylúčených spod pôsobnosti tejto smernice. Vyzerá to potom ako projekt legálnej migrácie, ale aj viacvrstvového európskeho trhu práce, kde sa každej kategórii pracovníkov pridelí na základe ich hodnoty určitý súbor práv. Preto sme veľmi vzdialení od horizontálneho univerzálneho prístupu k právam pracovníkov.
<P>
Myslím si, že zodpovední ľudia v Európe ešte stále nepochopili, že viac práv pre pracovníkov znamená väčšiu hospodársku účinnosť a väčšiu sociálnu súdržnosť s väčším individuálnym a kolektívnym prospechom, samozrejme, pre migrantov, pre hostiteľské spoločnosti a pre spoločnosti pôvodu. Ukázalo sa to vlastne v štúdii britskej London School of Economics, ktorá vyjadrila, že začlenenie 600 000 nelegálnych pracovníkov vo Veľkej Británii, ktorí nebudú mať prístup k postupu jednotnej žiadosti, by do štátneho rozpočtu Veľkej Británie prinieslo 3 miliardy GBP. Myslím si, že na vyriešenie týchto problémov sme ešte vôbec nedorástli.
<SPEAKER ID="145" NAME="Csaba Sógor" AFFILIATION="PPE">
(HU) Vážená pani predsedajúca, všetci vieme, že hospodárska migrácia je skutočným fenoménom v členských štátoch Európskej únie. Prítomnosť pracovníkov z tretích krajín však treba hodnotiť aspoň s ohľadom na dva aspekty. Problém sa primárne prejavuje ako hospodárska nevyhnutnosť, pretože demografické trendy a vývoj trhu práce naznačujú, že európske spoločnosti potrebujú pracovníkov prisťahovalcov. Je teda v našom záujme zabezpečiť, aby sa prisťahovalectvo uskutočňovalo legálne, za regulovaných podmienok, a aby členské štáty mali možnosť monitorovať tento proces a aby prisťahovalci mali zároveň právnu istotu, čo znamená, že by nemali vznikať žiadne výhody z obchádzania právnych postupov.
<P>
Myslím si, že časť smernice týkajúca sa spoločných práv, to znamená rovnakých práv prisťahovalcov a zamestnancov, ktorí sú štátnymi príslušníkmi dotknutého členského štátu, je veľmi dôležitá. Na tomto mieste by som chcel upozorniť na iné, a to kultúrne aspekty tejto otázky. Prítomnosť prisťahovalcov s rôznymi kultúrnymi zvykmi a tradíciami je v mnohých členských štátoch zdrojom napätia. Som presvedčený o tom, že zabezpečenie rovnakých práv nemôže zabrániť diskriminácii na trhu práce. Myslím si, že táto otázka si vyžaduje citlivejší prístup. Je to preto, lebo legálni prisťahovalci pracujúci v Európe sem neprinášajú dodatočný zdroj práce, nechcú tu len pracovať, ale chcú tu aj študovať, zakladať si tu rodiny, vychovávať deti a viesť plnohodnotný život. Ak by sa preto Európa rozhodla, že hospodárske prisťahovalectvo je riešením nerovnováhy vyvolanej demografickou situáciou, nesmie ignorovať kultúrny rozmer tejto otázky. Predpokladom úspechu multikultúrnosti je tolerancia, vzájomný rešpekt a solidarita.
<SPEAKER ID="146" NAME="Sergio Gaetano Cofferati" AFFILIATION="S&amp;D">
(IT) Vážená pani predsedajúca, dámy a páni, myslím si, že riešenie, o ktorom diskutujeme, je nesprávne riešenie, ktoré je mimoriadne nespravodlivé voči mnohým zraniteľným osobám a ktoré je tiež v niektorých ohľadoch samodeštruktívne, pretože určite nikomu neuniklo - a táto vec tu už bola spomenutá -, že je tu rozpor medzi diskusiou o jednotnom povolení a začiatkom s výnimkami a obmedzeniami.
<P>
Vylúčenie vyslaných pracovníkov, sezónnych pracovníkov a utečencov spod pôsobnosti predloženého riešenia v podstate podkopáva jednotnosť práv, a to práv zamestnávania a občianskych práv. A potom je tu ešte negatívnejší trend: pozeráme sa nielen na riešenie, ktoré by mohlo pripraviť cestu rôznym formám dampingu, pretože náklady budú odlišné v každom prípade, ale bude sa robiť aj rozdiel medzi jednotlivými občanmi.
<P>
Tento Parlament bude musieť neskôr prediskutovať otázku pracovných podmienok sezónnych pracovníkov. Pani komisárka, sezónni pracovníci nie sú len zahraniční občania. Aj oni sú európski občania, a ak materiálne podmienky a občianske práva robia rozdiel medzi jednotlivými občanmi, nevyhnutne to povedie k tomu, že podniky budú pri ich zamestnávaní vyhľadávať druhotriedne riešenia.
<P>
Čo sa týka vyslaných pracovníkov, viete si predstaviť situáciu, ktorá nastane na našom globálnom trhu, ak veľké nadnárodné spoločnosti budú môcť zamestnávať ľudí, ktorých si vyšlú na prácu do našich krajín, ale na základe podmienok a pravidiel uplatňovaných v krajine ich pôvodu? Vytvorí sa nová, ale mimoriadne negatívna situácia. Damping nebude jediným každodenným javom. Budú sa robiť rozdiely aj medzi občanmi a toto Európa nikdy nezažila, dokonca ani v nedávnej minulosti.
<P>
Jednotnosť je základom, a preto by sa tento predpis mal zásadne prepracovať.
<SPEAKER ID="147" NAME="Carlos Coelho" AFFILIATION="PPE">
(FR) Vážená pani predsedajúca, pani komisárka, dámy a páni, spýtajme sa otvorene: je toto dohoda, akú sme chceli? Odpoveď je nie. Mnohí z nás v Parlamente by boli radi zašli ešte ďalej, ale myslím si, že toto je krok správnym smerom, a to najmä z dvoch dôvodov: po prvé preto, lebo momentálne vytvárame nový nástroj, ktorého cieľom je pomôcť štátnym príslušníkom tretích krajín, ktorí si želajú prisťahovať sa na územie členských štátov, tým, že sa im udelí súbor práv, a po druhé, ako už povedala pani Mathieuová, preto, lebo politické posolstvo, ktoré vyšleme do zahraničia a ktoré nie je v súlade s myšlienkou "pevnosť Európa", ktorá je schopná prijímať len represívne opatrenia a posilňovať bezpečnosť, pričom zároveň reagujeme na obavy vyjadrené v Štokholmskom programe týkajúce sa vytvorenia flexibilných prisťahovaleckých politík s cieľom podporiť hospodársky rozvoj Únie.
<P>
Preto súhlasím s pani Mathieuovou, že je teraz naliehavo potrebné dosiahnuť dohodu s Radou, a aj keď sa stotožňujem s názorom pani in 't Veldovej, že mnohé členské štáty nechcú diskutovať o žiadnej spoločnej prisťahovaleckej politike, je dôležité urobiť prvý krok.
<P>
Povedzme si to na rovinu: zrušenie vnútorných hraníc medzi členskými štátmi vytvorilo nutnosť harmonizovať vnútroštátne právne predpisy týkajúce sa podmienok povolenia a pobytu štátnych príslušníkov tretích krajín, aby sa im zaručila rovnosť zaobchádzania a aby sa zároveň zaručilo, že budú mať zaručené práva a povinnosti porovnateľné s právami a povinnosťami občanov EÚ. Okrem toho si myslím, že vytvorenie postupu jednotnej žiadosti o pobyt a pracovné povolenie bude prospešné z hľadiska efektívnosti pre migrantov i zamestnávateľov a že to zároveň umožní ľahšiu kontrolu legálnosti ich pobytu a zamestnania.
<SPEAKER ID="148" NAME="Debora Serracchiani" AFFILIATION="S&amp;D">
(IT) Vážená pani predsedajúca, dámy a páni, prístup k zamestnanosti bol doteraz regulovaný len pre zopár špecifických kategórií štátnych príslušníkov tretích krajín. Nie každý bude skutočne profitovať zo všeobecnej zásady rovnosti zaobchádzania v oblasti prístupu k zamestnaniu.
<P>
V dôsledku toho musí Európska únia prijať kroky na zaručenie rovnakého zaobchádzania pre štátnych príslušníkov tretích krajín s oprávneným pobytom v niektorom členskom štáte a aj pre tých, ktorí splnili podmienky na udelenie štatútu utečenca alebo ktorí si vyžadujú medzinárodnú ochranu na základe smernice Rady 2004/83 z 29. apríla 2004.
<P>
Musíme zabrániť nárastu dopytu napríklad po sezónnych pracovníkoch, a to už len preto, lebo im možno platiť menej a majú iné - nižšie - náklady v porovnaní s európskymi občanmi zamestnanými na rovnakom pracovnom mieste. Musíme preto zabrániť napríklad riziku, že mnohé nadnárodné spoločnosti si presunú sídla do krajín, ako sú Maroko alebo Turecko, a že budú vysielať pracovníkov na prácu do európskych pobočiek, pretože to bude lacnejšie.
<P>
Z dôvodov sociálnej spravodlivosti musíme zabezpečiť, aby sa s európskymi občanmi zaobchádzalo rovnako z hľadiska odmeňovania, pracovných podmienok a sociálneho zabezpečenia. Z tohto dôvodu si myslím, že je správne zahrnúť sezónnych pracovníkov, vyslaných pracovníkov, utečencov a samostatne zárobkovo činné osoby do tejto smernice. Bolo by mimoriadne nebezpečné robiť rozdiely.
<SPEAKER ID="150" NAME="Liisa Jaakonsaari" AFFILIATION="S&amp;D">
(FI) Vážený pán predsedajúci, v priebehu storočí odchádzali ľudia z Európy preto, aby si našli prácu, aby unikli vojne a politickému a náboženskému prenasledovaniu, a teraz Európa so svojou stabilitou priťahuje ľudí spoza svojich hraníc, a to je dobré. Je vynikajúce, že v rámci EÚ sa harmonizujú pravidlá týkajúce sa legálneho prisťahovalectva a že povolenie na pobyt a pracovné povolenie sa spája do jediného povolenia. To je dobré.
<P>
Prístup Komisie je však podľa môjho názoru trochu menej pochopiteľný, pretože Komisia si vybrala odvetvový prístup. To rôznym skupinám zaručuje rôzne práva. Stala sa z toho taká džungľa, že aj pre odborníkov je ťažké zistiť, aká je vlastne európska prisťahovalecká politika. Máme zamestnancov, ktorí sem boli vyslaní, zamestnancov s modrou kartou, výskumných pracovníkov, sezónnych pracovníkov, zamestnancov preložených v rámci podnikov atď. Prečo nemôže Komisia uplatňovať rovnaké pravidlá na všetkých pracovníkov?
<P>
V mnohých prípadoch sa prejavilo, že s mnohými skupinami migrantov sa nezaobchádza rovnako, a to možno veľmi ťažko prijať. Hlavnou zásadou tu musí byť určite rovnaké zaobchádzanie so všetkými. Nie je správne, že rovnaké zaobchádzanie využívajú len niektorí ľudia a iní nie.
<P>
Skupina progresívnej aliancie socialistov a demokratov v Európskom parlamente predložila vzhľadom na to pozmeňujúce a doplňujúce návrhy a dúfam, že pri zajtrajšom hlasovaní získajú súhlas Parlamentu. Je to veľmi dôležité, pretože i keď migrantov vítame, chceme, aby boli pravidlá spravodlivejšie a jednotnejšie.
<SPEAKER ID="151" NAME="Evelyn Regner" AFFILIATION="S&amp;D">
(DE) Vážený pán predsedajúci, pani komisárka, myšlienku jednotného kontaktného miesta treba privítať, ale pre niektoré európske krajiny ide o zmenu paradigmy. To sa týka aj našej krajiny Rakúska, kde povolenia na pobyt vydávajú orgány zaoberajúce sa právami tretích strán a pracovné povolenia orgány zodpovedné za trh práce, teda rakúsky servis trhu práce so zapojením sociálnych partnerov. Regulácia prístupu na pracovný trh priamo ovplyvňuje sociálnych partnerov, a preto by mali byť obsahovo zapojení. Diskusia, ktorá sa doteraz uskutočnila, zapojila odborové organizácie len veľmi málo, podobne boli vylúčené aj mimovládne organizácie a cirkvi. Mnohí rečníci predo mnou povedali, že migračnú politiku treba vnímať ako celok. Som preto proti "salámovej" taktike Komisie, ktorá balík rozdeľuje, a tým cez zadné dvierka zavádza zásadu krajiny pôvodu, a možno dokonca aj sociálny damping, čo už tiež bolo povedané.
<P>
Dovoľte mi, aby som vyslovila pripomienku k právnej povahe dodatočného dokumentu. Na formáte s veľkosťou kreditnej karty nebude možné uviesť všetky oficiálne údaje a informácie, a preto by mal mať dodatočný dokument normatívny charakter. Len vtedy budú možné účinné kontroly. Slúži to na ochranu pracovníkov a zabraňuje to deformácii hospodárskej súťaže spôsobom, ktorý je na úžitok tým podnikom, ktoré chcú zbohatnúť nelegálnym zamestnávaním.
<SPEAKER ID="152" NAME="Ria Oomen-Ruijten" AFFILIATION="PPE">
(NL) Vážený pán predsedajúci, kývala som modrou kartou už dva či tri razy, pretože som chcela položiť niekoľko otázok. Každý, kto počúva túto rozpravu, by mohol získať dojem, že som niekoľko mesiacov nepracovala na sociálnom rozmere tejto dokumentácie, ktorou sa teraz zaoberáme.
<P>
Ide pritom - a hovorím to opäť všetkým poslancom - o môj pozmeňujúci a doplňujúci návrh, ktorý má zabezpečiť rovnaké zaobchádzanie pre každého, kto vstúpi do niektorého členského štátu s jednotným povolením na pobyt a prácu. To je zaručené. Ako môžete hovoriť o tom, že to nie je zaručené? Prečítala som aj tlačové správy a nadobúdam dojem, že robíme demagógiu. Nemôžete to tvrdiť ani o sezónnych pracovníkoch a myslím si, že ste v tejto súvislosti chceli predložiť návrh.
<P>
Čo sa týka vysielania, nie je pravda, že môžete založiť podnik v tretej krajine a potom tam presunúť pracovníkov, aby pracovali v zlých podmienkach. Pán predsedajúci, to jednoducho nie je pravda!
<SPEAKER ID="153" NAME="Marian-Jean Marinescu" AFFILIATION="PPE">
(RO) Vážený pán predsedajúci, jednotné povolenie uľahčí administratívne postupy, zlepší kontrolu a riadenie hospodárskej migrácie a výmenu údajov o dopyte na trhu práce. Tento legislatívny návrh však ponúka len polovičaté riešenie, pretože sa zaoberá právami osôb, ktoré už dostali povolenie na vstup do Európskej únie a na trh práce niektorého členského štátu. Nevzťahuje sa na ďalšie dva aspekty: kritériá na udelenie práva na prácu a vylúčenie sezónnych pracovníkov a pracovníkov preložených v rámci ich podnikov.
<P>
Chcel by som tiež pripomenúť, že regulujeme práva pracovníkov z tretích krajín, ale ešte stále sme nedosiahli úplne slobodný trh práce pre všetkých občanov EÚ.
<SPEAKER ID="154" NAME="Marita Ulvskog" AFFILIATION="S&amp;D">
(SV) Vážený pán predsedajúci, v tejto rozprave sa veľa hovorilo o rovnakých právach. Je to tiež vec rovnováhy alebo konfliktu, pretože toto budeme mať na výber, a je to aj otázka dlhodobého alebo krátkodobého prístupu.
<P>
Vylúčenie v najhoršom prípade otvorí cestu novým formám otroctva. Vieme, čo znamenala zmena a doplnenie smernice o vysielaní pracovníkov z minimálnej na maximálnu smernicu z hľadiska narušenia poriadku a rovnováhy na trhu práce. Tieto vylúčenia situáciu nezlepšia. Práve naopak, ešte ju zhoršia. Povedie to k sociálnym katastrofám. Celé odvetvia sa rozhodnú najímať sezónnych pracovníkov spôsobom, ktorý ovplyvní celý trh práce, zníži mzdy a vyvolá konflikt.
<P>
Vyzývam kolegov poslancov z ostatných politických skupín, teda zo Skupiny Aliancie liberálov a demokratov za Európu a Poslaneckého klubu Európskej ľudovej strany (kresťanských demokratov), aby podporili pozmeňujúci a doplňujúci návrh, ktorý predložila Skupina progresívnej aliancie socialistov a demokratov v Európskom parlamente. To je jediný spôsob, ako zabezpečiť, aby vylúčenia nespôsobili tieto vážne sociálne konflikty.
<SPEAKER ID="155" NAME="Sonia Alfano" AFFILIATION="ALDE">
(IT) Vážený pán predsedajúci, dámy a páni, 18. decembra 1990 OSN prijalo Medzinárodný dohovor o ochrane práv všetkých migrujúcich pracovníkov a členov ich rodín. Tento dohovor patrí medzi deväť hlavných nástrojov OSN v oblasti ľudských práv. Žiaľ, po 20 rokoch žiaden z členských štátov Európskej únie nepodpísal ani neratifikoval tento dohovor.
<P>
Myslím si, že uznanie práv štátnych príslušníkov tretích krajín, ktorí legálne žijú a pracujú v Európskej únii, musí byť prioritou pre Európu čeliacu novým problémom v oblasti integrácie, nediskriminácie a ochrany ľudských práv.
<P>
Z tohto dôvodu žiadam všetkých poslancov, aby podporili pozmeňujúci a doplňujúci návrh 16 a podpísali písomnú deklaráciu 96, ktorej signatárkou som spolu s Corneliou Ernstovou, Sylvie Guillaumovou a Franziskou Kellerovou, s cieľom vyzvať členské štáty, aby ratifikovali dohovor OSN o migrujúcich pracovníkoch.
<SPEAKER ID="156" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, je pravda, že tento návrh smernice sa zaoberá širokým spektrom situácií vrátane, napríklad, migrujúcich pracovníkov z tretích krajín, sezónnych pracovníkov a vyslaných pracovníkov, ale je pravda, že v praxi to predstavuje legalizáciu sociálneho dampingu, zvýšenie neistoty pracovného miesta a zhoršenie diskriminácie pod pláštikom jednotnej úpravy. Preto hovoríme, že tento návrh smernice nemôže byť prijatý.
<P>
Je potrebné zlepšiť práva pracovníkov v Európskej únii, či už sú to vyslaní pracovníci, sezónni pracovníci, pracovníci na plný úväzok alebo aj pracovníci prisťahovalci. Musíme rešpektovať ich práva vrátane Medzinárodného dohovoru Organizácie Spojených národov o ochrane práv všetkých migrujúcich pracovníkov a členov ich rodín. Bolo by prospešné, keby sa Komisia zamerala na prijatie a ratifikáciu tohto dohovoru pre všetky členské štáty.
<SPEAKER ID="157" NAME="Jaroslav Paška" AFFILIATION="EFD">
(SK) Hospodárske prisťahovalectvo je skutočnosťou, ktorú viac-menej poznajú všetky bohatšie krajiny Európskej únie.
<P>
Popri prisťahovalcoch, ktorí prichádzajú do krajín Európskej únie legálne, v súlade s ich zákonmi a pravidlami, je však značné množstvo nelegálnych prisťahovalcov, ktorí sú často vystavení istej miere diskriminácie až vykorisťovaniu, keď ich zamestnávatelia neraz zneužívajú absenciu legitimity ich pobytového statusu.
<P>
Pokus obsiahnutý v tejto smernici o lepšiu organizáciu a vnesenie istých spoločných pravidiel do riešenia tohto problému môže napomôcť zachovanie dôstojnosti ľudí prichádzajúcich za prácou do krajín Európskej únie, ak budú ochotní prijať Úniou ponúknuté pravidlá migrácie. Nerobím si ilúzie o tom, že smernica vyrieši všetky problémy pracovnej migrácie. Môže však vylepšiť súčasný systém zamestnávania migrujúcich občanov a eliminovať niektoré nedobré javy, ktoré sa nám v tejto oblasti objavili. Môžeme preto tento návrh smernice oprávnene považovať za istý krok dopredu. A tak ju treba aj vnímať.
<SPEAKER ID="158" NAME="Seán Kelly" AFFILIATION="PPE">
(GA) Vážený pán predsedajúci, v Írsku je jedno príslovie, ktoré hovorí: koľko ľudí, toľko chutí. Ak to platí pre všetko, platí to aj pre túto kontroverznú, komplexnú otázku. Pani spravodajkyňa teda urobila veľmi dobrú prácu a zaslúži si pochvalu.
<P>
Keďže Európska únia je založená na zásade mieru a prosperity, je len správne, že by sa mala pokúsiť presadiť túto myšlienku v celej Európskej únii, ba na celom svete. Je správne, aby sme sa ako najväčší svetový darca tretím krajinám pokúsili zabezpečiť, aby sa s ľuďmi legálne žijúcimi v rámci našich hraníc, zaobchádzalo s rovnakou dôstojnosťou a rešpektom, ktoré by sa mali preukazovať našim občanom, ak sú v tretích krajinách. Hoci návrh nie je dokonalý, je to krok správnym smerom. Vítam ho, a preto ho schvaľujem.
<SPEAKER ID="160" NAME="Alejandro Cercas" LANGUAGE="ES">
Vážený pán predsedajúci, nechcem opäť otvoriť diskusiu s pani kolegyňou Oomenovou-Ruijtenovou, ale skôr by som chcel doplniť niekoľko dôležitých detailov.
<P>
Diskusia nebola vôbec osobná a nikto nespochybňuje prácu pani kolegyne. Ak by ju niekto spochybnil, rovno by som povedal, že vo Výbore pre zamestnanosť a sociálne veci vykonala vynikajúcu prácu.
<P>
Ak však pani Oomenová-Ruijtenová hovorí, že na zajtrajšie zasadnutie predložila pozmeňujúce a doplňujúce návrhy, ktoré zlepšujú text a znamenajú kvalitu, musím povedať, že to tak nie je. Pani Oomenová-Ruijtenová sa podpísala pod pozmeňujúce a doplňujúce návrhy k textom - mám ich tu -, ktoré sa Rade nepodarilo zaviesť počas nášho dialógu s Radou. Nie sú to pozmeňujúce a doplňujúce návrhy pani Oomenovej-Ruijtenovej, je to slovo za slovom text Rady. Pokiaľ ide o vysielanie pracovníkov, Rada je oveľa nejednotnejšia ako Komisia.
<P>
Boli by sme pripravení prijať pôvodný text Komisie, ale text Rady uvádza, že všetci vyslaní pracovníci vrátane tých, na ktorých sa vzťahuje smernica z roku 1996, sú vyňatí spod pôsobnosti tejto smernice. Tento pozmeňujúci a doplňujúci návrh preto nevytvára väčšiu rovnosť, ale skôr väčšiu nerovnosť.
<P>
Chcel by som zopakovať, že pani Oomenovú-Ruijtenovú si osobne vážim. Je nepochybne vynikajúcou poslankyňou EP, ktorej práca je veľmi dobrá, ale v konečnom dôsledku sa stotožnila s názorom Rady.
<SPEAKER ID="161" NAME="Cecilia Malmström">
členka Komisie. - Vážený pán predsedajúci, toto je skutočne veľmi dobrá rozprava. Čo sa týka rozsahu smernice, nie je tajomstvom, že Komisia by si želala globálny prístup. Moji predchodcovia to pred mnohými rokmi navrhli. Nebolo to však možné. Stále to nie je možné, a preto máme tento odvetvový prístup. Nepáči sa mi to, ale je to jediný spôsob, ako sa môžeme pohnúť dopredu.
<P>
Smernica je nevyhnutná, pretože máme pracovníkov z tretích krajín. Sú v našich krajinách a sú dôležitým prínosom pre naše hospodárstva. Musíme ich chrániť. Vychádzajúc z uvedeného a na rozdiel od niektorých názorov, ktoré tu boli dnes prednesené, by som chcela zdôrazniť, že súčasná smernica zavádza zásadu rovnakého zaobchádzania pre migrujúcich pracovníkov vo všetkých oblastiach týkajúcich sa zamestnávania vrátane podmienok zamestnávania a miezd. Nevytvára diskrimináciu. Keď sa smernica prijme, bude veľmi dôležitým nástrojom v boji na ochranu migrujúcich pracovníkov a proti sociálnemu dampingu. Nikto nechce sociálny damping. Chceme týchto ľudí chrániť.
<P>
Iné kategórie pracovníkov, napríklad sezónni pracovníci a pracovníci preložení v rámci podniku, nie sú zahrnutí do súčasného návrhu. Stotožňujem sa s vaším názorom, že ich musíme chrániť. Z tohto dôvodu Komisia na jar navrhla dva osobitné nástroje vzťahujúce sa na pracovníkov preložených v rámci podniku a na sezónnych pracovníkov, ktorých konkrétnym cieľom je chrániť ich. Som si istá, že keď spravodajcovia, tieňoví spravodajcovia a výbory skutočne začnú pracovať na týchto návrhoch, urobia všetko, čo bude v ich silách, aby zabezpečili ochranu aj týchto kategórií a aby sme aj v týchto oblastiach dosiahli pokrok.
<P>
Uvedomujem si, že niektorí ľudia alebo skupiny v Parlamente by si želali zahrnutie vyslaných pracovníkov, ktorí sú teraz vylúčení. Cieľom smernice, o ktorej dnes diskutujeme, je zabrániť diskriminácii, nie vytvárať novú diskrimináciu, a preto sa zaoberajme otázkou vyslaných pracovníkov osobitne a nie v tejto súvislosti. Komisia bude iniciovať vypracovanie štúdie na posúdenie vplyvu o tejto otázke. Oznámila, že koncom budúceho roka sa uskutoční revízia smernice o vyslaných pracovníkoch. Otázka osobného rozsahu smernice o vyslaných pracovníkoch by sa mohla riešiť ako súčasť avizovanej revízie smernice o vyslaných pracovníkoch.
<P>
Čo sa týka otázky tabuliek zhody, ktorú predniesla pani in 't Veldová, Komisia sa úplne stotožňuje s jej názorom, nielen čo sa týka tejto smernice. Bol by to - a dúfam, že aj bude - dôležitý nástroj z hľadiska lepšej tvorby právnych predpisov a väčšej transparentnosti zo strany členských štátov pri zavádzaní rôznych smerníc. Bude to dobré pre vás, bude to dobré pre nás, národné parlamenty a občanov. Rade to neustále opakujeme. Ak to situácii pomôže, Komisia je pripravená vydať k tomu vyhlásenie. Nechceme však smernicu ohroziť, ak bude pri vašom zajtrajšom hlasovaní možné dospieť k rozhodnutiu. Budeme však za to bojovať a vrátime sa k tomu v súvislosti s mnohými inými právnymi predpismi.
<P>
Ďakujem vám za túto rozpravu. Ďakujem vám za veľmi intenzívnu prácu, ktorú urobili mnohí ľudia, najmä pani Mathieuová a pán Cercas. Dúfam, že sa nám podarí dosiahnuť dohodu a že zajtra budeme mať kladné hlasovanie.
<SPEAKER ID="162" NAME="Véronique Mathieu" LANGUAGE="FR">
Vážený pán predsedajúci, pani komisárka, musím s vami úplne súhlasiť, pretože ste poskytli veľmi rozsiahle odpovede 23 kolegom poslancom, ktorí hovorili o našom texte, pánovi Cercasovi a mne.
<P>
Musím sa poďakovať všetkým spravodajcom zo všetkých politických skupín, ktorí pracovali na tomto texte, s ktorými som viedla veľa diskusií a s ktorými sme veľmi dobre spolupracovali počas tohto roka, keďže sme na tejto veci pracovali spoločne až rok. Začali sme na začiatku roka a končíme s belgickým predsedníctvom. Ďakujem vám, pani Malmströmová, pretože tomuto textu ste vy i vaše útvary venovali veľmi veľa pozornosti. Ďakujem aj Rade, pretože Rada nás veľmi pozorne počúvala, a ďakujem tým kolegom poslancom, ktorí dnes večer vystúpili.
<P>
Chcela by som povedať, že zajtra vlastne hlasujeme v prvom čítaní. To je kompromis. Kompromis nie je nikdy uspokojivý na 100 %, a ak kolegovia poslanci stále potrebujú uistenie, dúfam, že príhovor, ktorý ste predniesli, ich v každom prípade uistí.
<P>
Čo sa týka pani Flautrovej, ktorá práve povedala, že sme začali text správy s výnimkami, uvedomte si, že na všetkých týchto pracovníkov uvedených vo výnimke sa v každom prípade vzťahujú smernice súvisiace veľmi konkrétne s ich postavením. Nešlo teda o vylúčenie určitého počtu pracovníkov z tretích krajín.
<P>
Dúfam, že text tejto správy, ktorý sme vypracovali spolu so všetkými spravodajcami a ktorý predložíme zajtra ostatným kolegom poslancom, bude veľkým krokom vpred pre pracovníkov z tretích krajín.
<SPEAKER ID="163" NAME="Predsedajúci">
Rozprava sa skončila.
<P>
Hlasovanie sa uskutoční v utorok 14. decembra 2010.
<P>
Písomné vyhlásenia (článok 149)
<SPEAKER ID="995" NAME="Proinsias De Rossa" AFFILIATION="S&amp;D">
písomne. - Hlasoval som proti tomuto nebezpečne formulovanému návrhu smernice Komisie a Rady, ktorého cieľom bolo vytvoriť trh so slabo platenými pracovnými miestami pre migrujúcich pracovníkov v EÚ. Migrácia musí byť spravodlivá. S každým, kto pracuje v EÚ, by sa malo zaobchádzať rovnako bez ohľadu na krajinu jeho pôvodu. Tento návrh jednotného pracovného povolenia pre štátnych príslušníkov z krajín mimo EÚ bol premeškanou príležitosťou na podporu dôstojných pracovných podmienok, v rámci ktorej by migranti boli vítaní na základe rovnakého zaobchádzania. Návrh by namiesto toho viedol k diskriminujúcemu zaobchádzaniu medzi pracovníkmi z EÚ a zamestnancami z krajín mimo EÚ vyslanými na prácu do EÚ. Napríklad podniky by mohli považovať za ziskovejšie oficiálne si preložiť sídlo do krajín mimo EÚ a potom vyslať svojich pracovníkov do európskych pobočiek s cieľom vyhnúť sa povinnosti poskytnúť svojim pracovníkom rovnaké práva a podmienky, ktoré sa na základe zákona uplatňujú na občanov EÚ pracujúcich v EÚ. Európsky parlament zamietol tento návrh. To zaručuje, že Komisia a ministri členských štátov musia začať ešte raz a predložiť návrh týkajúci sa víz, ktorý nebude podporovať preteky pri zhoršovaní pracovných podmienok.
