<CHAPTER ID="013">
Jednominútové vystúpenia k otázkam politického významu
<SPEAKER ID="021" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="022" NAME="Carmen Fraga Estévez" AFFILIATION="PPE-DE">
(ES) Vážený pán predseda, ako niektorí z vás vedia z médií, španielska chladiarenská loď, Playa de Bakio, s domovským prístavom v Bermeu, s 26 členmi posádky na palube, z ktorých bolo 13 španielskymi štátnymi príslušníkmi a 13 afrického pôvodu, bola včera prepadnutá, keď lovila tuniaky v medzinárodných vodách 250 míľ od somálskeho pobrežia.
<P>
Už istý čas sa sektor rybného hospodárstva veľmi obával v súvislosti s chýbajúcou bezpečnosťou v tejto časti Indického oceánu, kde sa rozšírilo pirátstvo a kde bola nedávno, 11. apríla prepadnutá francúzska jachta.
<P>
So zreteľom na túto situáciu, pán predseda, by som rada požiadala Parlament a inštitúcie Spoločenstva ako celok, aby podnikli všetky kroky, ktoré sú potrebné na urýchlenie bezodkladného prepustenia členov posádky a lode a na ochranu flotily Spoločenstva loviacej v týchto vodách, ktoré sa teraz považujú za najnebezpečnejšie na svete.
<SPEAKER ID="023" NAME="Ioan Mircea Paşcu" AFFILIATION="PSE">
Vážený pán predseda, pred pár týždňami som spolu s pánom von Wogauom, predsedom Podvýboru pre bezpečnosť a obranu, navštívil misiu EUBAM v Odese na Ukrajine. Jej mandát má pomôcť Ukrajine a Moldavsku lepšie spravovať svoje spoločné hranice poskytovaním odborných znalostí aj podpory.
<P>
Keď sme tam boli, mohli sme sa presvedčiť, že misia si prostredníctvom kvality a profesionality svojich členov dokázala vytvoriť dobré meno profesionálneho orgánu užitočného nie len pri odovzdávaní odborných znalostí svojim partnerom, ale aj pri plnení úlohy prostredníka medzi nimi v prípade dôležitých otázok spoločného záujmu. Okrem toho, vztýčením vlajky EÚ ako jediného zosobnenia našej Únie v rámci tejto veľkej a dôležitej oblasti sa misia EUBAM stala veľmi účinným veľvyslancom našich inštitúcií, čím prispieva ku konkrétnej realizácii našej bezpečnostnej stratégie ako aj susedskej politiky. Veľmi rozhodne stanovila príklad hodný nasledovania v iných oblastiach nášho záujmu.
<SPEAKER ID="024" NAME="Graham Watson" AFFILIATION="ALDE">
Vážený pán predseda, vaša reč na našej nedávnej parlamentnej schôdzi v Bruseli o udalostiach v Tibete bola mimoriadne dobre prijatá Parlamentom a ja si myslím, že získala podporu všetkých zúčastnených poslancov. Celkom jasne odzrkadľovala názor verejnosti v Európskej únii na nedávne represie v Tibete.
<P>
Závažné obavy vyjadrila Komisia a aj niektoré členské štáty v Rade. Preto je prekvapujúce - a pre moju skupinu sklamaním - že úradujúci predseda Rady sa rozhodol nepozvať dalajlámu, aby prišiel do Bruselu a stretol sa s ministrami. Preto sa mi zdá najdôležitejšie, aby tento Parlament podporil váš návrh, že by mal dalajláma prísť a zaujímalo by ma, či vás môžem požiadať, aby ste sa spojili s kanceláriou dalajlámu a zistili, či by mohol preložiť súčasný naplánovaný termín návštevy z decembra na skorší dátum, keďže záujem v Parlamente a v Európe diskutovať o udalostiach v Tibete pred decembrom je veľmi veľký.
<P>
(potlesk)
<SPEAKER ID="025" NAME="Bogusław Rogalski" AFFILIATION="UEN">
(PL) Vážený pán predsedajúci, rád by som hovoril o tej istej otázke. Olympijský plameň bol uhasený krvou Tibeťanov, krvou, ktorá sa v Tibete prelieva každý deň. Čím bližšie sa dostávame k otvoreniu olympiády, tým väčšie sú čínske represálie voči vlastným občanom a proti obyvateľom Tibetu.
<P>
Na ostatnej parlamentnej schôdzi v Bruseli sme prijali uznesenie, v ktorom sa kritizujú porušenia ľudských práv čínskymi orgánmi. Takisto sme vyzvali Číňanov, aby obnovili rokovania s dalajlámom. Nanešťastie tieto výzvy slovinské predsedníctvo ignorovalo. Myslím si, že Parlament by mal reagovať rozhodne na skutočnosť, že slovinský minister zahraničných vecí, Dimitrij Rupel, nepozval dalajlámu na žiadne oficiálne stretnutie s Európskou úniou.
<P>
Parlament je svedomím Európy a toto svedomie nesmie byť umlčané žiadnymi vyhláseniami žiadneho ministra úradujúceho v Európskej únii.
<SPEAKER ID="026" NAME="Mikel Irujo Amezaga" AFFILIATION="Verts/ALE">
Vážený pán predseda, pirátstvo sa v súčasnosti stáva jednou z celosvetových hrozieb námornej bezpečnosti.
<P>
Podľa štatistík, vypracovaných Medzinárodným námorným úradom, sa za ostatné desaťročie útoky pirátov strojnásobili: kým v roku 1995 bolo hlásených 90 prípadov pirátstva, v roku 2007 ich počet vzrástol na 263.
<P>
Kým tu takto hovoríme, 26 členov posádky rybárskej lode Playa de Bakio bolo zajatých pri Somálsku a možno, ako tu pred chvíľou uviedol môj kolega poslanec, by sme mali nielen vyjadriť solidaritu s ich rodinami, ale aj požiadať Európsku úniu, aby v tejto veci zasiahla a vyvinula maximálne úsilie s cieľom oslobodiť týchto rybárov.
<P>
Nestačí, aby sme podpisovali dohody s rôznymi africkými štátmi. Musíme zaistiť aj bezpečnosť týchto lodí.
<P>
Problém je vo svojom rozsahu Európsky a ako taký ho treba riešiť.
<SPEAKER ID="027" NAME="Mary Lou McDonald" AFFILIATION="GUE/NGL">
Vážený pán predseda, ako isto viete, v Írsku sa bude 12. júna konať referendum o Lisabonskej zmluve.
<P>
Chcela by som vám predniesť záležitosť vzbudzujúcu v Írsku hlboké obavy. Prostredníctvom médií sa objavila informácia, že Komisia a výbory tohto Parlamentu aktívne tajne spolupracujú na zamlčiavaní informácií. Dovoľte mi citovať podpredsedníčku Komisie, Margot Wallströmovú, že Komisia je ochotná zmierniť alebo odložiť správy, ktoré by mohli byť neužitočné pred referendom o Lisabonskej zmluve; v tlači sa objavili správy o liste, ktorý bol poslaný parlamentným výborom a v ktorom boli vyzývané, aby sa nezaoberali citlivými politickými otázkami, ktoré by mohli vzniknúť na základe Lisabonu, pokiaľ sa neratifikuje Zmluva.
<P>
Chcem povedať, že takýto druh taktiky je neprijateľný. Írski občania by mali mať diskusiu s úplnými informáciami. Zaslúžia si všetky fakty neovplyvnené emóciami, či už v súvislosti s daňou z príjmu právnických osôb alebo vypracovanými ustanoveniami Zmluvy o obrane a bezpečnosti. Som si istá, že budete súhlasiť, že ľudia si, prinajmenšom, zaslúžia všetky fakty.
<P>
Preto vás dnes vyzývam, aby ste verejne objasnili, že výbory nebudú oneskorovať alebo potláčať diskusiu o týchto citlivých záležitostiach a rovnako nalieham na Komisiu, aby konala podobne.
<SPEAKER ID="028" NAME="Georgios Georgiou" AFFILIATION="IND/DEM">
(EL) Vážený pán predseda, ospravedlňujem sa za meškanie, ale práve som prišiel do Parlamentu.
<P>
Verím, že by bolo pre kohokoľvek nerealistické rozprávať o cezhraničnej spolupráci v prípade Grécka, ktoré je krajinou, do ktorej prúdi štvrtý najvyšší počet ilegálnych prisťahovalcov po Španielsku, Francúzsku a Švédsku.
<P>
Tak aký rozhovor možno viesť o cezhraničnej spolupráci, keď sa na druhej strane - nie je toto ten prípad, pán predseda? - musíme zaoberať krajinou, ktorá sa angažuje práve v tom: Turecko, ktoré vykonáva túto činnosť; inak povedané, Turecko má ľudí, ktorí sú profesionálne zapojení do prepravy ilegálnych prisťahovalcov z Ázie do Európy.
<P>
Okrem toho je finančná podpora, ktorú dostáva Grécko, minimálna (mrzí ma, že nemám dosť času, aby som mohol uviesť príslušné podrobnosti), ale musím vám povedať, že ak Európa nepomôže, verím, že práve Európa bude musieť doplácať na ľudí, ktorí dnes prúdia do Európy cez Grécko a Egejské more s jeho 2 000 ostrovmi.
<SPEAKER ID="029" NAME="Slavi Binev" AFFILIATION="NI">
(BG) Ujímam sa slova s cieľom upriamiť vašu pozornosť na skazu ovplyvňujúcu práva vyše milióna obyvateľov v hlavnom meste Bulharska. Toto je problém, ktorý jasne ukazuje korupčné machinácie, ktoré sa, žiaľ, za ostatných niekoľko rokov vkradli do všetkých oblastí života v Bulharsku. Už osem rokov za sebou s neskrývaným požehnaním mestskej rady a vlády hromadí spoločnosť Sofiyska Voda obrovské zisky na úkor bežných občanov bez toho, aby spĺňala aspoň minimálnu úroveň svojich povinností, ku ktorým sa zaviazala koncesnou zmluvou. Namiesto toho, aby bola dohoda ukončená, však držiteľ koncesie dostáva ďalšie pôžičky dosahujúce milióny eur. Vládne orgány v Bulharsku, ústredné aj samosprávne, naďalej zatvárajú oči pred početnými protestmi skupín občanov, ktoré nakoniec museli osloviť pána Barrosa, predsedu Európskej komisie, oficiálnymi aj neoficiálnymi prostriedkami počas jeho nedávnej návštevy v našej krajine. Keďže Bulharsko a jeho inštitúcie nie sú ochotné chrániť práva občianskej spoločnosti, verím, že tak spravia zodpovedné orgány Európskej únie.
<SPEAKER ID="030" NAME="Nicolae Vlad Popa" AFFILIATION="PPE-DE">
(RO) V apríli bola Bukurešť prvýkrát prítomná na všetkých kanáloch médií len v priaznivom svetle pri príležitosti summitu NATO, ktorý sa konal v Rumunsku.
<P>
Mnohí si nemysleli, že naša krajina dokáže zorganizovať summit takýchto rozmerov: 3 000 úradníkov z 49 krajín a 3 500 novinárov, keďže samit v Bukurešti mal najväčšiu účasť a najkomplexnejší program v histórii NATO.
<P>
Rád by som zdôraznil tri hlavné závery samitu: Chorvátsko a Albánsko boli pozvané do NATO; NATO vybuduje protiraketový štít, ktorý bude dopĺňať americký - tento štít bude ochraňovať krajiny NATO, ktoré nie sú chránené americkým štítom; vedúci predstavitelia NATO sa zaviazali zvýšiť počet vojenských jednotiek v Afganistane s cieľom bojovať proti Talibanu, zdieľať ťažkosti vojenských operácií a znížiť rozsah obmedzení týkajúcich sa využívania svojich vojenských jednotiek.
<SPEAKER ID="031" NAME="Maria Matsouka" AFFILIATION="PSE">
(EL) Vážený pán predseda, vzdajme hold pamiatke Nikosa Aslamazidisa z lodenice Saint-Nazaire, ktorý držal protestnú hladovku. Znovu musíme nastoliť otázku ochrany pracovníkov pred novodobým obchodovaním s otrokmi.
<P>
Hovorme o nezamestnanosti, podzamestnanosti a pracovnej neistote a aj o agentúrach, ktoré prenajímajú pracovníkov, alebo by som možno mala povedať, že ich vykorisťujú. Tieto pracovné agentúry sa chovajú k pracovníkom ako k novodobým otrokom: používajú ich, kým nie sú opotrebovaní, platia im omrvinky, ľubovoľne ich presúvajú a svojvoľne sa ich zbavujú. Ako chránime pracovníkov? Bolkesteinova smernica mení nejasnosť na umenie a umožňuje vyhodenie pracovníkov ako sociálny odpad. Čoraz populárnejšia politika flexikurity je novým spôsobom deregulácie vzťahov zamestnanosti, ktorých výsledkom je menej stabilná zamestnanosť a čoraz väčšia neistota pracovných miest. Výsledkom je, že dnes máme pracovníkov na jedno použitie, ktorí denne zápasia o dôstojné prežitie.
<P>
Vytvorenie odlišného druhu Európy, ktorej priority sú úplná zamestnanosť, lepšie pracovné podmienky a spravodlivejšie prerozdelenie majetku, nie je len rozumné ale priam nevyhnutné. Obete pracovníkov sú v podstate bojom proti novému znovunastoleniu stredovekých podmienok zamestnávania, proti čomu musia všetky progresívne sily bojovať jednotne.
<SPEAKER ID="032" NAME="Magor Imre Csibi" AFFILIATION="ALDE">
(RO) Odlesňovanie dosahuje na celosvetovej úrovni znepokojujúcu mieru, konkrétne 13 miliónov hektárov ročne. Tento jav úzko súvisí s nelegálnym výrubom stromov a nezákonným obchodom s drevnými produktmi.
<P>
Mohli by sme ďalej zatvárať oči pred masakrom lesov a veriť, že my, Európania, máme pokrokové systémy ochrany biodiverzity a spotrebiteľov.
<P>
V EÚ pochádza približne 50 % dovozu dreva z tropických krajín a 20 % z Európy a Ruskej federácie z nelegálnych zdrojov.
<P>
Preto v plnej miere prispievame k nelegálnemu odlesňovaniu Amazónie a navyše je tento jav rozšírený aj v členských štátoch EÚ, ako Estónsko, Rumunsko a Bulharsko.
<P>
Je potrebné, aby sme mali dôsledný a čestný prístup k otázke nelegálneho odlesňovania a nezákonného obchodu s tretími krajinami, ale najmä na území Európskej únie.
<P>
Preto žiadam Európsku komisiu, aby čo najskôr predložila legislatívny návrh, vďaka ktorému by sa na európskom trhu mohlo obchodovať len s drevom a výrobkami z dreva, ktoré pochádzajú z legálnych zdrojov.
<P>
Na tento účel som vydal písomné stanovisko v Parlamente a vyzývam svojich kolegov, aby sa k nám pridali v boji proti nelegálnemu odlesňovaniu.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Vážený pán predseda, nárast cien a hroziaci nedostatok potravín dosahujú znepokojivé rozmery. Upriamujem vašu pozornosť na oprávnené obavy týkajúce sa nedávneho vývoja počas poľnohospodárskych rokovaní vo Svetovej obchodnej organizácii (WTO).
<P>
Európska komisia vedie rokovania. Musí konať prísne v rámci rokovacieho mandátu Rady a v rámci zrevidovanej spoločnej poľnohospodárskej politiky (SPP). Komisia musí zaistiť životaschopnosť, konkurencieschopnosť a multifunkčnú povahu európskeho poľnohospodárstva. Potreba dodávky kvalitných potravín do Európy sa teraz javí ako naliehavá; musí viesť vyjednávaciu pozíciu EÚ.
<SPEAKER ID="034" NAME="Maria Badia i Cutchet" AFFILIATION="PSE">
(ES) Vážený pán predseda, v stredu, 23. apríla, oslavuje UNESCO Svetový deň knihy. Zároveň je to deň, keď zomrel Miguel de Cervantes a narodil sa William Shakespeare.
<P>
Miguel de Cervantes, najväčšia postava španielskej literatúry je všeobecne známy vďaka svojmu Donovi Quijotovi; všeobecne sa uznáva, že táto kniha je prvým moderným románom a jednou z najkrajších prác literatúry na svete.
<P>
Anglický dramatik, básnik a herec William Shakespeare sa narodil iného 23. apríla podľa juliánskeho kalendára a považuje sa za najdôležitejšieho spisovateľa v anglickom jazyku a takisto za jedného z velikánov svetovej literatúry.
<P>
Toto je deň zvolený mnohými krajinami Európskej únie za sviatočný deň ich svätého patróna. Tak je to v Katalánsku, kde je tradične sviatok San Jordi, svätého Juraja, dňom oslavy katalánskeho jazyka a kultúry. Myslím si, že by bolo uznaním európskych kultúr a literatúry pre tento Parlament, keby súhlasil s pridaním sa k týmto oslavám v deň kultúry a literatúry, ktorý sa tak rozsiahlo oslavuje v Európskej únii.
<SPEAKER ID="035" NAME="Jaroslav Zvěřina" AFFILIATION="PPE-DE">
(CS) Vážený pán predseda, rád by som upozornil na skutočnosť, že naše rozhodnutia majú niekedy celkom netušené následky. Nadšenie voči biopalivám a ich pridávaniu do pohonných hmôt je dnes tak trochu na ústupe. Výroba biopalív nielenže zdražuje poľnohospodárske komodity, ale pomáhajú aj urýchľovať devastáciu dažďových pralesov. Mali by sme byť schopní vziať si z toho poučenie pre našu legislatívu. Podobné nepriaznivé účinky môžu mať aj iné naše regulácie. V poslednom čase najmä tendencia voluntaristicky regulovať produkty automobilového priemyslu. Neponáhľajme sa preto, prosím, s reguláciami a zvažujme ich omnoho zodpovednejšie ako teraz. Platí staré dobré príslovie: "Dvakrát meraj a raz rež."
<SPEAKER ID="036" NAME="Hanna Foltyn-Kubicka" AFFILIATION="UEN">
(PL) Pán predseda, rada by som povedala pár slov o slobode slova v Rusku. Denník Moskovsky Korrespondent zmizol z pultov novinových stánkov, lebo prejavil záujem o údajnom rozvode Vladimíra Putina. To, čo sa vo Francúzsku deje v plnej paráde na verejnosti, je v Rusku prikryté rúškom tajnosti. Jasné je, že akékoľvek informácie týkajúce sa rodinného stavu hlavy štátu by mali byť verejné. Okrem toho sa ľuďom neumožňuje pýtať sa na také témy, ako sa ukázalo aj nedávnym útokom Vladimíra Putina na novinárku z Niezavisima Gazieta, ktorý dohnal ženu k slzám.
<P>
Pravidlá spravujúce normy správania vo vzťahu medzi zodpovednými orgánmi a médiami uznávané v civilizovanom svete sa stále v Rusku neuplatňujú. Médiá sú tam nástrojom kontrolovaným orgánmi a ak sa nesprávajú v súlade s prianiami orgánov, sú zatvorené. Novinári sú zastrašovaní a v extrémnych prípadoch fyzicky likvidovaní, ako to bolo v prípade Anny Politkovskej.
<P>
Sloboda vyjadrovania je základom demokracie. Znovu môžeme pozorovať, že základy ruskej demokracie sú veľmi slabé.
<SPEAKER ID="037" NAME="László Tőkés" AFFILIATION="Verts/ALE">
(HU) Vážený pán predseda, v nedávnych rokoch boli Maďari bití v uliciach Slovenska, Srbska a Rumunska jednoducho preto, lebo hovorili svojim rodným jazykom - maďarčinou. Tento víkend sa znova odohralo agresívne prepadnutie a krv sa prelievala v Koložvári v Sedmohradsku. Obeťami boli novinári Tibor Zágy, István Ambrus a János Fancsali, ktorí boli napadnutí odzadu v noci na ulici tromi mladými Rumunmi a surovo zbití. Posmievali sa im a urážali ich, nazývali ich špinavými cudzincami a hovorili im, aby sa vrátili tam, kam patria. V podobnom incidente bol v sobotu bodnutý nožom iný Maďar, pán Attila, na hlavnom námestí v Sabadke/Subotici, vo Vojvodine v Srbsku. Tu v Koložvári, kde sa 15. marca 2008, v deň maďarskej revolúcie, konala protimaďarská demonštrácia zorganizovaná neofašistickou rumunskou skupinou Nové právo, bol v ten istý deň napadnutý mladý Maďar. Toto je naliehavý prípad, musíme spojiť sily s našimi rumunskými bratrancami, aby sme potlačili agresívny nacionalizmus. Tešíme sa na legislatívu, ktorú prijímajú rumunské orgány a na to, že vinníci budú exemplárne potrestaní.
<SPEAKER ID="038" NAME="Daniel Strož" AFFILIATION="GUE/NGL">
(CS) Vážený pán predseda, kolegovia, chcem sa pri tejto príležitosti zmieniť o závažnom probléme, ktorým sú neustále pokusy o revíziu výsledkov druhej svetovej vojny. K týmto pokusom dochádza s väčšími či menšími prestávkami a v rôznych podobách aj na pôde Európskeho parlamentu. Spravidla, dokonca v drvivej väčšine, ide o napádanie českých, resp. československých tzv. prezidentských dekrétov, ktoré opierajúc sa o medzinárodnoprávne akty regulovali v bývalom Československu právne vzťahy súvisiace s porážkou nacistického Nemecka. Mám informácie o tom, že niektorí nemeckí a maďarskí poslanci Európskeho parlamentu pripravujú v tomto roku ďalšie akcie namierené práve proti československým prezidentským dekrétom. Žiadam preto, aby takéto akcie neboli funkcionármi Európskeho parlamentu podporované a aby boli rázne odmietnuté. Určite sa zhodneme na tom, že akákoľvek revízia výsledkov druhej svetovej vojny je úplne neprípustná.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
- (EL) Vážený pán predseda, dámy a páni, dovoľte mi upriamiť vašu pozornosť na to, že od dnešného dňa je písomné vyhlásenie č. 33 pripravené na podpis. Týka sa postavenia mladých ľudí v rámci politík EÚ. Každý vie, že mladí ľudia sú ovplyvnení nezamestnanosťou. Na toto sa musíme zameriavať v mene súčasnosti aj budúcnosti EÚ.
<P>
Vyzývame preto členské štáty, aby vzali do úvahy mladých ľudí vo všetkých relevantných odvetviach politiky. Musia s nimi nadviazať štruktúrovaný dialóg. Musia plánovať politiky vzdelávania a celoživotného vzdelávania a takisto zamestnanosti, sociálneho zaradenia, zdravotníctva, nezávislosti mladých ľudí, mobility, základných práv a nediskriminácie. To nám dá vieru v lepšie perspektívy mladých ľudí, ktoré sa hľadajú ťažko z dôvodu problému demografického vývoja.
<SPEAKER ID="040" NAME="Riitta Myller" AFFILIATION="PSE">
(FI) Vážený pán predseda, jedna z troch smrteľných nehôd na cestách je spôsobená šoférovaním pod vplyvom alkoholu. Minulú sobotu večer na slnečných brehoch Španielska prišlo najmenej deväť fínskych turistov o život a 19 bolo vážne zranených, keď opitý šofér s jedným promile alkoholu v krvi narazil svojím športovým vozidlom do autobusu, ktorý ich viezol. Nehoda bola ešte vážnejšia, lebo niekoľko pasažierov v autobuse nemalo zapnuté bezpečnostné pásy.
<P>
Na úrovni Európskej únie by sa malo vážne zamyslieť nad tým, ako sa dá v budúcnosti vyhnúť týmto druhom strašných nehôd a úplne zbytočným stratám na životoch. V súčasnosti sa limity promile v EÚ pohybujú v rozpätí od nula do 0,8. Mali by sa zjednotiť a čo najviac priblížiť k nule vo všetkých krajinách EÚ. Okrem toho je potrebné dosiahnuť dodržiavanie pravidiel o bezpečnostných pásoch a dostatočne o tom upovedomiť šoférov. Takisto je potrebné vziať do úvahy následky pre ľudí, ktorí ich ignorujú.
<SPEAKER ID="041" NAME="Predseda">
Ďakujem vám, pani kolegyňa. Všetci vyjadrujeme hlbokú sústrasť rodinám obetí.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
(BG) Európski obyvatelia majú obavy týkajúce sa rastu cien potravín. Celkový skok v cenách, ktorý je pociťovaný v západnej Európe, je ešte bolestivejší vo východnej Európe z dôvodu nízkych úrovní príjmov. Očakáva sa ďalší výrazný rast cien z dôvodu nestability finančných trhov a očakávania globálnej hospodárskej krízy. Medzinárodný menový fond vyzval na rozhodný krok na kontrolu cien potravín. Všeobecný rast cien sa spája s nákladmi na energiu a Európska únia je závislá od energie. Preto by sa diskusie o cenách potravín mali týkať nielen racionálneho využívania poľnohospodárskej pôdy a využívania alternatívnych zdrojov energie. Okrem toho možno kontrolovať stúpajúce ceny potravín regulovaním cien tradičných zdrojov energie. Toto si opäť vyžaduje znovuzváženie používania jadrovej energie ako súčasti energetického mixu EÚ. Ak zariadenia na výrobu jadrovej energie, ktoré sú dostupné v členských štátoch, budú zapnuté na úplnú kapacitu, nedostatok energie by sa mohol prekonať a to by ovplyvnilo ceny tovarov v spotrebiteľskom koši.
<SPEAKER ID="043" NAME="Ewa Tomaszewska" AFFILIATION="UEN">
(PL) Vážený pán predseda, poľský parlament bol jedným z prvých zákonodarcov, ktorí zvažovali ratifikáciu Lisabonskej zmluvy a schválil návrh zákona, ktorým udelili svoj súhlas, aby prezident Poľskej republiky podpísal nástroj ratifikácie.
<P>
Mnoho členských štátov EÚ sa ešte v tejto súvislosti nerozhodlo. Ústavná zmluva bola zablokovaná po hlasovaní občanov Francúzska a Holandska. Nenavrhujem odkazovať na podstatu tých dvoch zmlúv. Máme právo na vlastný názor v tejto veci.
<P>
Chcem upriamiť pozornosť na skutočnosť, že tu v snemovni a inde odzneli kritické poznámky o Poľsku a procese ratifikácie od zástupcov krajín, ktoré neurobili doteraz v tejto veci žiadny pokrok. Takéto poznámky považujem za neodôvodnené a zle mienené.
<SPEAKER ID="044" NAME="Milan Horáček" AFFILIATION="Verts/ALE">
(DE) Vážený pán predseda, podľa výročnej správy Amnesty International sa v Číne uskutočňuje viac ako tretina všetkých rozsudkov smrti na svete. Presné číslo je zrejme oveľa vyššie a preto je štátnym tajomstvom. Šesťdesiatdva štátov uplatňuje trest smrti, niekedy za nenásilné trestné činy, ako je cudzoložstvo, daňový únik, prostitúcia alebo homosexualita. Irán, Saudská Arábia a Jemen popravujú aj mladistvých vo veku pod 18 rokov.
<P>
Európska únia musí preto urobiť všetko, čo je v jej moci, na presadzovanie základného ľudského práva na život a snažila sa o celosvetové moratórium na trest smrti. Práve Čínu treba osloviť, keďže je na čele týchto smutných štatistík, aby sa priblížila k uplatňovaniu univerzálnych ľudských práv v súlade s olympijským mottom "Jeden svet, jeden sen".
<SPEAKER ID="045" NAME="Pedro Guerreiro" AFFILIATION="GUE/NGL">
Vážený pán predseda, portugalská spoločnosť Cerâmica Torriense podnikla disciplinárne konanie proti Pedrovi Jorgeovi, pracovníkovi a vedúcemu odborov v spoločnosti s cieľom prepustiť ho po jeho účasti v programe portugalskej národnej televízie, kde všetko, čo urobil, bolo, že povedal pravdu.
<P>
V tomto televíznom programe použil svoju vlastnú pozíciu ako príklad toho, v akej situácii sa nachádzajú pracovníci mnohých spoločností, teda, že od roku 2003 im nezvýšili plat. Radi by sme vyjadrili našu solidaritu s pracovníkmi a odborármi, ktorí sú cieľmi represie. Myslíme si, že správanie tejto spoločnosti je neprijateľné. Jej prenasledovanie a zastrašovanie tohto pracovníka a aktívneho odborára je v rozpore s demokratickými princípmi a slobodou a zaslúži si naše najdôraznejšie odsúdenie.
<SPEAKER ID="046" NAME="James Nicholson" AFFILIATION="PPE-DE">
Vážený pán predseda, Komisia prostredníctvom pani komisárky Hübnerovej minulý pondelok predložila svoju správu pracovnej skupiny o Severnom Írsku a som veľmi rád, že tu dnes večer vidím pani komisárku, takže môže konečne počuť, čo chcem o tejto veci povedať. Nanešťastie, hoci táto správa obsahuje pár dobrých bodov, nejde dostatočne hlboko, aby pokryla ten deštrukturálny deficit, ktorý vyplýva z nášho veľkého zaostávania za zvyškom Európy po viac ako 30 rokoch teroristického násilia. Je tiež veľmi smutné, že sa s členskými štátmi tohto Parlamentu riadne nekonzultovalo a neboli informované. Toto sa nikdy predtým nestalo - Komisia a predseda a podpredseda vlády Severného Írska zmeškali zásadnú príležitosť a nevynaložili na to ani euro navyše. Nanešťastie, toto sa teraz vníma ako dlhé cvičenie, ktoré nakoniec neprinieslo žiaden skutočný pozitívny výsledok.
<P>
Pán predsedajúci, mier v Severnom Írsku je stále krehký. Prešiel dlhou cestou a trvalo to dlho. Je však ešte krehký a problémy, ktorým musí ešte čeliť, by sa nemali podceňovať. Verím, že možno urobiť viac, mohlo sa urobiť viac a malo by sa urobiť viac, aby sa zaistilo, že poskytneme veľmi pevný základ tomuto mierotvornému procesu, na ktorého dosiahnutí mnohí z nás tak tvrdo a dlho pracovali.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Pán predsedajúci, 11. mája budú v Srbsku voľby. Všetci vieme, že západný Balkán nebude stabilný, pokiaľ nebude stabilné Srbsko. Všetky indikácie sú však výnimočne negatívne. Je tu Kosovo, ktoré predstavuje stratu 16 % územia krajiny. Nacionalizmus vrhá tieň na všetko a je možné, že nacionalisti, Radikálna strana, Koštunica a Socialistická strana a Miloševičova strana vytvoria koalíciu. Srbsko sa nehýbe smerom k Európe. Európska únia zároveň robí všetky možné chyby. Modlím sa, aby Javier Solana neurobil vyhlásenie, lebo každým svojím vyhlásením ničí vyhliadky Tadičovej proeurópskej strany. Bolo veľkou chybou dovoliť Haradinajovi, albánskemu partizánovi, aby odišiel z Haagu. Bolo obrovskou chybou oznámiť v tomto čase dohodu o obchode s Kosovom . Bolo obrovskou chybou pokračovať v rozhovoroch o dohodách o stabilizácii a asociácii (SAA) (ktoré v januári prekazilo Holandsko ) a tvrdiť, že Európska únia koná správne, že pomáha, že zjednodušuje víza a snaží sa zachrániť nezáchraniteľné, Únia sa nakoniec snaží pomôcť demokratom, proeurópskym stranám. Ďakujem.
<SPEAKER ID="048" NAME="Toomas Savi" AFFILIATION="ALDE">
Vážený pán predseda, protesty, ktoré prerušili štafetu s olympijskou pochodňou v Európe, sa obrátili proti nám, keďže teraz sa v Číne koná niekoľko protizápadných demonštrácií.
<P>
V zásade má každý právo cítiť sa podvedený, že čínske orgány nesplnili svoj záväzok zlepšiť situáciu v oblasti ľudských práv v krajine a pretrvávajúce násilie v Tibete naďalej vrhá tieň na olympiádu v Pekingu.
<P>
Nemôžem však súhlasiť s názorom, že agresívne protesty, ako tie, ktoré sa uskutočnili v Londýne a Paríži, riešili túto otázku primeraným spôsobom. Naša predstava, že je možné využiť olympijské hry na zavedenie demokratických hodnôt pre ľudí v Číne sa stretne s mimoriadnym odporom, keďže sa týmito protestmi cítia urazení.
<P>
Na to, aby sa priblížil koniec komunistického režimu v Číne, je potrebná vnútorná zmena vychádzajúca z vôle čínskeho ľudu. Protizápadné demonštrácie sú dosť živým dôkazom, že naše nedávne kroky viedli k opaku toho, v čo sme dúfali.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Vážený pán predseda, podľa údajov Európskej komisie s cieľom chrániť populácie rýb znižujeme flotilu Spoločenstva ročne o 2 %. Preto od roku 2003 do roku 2006 má byť toto zníženie 10 %. Napriek tomu zníženie flotily nekorešponduje s nižšími úlovkami z dôvodu zlepšenia technológie rybolovu.
<P>
Na druhej strane, zatiaľ čo EÚ znižuje svoju rybársku flotilu, krajiny v Afrike a v tichomorskej oblasti, ako napríklad Austrália, Nový Zéland a Čína stavajú viac a viac lodí a zväčšujú svoje rybárske flotily. Flotila Spoločenstva sa teda obmedzuje, kým flotily tretích krajín sa zväčšujú. To znamená, že nedosahujeme nič!
<P>
Hoci EÚ dováža 40 % rýb, ktoré spotrebuje, je dostatočne uvedomelá, aby vyvinula nejakú snahu. Preto je pre nás dôležité zahrnúť túto vec do medzinárodných rozhovorov. Musíme zaistiť, aby aj ostatní obmedzili svoje rybárske flotily.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) S cieľom najlepšie využiť príležitosti poskytované globalizáciou by Európska únia mala zmodernizovať svoje sociálne politiky a investovať najmä do ľudských zdrojov.
<P>
Od 90. rokov výdavky na sociálnu ochranu zostali na úrovni približne 28 % hrubého domáceho produktu.
<P>
V rokoch 2000-2007 počet pracovných miest vzrástol o 13 miliónov, zatiaľ čo nezamestnanosť poklesla z 9 % na 7 %.
<P>
Zároveň sa približne 80 miliónov európskych občanov nachádza pod hranicou chudoby. Riziko chudoby medzi deťmi je v Európskej únii na úrovni 19 %.
<P>
Lisabonská zmluva zdôrazňuje význam toho, aby Európska únia mala sociálnu trhovú ekonomiku.
<P>
Sociálne zmeny, ktoré sa uskutočňujú v kontexte globalizácie, sa týkajú nezamestnanosti, reformy dôchodkového systému, reformy daňových systémov, boja proti chudobe a investícií do vzdelávania a do systému starostlivosti o deti.
<P>
Vzdelávanie by mohlo zohrávať rozhodujúcu úlohu v podobe kompenzácie za sociálno-hospodársku nevýhodu a pre otvorenie cesty úspešného rozvoja detí.
<P>
Členské štáty by mali zlepšiť aj svoje systémy zdravotnej starostlivosti a bojovať aj proti chudobe medzi staršími ľuďmi.
<SPEAKER ID="051" NAME="Thierry Cornillet" AFFILIATION="ALDE">
(FR) Vážený pán predseda, len som chcel pripomenúť členom, že v stredu budeme oslavovať prvý Svetový deň malárie. Doteraz sa volal Africký deň malárie. Tento rok si ho po prvý raz budeme pripomínať ako Svetový deň malárie.
<P>
Chcem poslancom pripomenúť, že tento globálny problém, ktorý sa svojou povahou spája s chudobou, sa týka 107 krajín sveta a že v 90 z nich tvorí zásadný problém verejného zdravia, keďže 40 % svetového obyvateľstva žije v regiónoch ohrozovaných maláriou. Počet oznámených prípadov malárie na svete sa pohybuje v rozpätí 350 až 500 miliónov ročne, pričom viac ako 60 % prípadov je hlásených z Afriky, a v 90 % vedú k úmrtiu z dôvodu malárie. Každých 30 sekúnd zomrie v Afrike na maláriu dieťa. To znamená, že do konca môjho príhovoru, pán predseda, zomrú dve deti na maláriu.
<P>
Verí sa, že táto choroba aj spomaľuje rast, keďže malária znižuje HDP o 12 miliárd USD ročne. V stredu sa bude konať pracovný obed o tejto veci o 13.00 hod. v miestnosti C 2.1.
<SPEAKER ID="052" NAME="Nicodim Bulzesc" AFFILIATION="PPE-DE">
(RO) V súvislosti so správou o dobrovoľníctve by som rád zdôraznil význam týchto aktivít v krajinách, ktoré boli nedávno začlenené do Európskej únie, najmú pokiaľ ide o úlohu dobrovoľníctva na zlepšenie hospodárskej situácie a sociálnej súdržnosti.
<P>
Rumunsko, rovnako ako iné krajiny v európskom priestore, podniklo len nesmelé kroky v oblasti podpory dobrovoľníctva, hoci európske politiky týkajúce sa recyklácie odpadu, znižovania uhlíkových emisií a ochrany životného prostredia by mohli byť realizované a motivované zapojením politikov spolu s mládežou do dobrovoľníckych akcií.
<P>
Vplyv je taký výrazný, že by mohol spustiť priaznivú reakciu štátnych inštitúcií a prispieť k zmene mentality generácie.
<P>
Navrhujem zahrnutie dobrovoľníctva do systému vzdelávania a medziregionálnych programov založených na projektoch vytvorenia prepojení medzi občanmi členských štátov.
<P>
Navrhujem kritériá symbolickej stimulácie pre ľudí zapojených do dobrovoľníckych aktivít a žiadam o pomoc Európskej komisie a Európskeho parlamentu.
<SPEAKER ID="053" NAME="Milan Gaľa" AFFILIATION="PPE-DE">
(SK) Minulý týždeň začala v Bruseli pôsobiť Európska nadácia pre demokraciu. Pozitívne som prijal správu o tom, že vznikla celoeurópska iniciatíva, ktorá si za svoj základný program zvolila podporu šírenia slobody a demokracie za hranicami Európskej únie a podporu opozície v neslobodných krajinách.
<P>
Mnohí z nás prežili časť svojho života v totalitnom režime. Dnes, po získaní slobody, považujem za nutné, aby sme pomáhali odvážnym ženám a mužom, ktorí sa vo svojich krajinách usilujú o slobodu a demokraciu. Osobne mám skúsenosť z finančnej podpory rodín kubánskych disidentov.
<P>
Zároveň považujem za potrebné, aby sme našli spôsoby, ako z rozpočtu Európskej únie podporiť aktivity Európskej nadácie pre demokraciu. Môžeme sa tak v zápase za šírenie slobody pridať k osobnostiam ako Václav Havel, Richard von Weizsäcker, Jacques Delors a ďalším osobnostiam politického života, ktoré prijali pozvanie do radov patrónov tejto nadácie.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Vážený pán predseda, Rada sa rozhodla viesť vojnu nervov s OSN riešením situácie v Kosove prostredníctvom unilatelárnych iniciatív bez ohľadu na právny štát alebo medzinárodné právo. Preto rozhodnutie poslať mierotvorné sily EULEX do Kosova, aby prevzali úlohu, ktorú donedávna zohrávalo UNMIK, je taktickou chybou. V článku 5 rozhodnutia Rady sa uvádza, že sa udeje presun misie z OSN na sily EÚ po tom, čo prvá misia skončí.
<P>
Našťastie, sú krajiny, ako napríklad Španielsko, ktoré takým iniciatívam oponujú. Podľa pána Moratinosa, španielskeho ministra zahraničných vecí, sú iniciatívy v rozpore s medzinárodným právom.
<P>
Nakoniec, Slovinsko a Francúzsko varovali Srbsko, že musí prijať EULEX, lebo inak riskuje, že sa nedostane do EÚ. Toto považujem, prinajmenšom, za neakceptovateľné.
<SPEAKER ID="055" NAME="Zita Pleštinská" AFFILIATION="PPE-DE">
(SK) Vybielené titulné strany slovenských denníkov ako protest voči schváleniu tlačového zákona, ktorý od júna tohto roku zavádza na Slovensku nedemokratické pravidlá pre tlač, mi pripomenuli Bielorusko, kde vládna moc nerešpektuje opozíciu, kde neexistuje sloboda slova ani sloboda tlače.
<P>
Som presvedčená, že členská krajina, ktorá 1. mája 2008 oslávi 4. narodeniny svojho členstva v Európskej únii, by nemala prijímať zákony, ktoré sú v rozpore so základnými demokratickými princípmi Európskej únie.
<P>
Vážený pán predseda Hans-Gert Pöttering, veľmi si vážim Vaše slová a Váš jasný postoj na obhajobu slobody tlače na Slovensku. Rovnako ďakujem pánom Josephovi Daulovi a Michaelovi Gahlerovi za ich podporu. Verím, že aj predstavitelia politickej skupiny európskych socialistov nezostanú v tejto veci pasívni.
<P>
Zároveň vyzývam všetkých demokraticky zmýšľajúcich európskych politikov, aby nedopustili, že Sacharovova cena za slobodu tlače bude musieť smerovať na Slovensko.
<SPEAKER ID="056" NAME="Marian Harkin" AFFILIATION="ALDE">
Vážený pán predseda, rada by som povedala pár slov o pozícii poľnohospodárstva v súčasných rokovaniach WTO. Mám veľké obavy o smerovaní rokovaní, ktoré nastolil komisár Mandelson, pokiaľ ide o koncesie v poľnohospodárstve. Pri mnohých príležitostiach som položila túto otázku pani komisárke Fischerovej Boelovej tu, v Parlamente, a vždy ma znovu ubezpečila, že komisár Mandelson zostáva v rámci svojich kompetencií.
<P>
Ale z ministerskej schôdzky, naplánovanej na 20. mája v Ženeve, a z ochoty komisára Mandelsona obetovať poľnohospodárstvo s cieľom výrazne získať (mohla by som dodať, že bez toho, aby získal späť v rámci prístupu a služieb na nepoľnohospodárskom trhu) mám veľké obavy.
<P>
Na našej poslednej parlamentnej schôdzi v Štrasburgu sme diskutovali o spoločnej poľnohospodárskej politike a mnohé členské štáty hovorili o potrebe bezpečnosti potravín a o otázke letových míľ na výrobu potravinových výrobkov a pestovania potravín na palivo. Toto všetko bude mať vážne následky na európske zásoby potravín.
<P>
Ak komisár Mandelson dosiahne svoje a obmedzí dovozové tarify nad rámec svojho mandátu, zaplaví európske trhy dovezenými potravinami. Výsledok jeho krokov bude závažne škodlivý a v niektorých prípadoch zničí európsku potravinovú výrobu. Môžeme to urobiť len raz a už to bude urobené navždy. Ako členovia parlamentu máme zodpovednosť zaistiť nielen trvalo udržateľnú kvalitu a vystopovateľnosť potravín, ale aj ich bezpečnosť.
<SPEAKER ID="057" NAME="Anna Záborská" AFFILIATION="PPE-DE">
(SK) Dovoľte mi pripomenúť, že včera v Ríme vo veku sedemdesiatdva rokov zomrel kardinál Alfonso López Trujillo, predseda Pápežskej rady pre rodinu.
<P>
Celý život sa zasadzoval za tradičné rodinné hodnoty a proti interrupciám.. Ako hlava vplyvnej Konferencie biskupov Latinskej Ameriky bol v roku 2005 po úmrtí Jána Pavla II. považovaný za možného pápežského kandidáta. V roku 2006 sa kriticky vyjadril voči vedcom, ktorí sa angažujú pri výskume na embryonálnych kmeňových bunkách. Zničenie embrya pokladal za porovnateľné s interrupciou.
<P>
Kardinál Trujillo vždy jasne a aktuálne reagoval na dianie v dnešnom svete. Pri viacerých stretnutiach som sa presvedčila, aké sú jeho názory pre nás, kresťanských politikov, potrebné. Jeho hlas nám bude chýbať. Česť jeho pamiatke.
<SPEAKER ID="058" NAME="Marios Matsakis" AFFILIATION="ALDE">
Vážený pán predseda, sloboda tlače je základným princípom demokracie a my oprávnene očakávame zmenu a doplnenie tureckého trestného zákonníka tak, aby rešpektoval túto zásadu. Aby sme však boli presvedčiví, musíme sa ubezpečiť, že sa táto zásada riadne uplatňuje v členských štátoch EÚ. Rád by som požiadal kolegov, aby objektívne zvážili, či je tlač v Európe naozaj demokratická a slobodná. Odpoveď znie "nie celkom". Tlač v EÚ je do veľkej miery manipulovaná a riadená nenovinárskymi hospodárskymi a politickými záujmami. V médiách sa často prezentuje pravda inak, ako v skutočnosti je, ale tak, ako si určití mediálni magnáti želajú, aby ju vnímala verejnosť. Nastal čas, aby sme sa kriticky pozreli na to, ako v EÚ funguje tlač a aby sme podnikli naliehavé nápravné kroky. Mali by sme byť pevní, pokiaľ ide o Turecko a slobodu tlače, ale zároveň by sme mali podniknúť kroky v našich vlastných krajinách proti korupcii tlače.
<SPEAKER ID="059" NAME="Oldřich Vlasák" AFFILIATION="PPE-DE">
(CS) Vážený pán predseda, dámy a páni, tak ako prostredníctvom obchodu a spolupráce dochádza k zbližovaniu medzi národmi a jednotlivcami, tak je to aj v športe. V roku 2008 oslavujeme významné výročie, najmä pre európske štáty, storočné výročie založenia Svetovej hokejovej federácie. Na počesť tohto výročia usporiadala skupina poslancov z hokejových európskych krajín pod vedením slovenského poslanca Petra Šťastného v Bruseli v Európskom parlamente výstavu, ktorá pripomína úspechy, ale aj pohnuté obdobia útlaku športovcov v niektorých krajinách v dobách komunistického útlaku. Vďaka kontaktom pána Šťastného bol tiež po prvýkrát v Európskom parlamente a v Belgicku vystavený Stanleyho pohár dovezený priamo na túto príležitosť z Kanady .
<P>
Na záver by som sa chcel poďakovať Vám, pán predseda, a komisárovi, pánovi Jánovi Figeľovi, za záštitu a otvorenie výstavy s mottom "Zbližovanie národov vďaka vášni pre šport" a samozrejme všetkým, ktorí výstavu navštívili a predajú toto posolstvo ďalším.
<SPEAKER ID="060" NAME="Predseda">
Ďakujem. Bolo to pôsobivé podujatie. Zaujímalo by ma, či viete o nejakých správach v médiách.
<P>
Týmto sa dostávame na koniec zoznamu rečníkov. Všetci, ktorí požiadali o prejav, písomne alebo zdvihnutím ruky, dostali príležitosť ujať sa slova.
<SPEAKER ID="061" NAME="Georgios Toussas" AFFILIATION="GUE/NGL">
(EL) Vážený pán predseda, toto je tretí raz, čo som sa zúčastnil v procese jednominútových prejavov. Žiadam predsedníctvo o povolenie prejavu, ale nedávate mi ho. Prečo ma nenecháte povedať môj prejav?
<SPEAKER ID="062" NAME="Predseda">
Pán Toussas, práve teraz som počul, že ste zrejme žiadali slovo. Obyčajne poslanci predložia žiadosti o reč písomne, aby sa zaistilo, že sa objavia na zozname. Na mojom zozname nie ste uvedený. Ale dám vám slovo ako poslednému rečníkovi. Rád by som vás požiadal, aby ste nabudúce predložili svoju žiadosť písomne. Potom nebudete prehliadnutý, ak nezostane čas na prejavy.
<SPEAKER ID="063" NAME="Georgios Toussas" AFFILIATION="GUE/NGL">
(EL) Vážený pán predseda, už niekoľko dní hospodárski prisťahovalci zamestnaní v poľnohospodárstve trpia v otrasných pracovných a životných podmienkach. Zamestnaní na jahodových poliach Nea Manolada v prefektúre Ilia, Grécko, štrajkujú a žiadajú, aby bola ich denná mzda zvýšená z ponižujúcich 23 EUR na 30 EUR.
<P>
Veľkí pestovatelia jahôd a ich najatí banditi sa snažili zastrašovať zahraničných pracovníkov. V snahe zabrániť veľkej manifestácii plánovanej pracovníkmi na včera na námestí v Pygrose, v prefektúre Ilia, boli napadnuté tábory pracovníkov, strieľalo sa do vzduchu a mnohí pracovníci boli brutálne zbití. Odsudzujeme tento barbarský útok, pred ktorým polícia a súdne orgány zatvárajú oči. Žiadame o okamžité podniknutie opatrení na ochranu hospodárskych migrantov.
<SPEAKER ID="064" NAME="Predseda">
Týmto uzatváram tento bod rokovania.
