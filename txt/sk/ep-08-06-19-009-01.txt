<CHAPTER ID="009-01">
1. Mjanmarsko (býv. Barma): pretrvávajúce väznenie politických väzňov
<SPEAKER ID="139" NAME="Predsedajúci">
Ďalším bodom je rozprava o šiestich návrhoch uznesenia o Mjanmarsku.
<SPEAKER ID="140" NAME="Mikel Irujo Amezaga">
autor. - (ES) Vážený pán predsedajúci, ako som už hovoril, podľa kampane za ľudské práva, slobodu a demokraciu v Mjanmarsku 12. marca strávil najstarší mjanmarský politický väzeň svoje 78. narodeniny na samotke vo väznici Insein.
<P>
Je ním U Win Tin, významný novinár a vedúca osobnosť Národnej ligy za demokraciu. U Win Tin je najstarším väzňom svedomia v Mjanmarsku, ktorý strávil posledných 19 rokov, od júla 1989, vo väzení.
<P>
Bol odsúdený na 21 rokov väzenia. O jeho súčasnom stave vieme len vďaka správe o podmienkach mjanmarských väzňov, ktorú vypracoval Yozo Yokota, špeciálny spravodajca OSN pre oblasť ľudských práv v Mjanmarsku.
<P>
U Win Tin sa odmietol vzdať svojich politických ideálov výmenou za svoju slobodu. V januári 2008 podstúpil v nemocnici druhú operáciu pruhu.
<P>
Je jedným z 1873 mjanmarských politických väzňov. V tomto uznesení chceme vyjadriť aj náš nesúhlas s predĺžením domáceho väzenia Aun San Su Ťij.
<P>
Moja skupina požaduje okamžité opatrenia na začatie urýchleného a nevyhnutného procesu politickej a hospodárskej reformy. Po prvé, prepustenie všetkých politických väzňov. Po druhé, opätovné nastolenie základných občianskych slobôd, a tiež politický dialóg medzi všetkými stranami.
<P>
Rovnako opakujeme našu požiadavku na Radu, aby prijala rázne opatrenia voči mjanmarskej vojenskej junte, ktorá sa stala vedúcou skupinou v porušovaní ľudských práv vo svete.
<SPEAKER ID="141" NAME="Marios Matsakis">
autor. - Vážený pán predsedajúci, v tomto Parlamente prešlo už množstvo uznesení, ktoré odsúdili mjanmarskú vojenskú juntu za vážne a opakované porušovanie ľudských práv mjanmarských obyvateľov. No títo krutí generáli si sotva všímajú, čo im hovoríme. Naopak, pokračujú v udržiavaní si moci neskutočne okázalým a popudzujúcim spôsobom.
<P>
Dokonca po pustošení nedávneho cyklónu nielenže bránili pomoci zo zahraničia, ale tiež ťažili z utrpenia svojich obyvateľov v ťažkých časoch propagovaním svojho vlastného imidžu zdanlivého samaritána a dobrého anjela hrubými exhibicionistickými výstupmi v juntou kontrolovaných štátnych médiách a usporiadaním referenda o ústave len niekoľko dní po drvivom údere cyklónu.
<P>
Tí, ktorí oponujú junte, sú mučení, zabíjaní alebo väznení. Príkladom takéhoto konania je laureátka Nobelovej ceny za mier Aun San Su Ťij, ktorá priviedla Národnú ligu za demokraciu k víťazstvu vo voľbách konaných pred 18 rokmi a strávila 12 rokov v domácom väzení - pričom nedávno junta rozhodla o ďalšom predĺžení obdobia jej domáceho väzenia.
<P>
Myslím, že prišiel čas, aby sme prijali tvrdšie opatrenia voči monštruóznej junte v Mjanmarsku. Najefektívnejším opatrením by bolo využitie tlaku na Čínu, aby Mjanmarsko prestala podporovať. Ak by Čína nebola ochotná takto spolupracovať, potom musíme využiť naše obchodné vzťahy s Pekingom vzhľadom na konanie čínskych olympijských hier. Toto je pravdepodobne jediná cesta, ktorou môžeme napomôcť slobodu a demokraciu v Mjanmarsku.
<SPEAKER ID="142" NAME="Ryszard Czarnecki">
autor. - (PL) Vážený pán predsedajúci, domnievam sa, že postoj krajiny k medzinárodným ponukám na pomoc v čase nešťastia a prírodných katastrof dokazuje, s akou krajinou sa zaoberáme. Hoci môže existovať veľa výhrad voči Číne, vieme, že táto krajina, vo veľmi zložitých časoch, akceptovala medzinárodnú pomoc. Rovnako sme videli postoj Mjanmarska k medzinárodnej pomoci vrátane pomoci od členských štátov Európskej únie.
<P>
Existuje americká hra s názvom Na budúci rok v rovnakom čase. Náš Parlament sa v súvislosti s Mjanmarskom správa trochu podobne. Každý rok sa stretávame a rokujeme o situácii v Mjanmarsku. Úprimne, nevidím žiadnu podstatnú zmenu. Súhlasím so skutočnosťami, ktoré boli prezentované rôznymi rečníkmi. Situácia, v ktorej je žena, líderka opozície, držaná v domácom väzení toľko rokov je v dnešnom svete neslýchaná. Na túto situáciu by sme si nemali zvyknúť. Dúfam, že môžeme prekonať rozdelenie v tomto Parlamente a že môžeme hovoriť jedným hlasom na obranu demokracie v Mjanmarsku.
<SPEAKER ID="143" NAME="Thomas Mann">
autor. - (DE) Vážený pán predsedajúci, vojenská junta v Mjanmarsku pokračuje v izolovaní krajiny a vlastných ľudí od zvyšku sveta. V septembri 2007 po tom, ako boli brutálne potlačené protesty budhistických mníchov, bolo uvalené embargo na správy. Minulý mesiac bolo medzinárodným organizáciám zabránené v pomoci obetiam cyklónu. Zdĺhavé otáľanie zamedzilo pracovníkom s pomocou prísť k ľuďom v núdzi, a preto pre niektorých pomoc prišla príliš neskoro.
<P>
V súčasnosti sa dostávajú na verejnosť aj iné správy rovnako znepokojivej povahy, ako je napríklad správa o zatknutí obetí cyklónu, ktoré vyhľadali pomoc úradov OSN. Okrem toho bezpečnostné sily zastrelili alebo vážne zranili väzňov, ktorí sa snažili utiecť z väzenia zničeného cyklónom Nargis. EÚ nezatvorila oči pred týmto konaním. Uvalila obchodné embargo, hoci toto doteraz nedosiahlo požadovaný výsledok. Hrozí zavedením drsnejších sankcií, ak sa tu nezlepší situácia ľudských práv. No doteraz tieto opatrenia s mjanmarskými lídrami ani nepohli.
<P>
Nepovoľme z našich požiadaviek. Politickí väzni v tejto krajine musia byť prepustení. Domáce väzenie, v ktorom žije už desaťročia Aun San Su Ťij, musí byť zrušené. Smelá odhodlanosť, ktorú prejavuje držiteľka Nobelovej ceny, by bola prekliatím pre ktoréhokoľvek diktátora. Mjanmarskí generáli musia skôr či neskôr doplatiť na spôsob, akým zaobchádzali s obyvateľmi svojej krajiny, pričom mnoho z nich je stále nezvestných. Dialóg so špeciálnym spravodajcom OSN a prísľub, že bude môcť navštíviť krajinu predstavuje prvý krok. Vlády členských krajín Združenia krajín juhovýchodnej Ázie (ASEAN) by tiež mali využiť svoj vplyv, aby priviedli juntu k rozumu. Rovnako je tu potreba zvýšiť tlak tiež na Čínu, ktorá je pravdepodobne jediným podporovateľom Mjanmarska, ktorý zostal. Ak to bude nevyhnutné, Rada a členské štáty EÚ musia pritvrdiť v sankciách. Komisár Michel, skutočne čakáme na vaše konanie - ľud Mjanmarska potrebuje našu solidaritu.
<SPEAKER ID="144" NAME="Erik Meijer">
autor. - (NL) Vážený pán predsedajúci, vojenský režim v Mjanmarsku sa snaží pôsobiť tak, že zastáva dobrú politiku a dôležité národné hodnoty proti nepriateľskému vonkajšiemu svetu, ktorý ohrozuje tieto pozitívne hodnoty. Vyžaduje si jednotnú podporu obyvateľstva v bránení týchto hodnôt.
<P>
Kiežby toto tvrdenie bolo pravdivé a aby ľud Mjanmarska mohol byť so situáciou v posledných 40 rokoch spokojný, no aké sú to hodnoty, ktoré tento režim obraňuje? Schádzajú mi na um štyri veci. Po prvé, privilégiá pre vojenskú kastu, uzavretá ozbrojená skupina kontroluje administratívu a hospodárstvo. Táto skupina sa môže obohacovať, kým ostatní zostávajú chudobní. Po druhé, utláčanie národnostných menšín, skupín, ktoré v tejto krajine žijú a majú rozdielny jazyk a kultúru a ktoré chcú samosprávu. Ich územia boli pripojené k Mjanmarsku v období britských kolónií, no tu boli odsunutí na úroveň treťotriednych obyvateľov. Po tretie, príjmy zo zahraničia sú získavané z vývozu založenom na konkurencieschopnosti vďaka nízkym mzdám alebo nútenej pracovnej sile. Po štvrté, systematické odmietanie konzultácie so skupinami, ktoré chcú situáciu zmeniť, aj napriek tomu, že tieto skupiny vyhrali jediné slobodné voľby uskutočnené týmto režimom.
<P>
Prostredníctvom pomoci poskytnutej po povodniach sme si uvedomili, ako veľmi sa režim obáva toho, aby cudzinci nevideli na vlastné oči, aká zlá situácia tu je, alebo aby neovplyvnili obyvateľstvo. Domáci utečenci sa musia rýchlo vrátiť späť do spustošených dedín, ktoré ešte neboli obnovené, a to jedine z dôvodu zabránenia ich kontaktu so vzbúreným ľudom. Ihneď po katastrofe bolo prioritou uskutočnenie referenda, hlavným dôvodom ktorého bolo trvalé odstavenie demokratickej opozície od moci prostredníctvom nepravdivého výsledku. Uväznenie ľudí z politických dôvodov je pre takýto režim spôsobom prežitia. Vonkajší svet sa musí postaviť za týchto väzňov a ostatných oponentov. Čína a India by mali urobiť to isté, rovnako ako Európa.
<SPEAKER ID="145" NAME="Józef Pinior">
autor. - (PL) Vážený pán predsedajúci, tu v Štrasburgu sme diskutovali o situácii v Mjanmarsku počas štvrtkových popoludní v poslednom období takmer každý mesiac. Pred sebou ešte máme dve správy týkajúce sa situácie v Mjanmarsku. Prvá bola vypracovaná Medziparlamentnou úniou a druhá je správa od špeciálneho spravodajcu OSN pre oblasť ľudských práv v Mjanmarsku. Tieto správy sú jednoznačné. Hovoria o väznení poslancov parlamentu, atentátoch, hrozných podmienkach politických väzňov vo väzniciach a katastrofálnej situácii civilizácie v tejto krajine.
<P>
Ako Európsky parlament musíme tlačiť na orgány v Mjanmarsku. To, čo je potrebné, aby sa zmenila situácia v nasledujúcich týždňoch a mesiacoch, je spoločné konanie všetkých demokratických parlamentov vo svete, rovnako ako spolupráca krajín, ako sú India a Čína, pri vykonávaní nátlaku na orgány v Mjanmarsku, aby sme dosiahli skutočné zlepšenie tejto situácie.
<P>
Rád by som hovoril o osude poslancov parlamentu, ktorí sú v súčasnosti uväznení v Mjanmarsku, tých poslancov parlamentu, ktorí boli uväznení na jeseň roku 2007, a tých, ktorí zmizli alebo zomreli za nevysvetlených okolností, keď boli uväznení, rovnako ako tých, na ktorých bol spáchaný atentát a ktorí zomreli za záhadných okolností.
<P>
Správa predložená spravodajcom OSN je jasná. Okamžité prepustenie Aun San Su Ťij by mohlo predstavovať začiatok rozhovorov s mjanmarskými orgánmi o demokracii a zlepšení situácie v oblasti ľudských práv v tejto krajine. Garantovaním slobody pre politických väzňov a, v prvom rade, poskytnutie lekárskej pomoci týmto väzňom je najdôležitejšie, a toto musíme presadiť pred mjanmarskými orgánmi.
<SPEAKER ID="146" NAME="Laima Liucija Andrikienė" LANGUAGE="LT">
Dnes sa rozprávame o Mjanmarsku, o tisícoch politických väzňov trpiacich vo väzniciach, o Aun San Su Ťij, charizmatickej líderke Národnej ligy za demokraciu. Strana pod jej vedením vyhrala voľby v roku 1990, a to 82 % hlasov, no generáli spravujúci krajinu odmietli rešpektovať vôľu národa a Aun San Su Ťij bola odvtedy väznená v domácom väzení doteraz 13 rokov.
<P>
"Využite svoju slobodu, aby ste podporili našu," ako raz povedala laureátka Nobelovej ceny. Nemám žiadne pochybnosti o tom, že ľud Mjanmarska by zvíťazil nad mocou generálov. Neexistujú žiadni nesmrteľní diktátori, ale duch slobody je večný.
<P>
Nemáme právo zostať nestrannými, keď sme konfrontovaní s barbarským neľudským správaním. Rada by som citovala Martina Luthera Kinga, ktorý povedal: "Na konci si nebudeme pamätať slová našich nepriateľov, ale mlčanie našich priateľov."
<P>
Preto otázka, ktorej dnes čelí Európsky parlament je: na koho strane sme? Sme na strane Aun San Su Ťij, na strane tisícov politických väzňov! Žiadame ich okamžité prepustenie, žiadame, aby boli v Mjanmarsku rešpektované ľudské práva.
<SPEAKER ID="147" NAME="Genowefa Grabowska">
v mene skupiny PSE. - (PL) Vážený pán predsedajúci, ešte sa neskončil rok a už tu máme tretiu rozpravu o situácii v Mjanmarsku. Znovu vyzývame vládu tejto krajiny, aby rešpektovala ľudské práva a základné humanitárne normy v zaobchádzaní s väzňami. Upozorňujeme na neprávosti, sťažujeme sa, žiadame, nariekame nad situáciou, uvaľujeme sankcie a, zas a znova, odsudzujeme režim v Mjanmarsku. Tento režim však ukazuje ohromujúcu imunitu voči tlaku medzinárodného spoločenstva, ignoruje výzvy, jednoducho nerobí nič. Z tohto dôvodu som v rozpakoch, keď sa mám vyjadriť k Mjanmarsku. Vidím našu bezmocnosť k dnešnému dňu, no nielen našu, ale aj bezmocnosť Európskeho parlamentu a EÚ, a tiež všetkých zúčastnených vrátane OSN.
<P>
Z tohto dôvodu si myslím, že čas na reči je preč. Musíme vyjadriť pevné požiadavky, aby bol vyvinutý diplomatický tlak tak, aby bol prostredníctvom diplomatických postupov Rady Európskej únie a členských štátov režim prinútený konať primerane.
<P>
Rada by som vyzvala na prijatie bodov sedem a desať uznesenia, v ktorých sa požaduje proces národného zmierenia v tejto krajine.
<SPEAKER ID="148" NAME="Marcin Libicki">
v mene skupiny UEN. - (PL) Vážený pán predsedajúci, diktátorstvo a režimy, ktoré využívajú násilie, alebo režimy, ktoré prenasledujú svoj ľud zriedkakedy padnú v dôsledku nejakého všeobecného diplomatického tlaku. Samozrejme, že súhlasím s pani Grabowskou v tom, že takýto tlak je nevyhnutný. Tieto režimy môžu padnúť, len keď vnútorná situácia dospeje k tomu, že režim stráca podporu tých, od ktorých závisí vnútorná politika. Z tohto dôvodu by malo celé diplomatické úsilie na jednej strane smerovať k podpore, aj keď slabej a sotva viditeľnej opozície, a na druhej strane by bolo ďalším riešením, ak by medzinárodné politické organizácie a medzinárodný tlak boli podporené silou. Preto by som chcel znova zopakovať: Európska únia by mala mať svoje vlastné sily, aby mohla zasiahnuť v prípadoch, ako je ten v Mjanmarsku.
<SPEAKER ID="149" NAME="Urszula Krupa">
v mene skupiny IND/DEM. - Vážený pán predsedajúci, problém porušovania ľudských práv v Mjanmarsku sa prerokúval pri viacerých príležitostiach počas tohto volebného obdobia Európskeho parlamentu. Nanešťastie, rozpravy a uznesenia, ktoré boli prijaté, nezmenili politickú ani sociálnu situáciu v tejto krajine, kde od roku 1962 drží vo svojich rukách moc armáda v jednom z neslávne vychýrených politických režimov na svete.
<P>
Počas posledných 40 rokov boli v tejto krajine uväznené tisíce ľudí, ktorí boli prenasledovaní a odsúdení za ich politickú činnosť. Táto krajina zažila katastrofy uštedrené nielen režimom. Ľud Mjanmarska je nútený pracovať a do armády sú povolávané dokonca deti. Generálna tajomníčka Národnej ligy za demokraciu strávila trinásť z posledných osemnástich rokov ako politická väzenkyňa v domácom väzení. Nedávno bolo uväznených 1 900 ľudí - žijúcich v podmienkach, ktoré nedodržiavajú ľudské práva - za vyjadrenie túžby po demokracii v Mjanmarsku, alebo dokonca za žiadanie humanitárnej pomoci, ktorá bola potrebná po údere cyklónu.
<P>
Režim v Mjanmarsku neprenasleduje len opozíciu. Okrem toho porušuje ľudské práva tým, že znemožňuje poskytnutie humanitárnej pomoci po cyklóne, čo ohrozilo životy vlastných občanov. Rovnako nútil obete katastrofy opustiť dočasné tábory a vrátiť sa do domovov, ktoré boli zničené cyklónom. Výzvy generálneho tajomníka OSN a ostatných organizácií vyústili do ďalších uväznení a zabíjania týraných obyvateľov.
<P>
Samozrejme, podporujeme uznesenie, ktoré obsahuje nielen náš odpor voči prenasledovaniu laureátky Nobelovej ceny, ale tiež návrh na prepustenie ostatných politických väzňov a vykonanie vyšetrovania, pod záštitou OSN, obvinení zo zabíjania väzňov armádou počas nedávnej katastrofy.
<SPEAKER ID="150" NAME="Lidia Joanna Geringer de Oedenberg" AFFILIATION="PSE">
(PL) Vážený pán predsedajúci, prešiel jeden rok, odkedy upozornilo posledné uznesenie Európskeho parlamentu na dramatickú vnútornú situáciu v Mjanmarsku. Vládnuci vojenský režim neurobil žiadne kroky na ceste k demokracii. Generálna tajomníčka Národnej ligy za demokraciu strávila posledných 13 rokov v domácom väzení. Laureátka Nobelovej ceny Aun San Su Ťij, ktorá bola tiež ocenená Európskym parlamentom Sacharovovou cenou, bola uväznená bez súdneho procesu, navzdory tlaku medzinárodných organizácií. 1900 opozičných aktivistov je držaných v mjanmarskom väzení v neľudských podmienkach. Rovnako znepokojujúce sú aj správy o zavraždení 36 väzňov vo väzení v Rangúne, a ťažké zranenia ďalších 70, ako dôsledok paniky spôsobenej cyklónom, ktorý zdevastoval Mjanmarsko v máji tohto roka.
<P>
Vládnuci režim má okamžite zrušiť všetky obmedzenia slobody prejavu a základných práv vrátane zákazu nenásilnej politickej aktivity. Mjanmarsko má zodpovednosť, aby poskytlo pomoc obetiam cyklónu a poskytlo voľný prístup medzinárodným humanitárnym organizáciám k postihnutým regiónom. Posilnenie existujúcich ekonomických sankcií a kontrola nad prístupom junty k pomoci EÚ, rovnako ako zintenzívnenie politického tlaku zo strany združenia ASEAN, by určite zdokonalilo zmeny stabilizácie situácie v Mjanmarsku.
<SPEAKER ID="151" NAME="Zita Pleštinská" AFFILIATION="PPE-DE">
(SK) Súhlasím so svojimi predrečníkmi, že ku krajine, kde arogancia totalitnej moci nepozná hraníc, musí Európsky parlament zaujať razantný postoj. Je nepochopiteľný a odsúdeniahodný taký totalitný režim, ktorý si z nešťastia vlastných občanov vytĺka svoj politický kapitál.
<P>
Vážení kolegovia, musíme využiť všetky dostupné prostriedky, aby sme v spolupráci s OSN pomohli obetiam cyklónu Nargis. Vyzývam Radu, aby prijala ďalšie opatrenia a účinne zamedzila junte v prístupe k finančnému systému EÚ. Na základe dôkazov o pokračujúcom porušovaní ľudských práv v Mjanmarsku je nevyhnutné, aby EÚ podporovala demokratické sily v krajine a žiadala o prepustenie všetkých politických väzňov.
<SPEAKER ID="152" NAME="Marianne Mikko" AFFILIATION="PSE">
(ET) Vážené dámy a páni, dnes, v deň 63. narodenín Aun San Su Ťij, mjanmarskej bojovníčky za ľudské práva a demokraciu, by sme mali klásť osobitnú pozornosť na to, čo sa deje v Mjanmarsku.
<P>
Mjanmarsko sa dištancuje od demokratických hodnôt desivou rýchlosťou. Doteraz strávila nositeľka Nobelovej a Sacharovovej ceny Aun San Su Ťij 12 rokov a 239 dní v domácom väzení. Nemôže prijímať návštevníkov, telefonovať, ani dostávať poštu.
<P>
Okrem tejto pozoruhodnej ženy boli, z politických dôvodov, uväznené tisíce pokojných demonštrantov, a ľudia tajne miznú. Mjanmarská junta používa brutálne násilie.
<P>
Musíme zavrhnúť nedemokratické a brutálne konanie mjanmarskej vojenskej vlády. Čína musí prestať podporovať Mjanmarsko. Aun San Su Ťij a ostatní politickí väzni majú byť prepustení ihneď, to znamená dnes. Vzdor Mjanmarska voči OSN a medzinárodnému spoločenstvu nesmie pokračovať.
<SPEAKER ID="153" NAME="Ewa Tomaszewska" AFFILIATION="UEN">
(PL) Vážený pán predsedajúci, okolo 1900 ľudí je väznených vo veľmi zlých podmienkach za vyjadrenie podpory zavedeniu demokracie v Mjanmarsku. Desiatky účastníkov protestov zmizli bez stopy. Aun San Su Ťij strávila trinásť rokov v domácom väzení bez súdneho procesu, čo je protizákonné dokonca aj v Mjanmarsku. Tucty ďalších ľudí, obetí cyklónu Nargis, boli uväznené, pretože žiadali humanitárnu pomoc. Väzni v Rangúne boli navyše ostreľovaní, keď cyklón zasiahol väzenie. Vyzývame orgány v Mjanmarsku, aby zrušili zákazy mierových aktivít a aby okamžite oslobodili politických väzňov. Očakávame, že prebehne vyšetrovanie vrážd politických väzňov počas úderu cyklónu Nargis.
<SPEAKER ID="154" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, napriek obrovskému záujmu o situáciu v Mjanmarsku zo strany celého sveta, rovnako ako rôznych medzinárodných inštitúcií a organizácií, nedosiahli sa žiadne vnútorné zmeny v tejto krajine. Tisíce ľudí sú stále uväznení v hrozných podmienkach, pretože sa postavili za demokraciu alebo protestovali proti referendu o ústave, výsledky ktorého nemôžu byť považované za spoľahlivé. Vojenský režim sa stáva agresívnejším vo vzťahu k politickým väzňom. Šance, že orgány v Mjanmarsku by začali diskusiu s opozíciou a s medzinárodnými organizáciami sú veľmi málo pravdepodobné. Preto je veľmi dôležité zaviesť účinné sankcie a použiť tlak na tamojší režim so zapojením toľkých krajín, koľko je možné.
<SPEAKER ID="155" NAME="Filip Kaczmarek" AFFILIATION="PPE-DE">
(PL) Vážený pán predsedajúci, sotva osem dní po cyklóne donútil mjanmarský režim krajinu, svoju vlastnú krajinu, k referendu. Referendum o kritizovanom a kontroverznom návrhu ústavy. A výsledok? Absurdný, akoby bol priamo prevzatý zo starého komunistického obdobia: 99 %účasť, pričom 93 % zúčastnených podporilo novú ústavu. Je to vzor nepravdepodobnosti, to je všetko, čo môžeme o týchto výsledkoch povedať.
<P>
Som presvedčený, že režimy ako je aj ten v Mjanmarsku, musia skôr alebo neskôr padnúť a Európska únia má tento pád napomôcť.
<SPEAKER ID="156" NAME="Charlie McCreevy">
člen Komisie. - Vážený pán predsedajúci, pani komisárka Ferrero-Waldnerová tu, žiaľ, dnes nie je prítomná, takže budem - v jej mene - s vami zdieľať zopár postrehov o situácii v Mjanmarsku (býv. Barme).
<P>
Návrh uznesenia Európskeho parlamentu sa zameriava na politickú situáciu a najmä na pokračujúce zadržiavanie politických väzňov. Skôr ako prejdeme k tejto problematike, by som vás rád informoval o aktivitách Komisie v reakcii na cyklón, ktorý zdevastoval deltu rieky Ayeryawaddy pred šiestimi týždňami.
<P>
Reakcia Komisie na cyklón bola rýchla a významná: schválili sme 17 miliónov EUR v rámci humanitárnej pomoci vrátane 5 miliónov EUR na potravinovú pomoc. Tiež sme začali mechanizmus ochrany obyvateľstva - spolupráca s členskými štátmi EÚ, ktoré sa k tomuto mechanizmu pripojili, prebiehala veľmi dobre. Pokryli sme čistenie vody, lodnú dopravu, základnú zdravotnú starostlivosť a ostatné dôležité oblasti v súvislosti so stavom po katastrofe.
<P>
Humanitárna pohotovosť sa nekončí. Doteraz približne polovica ľudí, ktorí zostali nažive a podarilo sa ich dosiahnuť, to je jeden milión, je stále v zúfalej situácii. Prístup do oblastí postihnutých katastrofou a distribúcia pomoci nie je bezproblémová. Je to spojené s veľkosťou územia katastrofy, ako aj s byrokraciou. Naši pracovníci v teréne v Mjanmarsku hlásia postupne lepšiu spoluprácu zo strany orgánov. Naše vlastné humanitárne aktivity pokračujú s primeranou účinnosťou. Zisťujeme, že medzinárodné mimovládne organizácie sú v zložitejšej situácii, čo sa týka prístupu do postihnutých oblastí.
<P>
Krajiny združenia ASEAN prevzali vedenie spolupráce vonkajšej pomoci. Sú členom takzvaného "tripartitného mechanizmu", ktorý obsahuje krajiny združenia ASEAN, vládu Mjanmarska a OSN.
<P>
Vláda vydala nové direktívy pre vonkajšiu pomoc. Zatiaľ nemáme žiadne dôkazy, že sa používajú na zmenšenie priestoru na doručovanie pomoci.
<P>
Pre nás sú cyklón a jeho hrozné dôsledky len humanitárnou záležitosťou. Obraňujeme pojem humanitárna pomoc založená na potrebách.
<P>
Pokiaľ ide o politickú situáciu v Mjanmarsku, zdá sa, že vláda je odhodlaná pristúpiť k svojmu takzvanému "plánu k demokracii." Prečítali sme si tento plán a považujeme ho za pevne kontrolovaný, pomalý prechod smerom k civilnej vláde, v ktorej hrá armáda stále dominantnú úlohu. Zdá sa, že vláda je odhodlaná splniť to, a to vlastným tempom a bez ohľadu na názory a komentáre z vonka. Reálne, ťažko existuje nejaká alternatíva.
<P>
Národné zmierenie bude vyžadovať dialóg prístupný pre všetkých. Takýto dialóg sa nemôže konať s politickými účastníkmi, ktorí sú vo väzení alebo v domácom väzení. Z tohto dôvodu pokračujeme v úsilí o prepustenie všetkých politických väzňov. Moja kolegyňa pani komisárka Ferrerová-Waldnerová verejne vyhlásila, že vláda zmeškala svoju šancu na vyslanie signálu na zmierenie v čase národného ohrozenia, keď vláda znova predĺžila domáce väzenie Aun San Su Ťij.
<P>
Obyvatelia Mjanmarska si zaslúžia vládny systém, ktorý sa zameria na hospodársky a sociálny rozvoj, a na účasť voličov na politickom procese. Čo sa týka Európy, vyjadrenie nášho rozhorčenia a izolácia krajiny určite nie je vhodná reakcia. Ľud Mjanmarska by nemal platiť za zlú politickú situáciu v krajine. Zaslúži si viac.
<P>
Na záver by som rád zdôraznil naše odhodlanie starostlivo sledovať situáciu v Mjanmarsku. To zahŕňa pokračovanie v úsilí o prepustenie všetkých politických väzňov, a úsilie o dialóg prístupný pre všetkých vrátane politických strán a etnických skupín.
<P>
Pokračujeme vo vyváženom prístupe. Nie sme za konfrontáciu len pre konfrontáciu. Náš konečný cieľ zostáva napomôcť mierovú premenu na zákonnú civilnú vládu. Z tohto dôvodu sme plne nápomocní dobrým službám generálneho tajomníka OSN a jeho osobitného vyslanca pre Mjanmarsko.
<P>
Záujem mjanmarského ľudu bude najlepšie uspokojený vyváženou politikou vrátane značnej pomoci. Komisia starostlivo vybrala oblasti pomoci, v ktorých treba pomôcť najzraniteľnejšej triede spoločnosti. Už sme podstatne zvýšili financovanie a dúfame, že - v spolupráci s ostatnými darcami - celková finančná úroveň môže dosiahnuť rovnakú úroveň, aká sa míňa na jedného obyvateľa v porovnateľných krajinách, ako je Laos a Kambodža. Mjanmarské obyvateľstvo si zaslúži lepšiu budúcnosť.
<SPEAKER ID="157" NAME="Predsedajúci">
Rozprava sa skončila.
<P>
Hlasovanie sa uskutoční na konci rozpravy.
