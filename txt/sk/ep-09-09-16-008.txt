<CHAPTER ID="008">
Vysvetlenia hlasovania
<P>
Ústne vysvetlenia hlasovania
<SPEAKER ID="108" NAME="Charles Goerens" AFFILIATION="ALDE">
(FR) Vážený pán predsedajúci, pán predseda včera správne preukázal veľkú úctu voči metóde Spoločenstva. Táto metóda zaručuje zapojenie všetkých členských štátov a inštitúcií Spoločenstva do rozhodovacieho procesu, a to hneď od začiatku.
<P>
Postup krajín G4 pri riešení bankovej a finančnej krízy v roku 2008 bol opakom rešpektovania uvedenej metódy, ktorú včera popoludní žiadal pán Barroso. V roku 2008 sme zbytočne čakali na to, že pán predseda Barroso vyzve na dodržiavanie poriadku.
<P>
Európska únia, to je, samozrejme, Francúzsko, Spojené kráľovstvo, Nemecká spolková republika a Taliansko, ktoré sú členmi skupiny G4, ale je to tiež Rakúsko, Belgicko, Estónsko, Lotyšsko, Rumunsko, Poľsko, Maďarsko, Luxembursko a tak ďalej, ktoré boli v roku 2008 vylúčené z dôležitej fázy rozhodovacieho procesu.
<P>
Pán predseda Barroso, rešpektovanie metódy Spoločenstva ste mali presadzovať v roku 2008, rovnakým vyhlásením, aké ste predniesli včera. To je dôvod, prečo nemôžem podporiť vašu kandidatúru.
<P>
Pán predsedajúci, chcel by som pridať osobnú poznámku. Pre tých, ktorí majú slovo, je ťažké hovoriť v tom hluku naokolo.
<SPEAKER ID="109" NAME="Crescenzio Rivellini" AFFILIATION="PPE">
(IT) Vážený pán predsedajúci, dámy a páni, po svojom prejave prednesiem niekoľko slov v neapolskom dialekte (časť, ktorej prepis sa v tomto dokumente nenachádza, pretože neapolský dialekt nie je úradným jazykom). Neurobím to z dôvodu miestneho folklóru, ale preto, aby som politikov a médiá upozornil na naše naliehavé problémy: na naliehavé problémy južného Talianska. Hlasoval som za pána predsedu Barrosa najmä preto, pretože dúfam, že bude predsedom celej Európy vrátane južného Talianska.
<P>
Juh, ktorý sa nachádza uprostred Stredozemia, je bránou do Európy a prepojením rôznych svetov. Vďaka svojej histórii, zemepisnej polohe a kultúre pohostinnosti môže zohrávať dôležitú úlohu pre starý kontinent ako celok. S južným Talianskom treba zaobchádzať rovnako dôstojne ako s inými miestami v Európe a teraz, keď zažíva ťažkosti, Európa musí zasiahnuť tak energicky, ako keď upravila postavenie 150 miliónov občanov z Východu, ktorí sa stali občanmi EÚ. Tento krok niečo stál, a ak dnes robotník z Gdanska zarába 28-krát viac ako predtým, vďačí za to aj hospodárskemu úsiliu Talianska a južného Talianska.
<P>
(Rečník pokračoval v neapolskom dialekte.)
<SPEAKER ID="110" NAME="Daniel Hannan" AFFILIATION="ECR">
Vážený pán predsedajúci, časom sme si zrejme zvykli na prázdnotu rituálu, ktorý sme práve vykonali. Hoci štruktúry EÚ dobre poznáme, prestali sme si všímať, aké nenormálne, aké hanebné je to, že máme najvyššiu výkonnú a zákonodarnú moc v rukách byrokracie, ktorá nikomu nezodpovedá a nebola nikým zvolená. Väčšina zákonov v členských štátoch pochádza od Európskej komisie, ktorú nikto nevolí a ktorej sa nikto nemôže zbaviť. Jediné, čo si trochu nárokuje na demokratickú pôsobnosť, je obrad, ktorý sa práve uskutočnil v rokovacej sále a ktorý, nemôžem si pomôcť, mi pripomína jednu z tých príležitostných schôdzí ľudového zhromaždenia v starých časoch Rady vzájomnej hospodárskej pomoci, kde všetci vstávame a blahoželáme si k tomu, že sme na povel schválili rozhodnutie.
<P>
Osobne nemám s Josém Manuelom Barrosom nijaký problém. Ak máme mať federalistického predsedu Komisie, a vidím, že taká je vôľa Parlamentu, môže to byť rovnako on ako ktokoľvek iný. Zdá sa, že je to príjemný človek, a ja som, tak ako všetci britskí politici, oddaným milovníkom Portugalska a som si vedomý nášho vzťahu s naším najstarším spojencom. Na predstieraní demokratickej účasti v systéme, ktorý dáva monopolné právo zavádzať zákony do rúk ľuďom, ktorých nemôžeme zvoliť a ktorých nemôžeme odvolať, je však niečo absurdné.
<SPEAKER ID="111" NAME="Syed Kamall" AFFILIATION="ECR">
Vážený pán predsedajúci, tak ako môj kolega, ktorý hovoril pred chvíľou, by som chcel povedať, že aj ja mám svoje výhrady voči opätovnému zvoleniu pána Barrosa za predsedu Komisie.
<P>
Napokon, on je viac než ktokoľvek iný oddaný ďalšej európskej integrácii, často proti vôli národov Európy. Napriek tomu však prišiel na schôdzu našej skupiny, na schôdzu Európskych konzervatívcov a reformistov, a vysvetľoval, že je za primeranú právnu úpravu.
<P>
Samozrejme, existujú veľké pochybnosti o tom, čo to vlastne je primeraná právna úprava. Mnohí sa domnievajú, že primeraná právna úprava je zlá právna úprava, alebo že žiadna právna úprava nie je veľmi primeraná.
<P>
Ja by som sa ho však opýtal, či je skutočne za primeranú právnu úpravu, aby som sa uistil, že Komisia pri každej smernici vykoná riadne hodnotenie hospodárskych vplyvov. Na budúci rok bude týmto Parlamentom prechádzať smernica o správe alternatívnych investičných fondov. Komisia doposiaľ vôbec nevykonala riadne hodnotenie hospodárskych vplyvov. Vlastne tvrdí, že sa to nedá.
<P>
Ako za týchto okolností dosiahneme primeranú právnu úpravu? Žiadam pána Barrosa, aby to znovu zvážil.
<SPEAKER ID="113" NAME="Andrew Henry William Brons" AFFILIATION="NI">
Vážený pán predsedajúci, bol som proti spoločnému návrhu uznesenia o lesných požiaroch napriek tomu, že súhlasím, aby európske krajiny dobrovoľne spolupracovali na predchádzaní lesným požiarom, v boji proti nim a pri náprave strašných škôd, ktoré spôsobujú.
<P>
Som však proti vytváraniu orgánov Európskej únie, ktoré by uplatňovali právomoc nad členskými štátmi v oblastiach, ktoré sú širšie, než je potrebné na riešenie tohto problému. Upozorňujem na odseky 3, 7 a 8 spoločného návrhu uznesenia.
<P>
Tento návrh je zneužitím obdivuhodných humanitárnych reakcií na strašné tragédie, ktorých sme boli svedkami, s cieľom prijať ďalšie kroky smerom k vytvoreniu európskej jednotky ochrany pod názvom Europe Aid, o ktorej sa hovorí v správe Michela Barniera.
<SPEAKER ID="114" NAME="Philip Claeys" AFFILIATION="NI">
(NL) Vážený pán predsedajúci, v záverečnom hlasovaní o tomto uznesení som sa zdržal, aj keď som to urobil s určitou výhradou a množstvom pochybností, keďže tento text bezpochyby obsahuje mnoho pozitívnych prvkov, vecí, voči ktorým nemôže naozaj nikto namietať. Mám na mysli napríklad podporu pri posilňovaní opatrení civilnej ochrany členských štátov prostredníctvom výmeny odborníkov a pracovných postupov. Minulé leto sme opäť videli, že niektoré lesné požiare dosahujú také rozmery, že spolupráca je nevyhnutná, táto spolupráca medzi členskými štátmi však už prebieha. Takúto spoluprácu možno, samozrejme, ďalej prehĺbiť, je však otázne, akú hodnotu má napríklad vytvorenie samostatnej jednotky EÚ. Takéto konanie jednoducho uberá zdroje členským štátom, vytvára ďalší nový orgán EÚ s vlastnými zamestnancami a ešte viac zvyšuje byrokraciu.
<P>
Písomné vysvetlenia hlasovania
<SPEAKER ID="117" NAME="Maria da Graça Carvalho  " LANGUAGE="PT">
Pán predseda Barroso urobil z Európy vedúcu svetovú silu v boji proti zmene klímy. Európska únia je jediný medzinárodný blok, ktorý má jasný, súdržný postoj pre rokovania na konferencii v Kodani. Politické usmernenia pre budúcu Komisiu, ktoré načrtol pán predseda Barroso, predstavujú ambicióznu, modernú víziu Európy, pre ktorú sú hlavnými témami boj proti zmene klímy a oblasti znalostného trojuholníka.
<P>
Problémy, ktorým čelíme, sú zložité, reakcie teda nutne musia byť celostné. Na obdobie po roku 2010 preto pán predseda Barroso navrhuje koordinovaný a konvergentný prístup zahŕňajúci lisabonskú stratégiu, politiku v oblasti energie a klímy a sociálnu politiku. Navrhujú sa nové zdroje rastu a sociálnej súdržnosti založené na novej priemyselnej stratégii pre Európu, modernom odvetví služieb a dynamickom vidieckom hospodárstve.
<P>
Pán predseda Barroso teda za prioritu považuje reálne hospodárstvo a jeho modernizáciu prostredníctvom vedeckého výskumu, technického rozvoja, inovácií a zásad trvalej udržateľnosti. Komisia pod vedením predsedu Barrosa, v partnerstve s Európskym parlamentom a Radou, pomôže rozvíjať prosperujúcu, trvalo udržateľnú a sociálne vyspelú Európsku úniu.
<SPEAKER ID="118" NAME="Françoise Castex  " LANGUAGE="FR">
V záujme politickej súdržnosti a z úcty voči našim voličom som hlasovala proti znovuzvoleniu pána Barrosa. Počas piatich rokov svojho mandátu pán Barroso, ktorý získal podporu niektorých krajín EÚ pre vojnu Georgea W. Busha v Iraku, vôbec nedokázal oživiť Európsku úniu, ani ju posilniť voči vlastným záujmom národných štátov. A keď nastúpila finančná, hospodárska a sociálna kríza, túto úlohu nedokázal zvládnuť.
<P>
Jediné, čo za tých päť rokov dokázal, bola podpora vrtkavých chodníčkov finančného kapitalizmu, namiesto návrhu nových nariadení, ktoré Európa potrebuje v 21. storočí. Politika Európskej komisie musí zmeniť svoj smer. Pán Barroso nie je človekom pre túto úlohu. Jeho program nie je primeraný rozsahu súčasnej krízy: chýba v ňom plán obnovy Európy, dohoda o zamestnanosti, regulácia a účinný dohľad nad finančnými trhmi a mohutnejšie a pohotovejšie nástroje na nápravu súčasnej nerovnováhy. Potrebujeme smernicu o verejných službách a presmerovanú politiku Komisie v oblasti platov. Ak chceme zachrániť náš európsky sociálny model, potrebujeme omnoho ambicióznejší sociálny program.
<SPEAKER ID="119" NAME="Diogo Feio  " LANGUAGE="PT">
Teší ma, že môžem povedať, že ako Portugalec a poslanec Európskeho parlamentu som hlasoval za znovuzvolenie Josého Manuela Durãa Barrosa za predsedu Európskej komisie. Domnievam sa, že dôvodom podpory vlád a obnovenej dôvery tohto Parlamentu bol jeho výkon počas predošlého mandátu, poznačeného takým množstvom politických, finančných a sociálnych ťažkostí, ako aj skúsenosti, ktoré získal v tejto funkcii.
<P>
Hlboko ľutujem to množstvo pokusov, z ktorých nie všetky boli otvorené a seriózne, zabrániť úspechu jeho kandidatúry a pripomínam, že neuspeli nielen z dôvodu neexistencie akejkoľvek dôveryhodnej alternatívy, ale aj pre nezmyselné argumenty, na ktorých boli založené. Je mi ľúto, že tejto ceste, ktorá je rovnako jednoduchá ako bezvýznamná, nedokázali odolať poslanci z našej vlastnej krajiny.
<P>
Dúfam, že druhá Komisia pána Barrosa dokáže skombinovať technické spôsobilosti s tým "niečím navyše". Dúfam tiež, že bude skutočne rešpektovať a využívať zásadu subsidiarity a že si vyberie bezpečnú a pevnú cestu malých krokov, ktorú odporúčal Jean Monnet, a neosvojí si prístup založený na rýchlosti, ktorý veľa sľubuje, ale k skutočnému pokroku európskeho projektu a sna prispel len málom. Akokoľvek sa usilujeme dosiahnuť obzor, dostaneme sa tam len krok za krokom. Poďme správnou cestou.
<SPEAKER ID="120" NAME="José Manuel Fernandes  " LANGUAGE="PT">
Vítam výsledok tohto hlasovania, ktorý vracia pána Josého Manuela Durãa Barrosa do predsedníctva Európskej komisie. Portugalsko je hrdé, že má Portugalca takých uznávaných schopností a kvalít, ako je Dr. Barroso na čele Komisie. A je ešte hrdšie, keď vidí hodnotu jeho práce počas jeho prvého mandátu v rokoch 2004 až 2009, hodnotu, ktorú Európsky parlament uznal týmto hlasovaním. Pán Barroso bol v skutočnosti zvolený veľmi veľkou väčšinou, väčšou, než vyžaduje Lisabonská zmluva.
<P>
Dr. Barroso za posledných päť rokov preukázal silné, dôsledné vodcovstvo. Dokumenty v oblasti energetiky a zmeny klímy, smernica o službách a nariadenie o chemických látkach sú len niekoľkými príkladmi úspechu a vodcovstva. Pán Barroso bol tiež v prvej línii pri hľadaní riešení a pri konkrétnych návrhoch na riešenie hospodárskej krízy, ktorá nás stále postihuje. Európsky parlament práve vyslal signál, že Európa je silná a má silného vodcu. S dôverou a nádejou preto môžeme smerovať k Európe väčšej prosperity a solidarity.
<SPEAKER ID="121" NAME="João Ferreira  " LANGUAGE="PT">
Politické usmernenia pre ďalší mandát Komisie, ktoré boli práve predložené, odhaľujú zámer jej predsedu pokračovať v sledovaní hlavných línií činnosti, ktoré boli vytýčené v usmerneniach mandátu, ktorý sa teraz končí. Tieto usmernenia stoja pri počiatkoch hlbokej hospodárskej a sociálnej krízy, ktorú teraz zažívame a ktorej tragické dôsledky - nezamestnanosť, nerovnosť, chudoba a vylúčenie - nemilosrdne postihujú pracujúcich a národy Európy.
<P>
Dôsledkom vykonávania politík vyplývajúcich z týchto usmernení v Portugalsku bolo zničenie či výslovné ochromenie základných výrobných odvetví - poľnohospodárstva, rybného hospodárstva a priemyslu, útok na práva pracujúcich, znehodnotenie miezd a zodpovedajúci nárast nezamestnanosti a neistej práce, nerovnomerné rozdelenie príjmov, ktoré sa teraz očividne vzďaľujú od priemeru EÚ, a zlyhanie politík deregulácie, liberalizácie a privatizácie základných odvetví, ktoré viedli k rozkladu verejných služieb a komercializácii základných hľadísk našej spoločnej existencie. Zachovanie rovnakých usmernení znamená zvyšovanie koncentrácie bohatstva, podporovanie vzďaľovania namiesto zbližovania a spôsobovanie ďalších ničivých výbuchov latentnej systémovej krízy, ktoré nastanú skôr, ako sa zdá.
<SPEAKER ID="122" NAME="Lidia Joanna Geringer de Oedenberg  " LANGUAGE="PL">
Všetci by sme radi videli silnejšiu Európu a lepšie zabezpečených ľudí. Vy tiež, súdiac podľa dokumentu Politické usmernenia pre budúcu Komisiu, ktorý ste predstavili Parlamentu. Od kandidáta na budúcu hlavu Komisie sa však predsa len očakáva viac. Očakáva sa, že povie, ako to chce dosiahnuť, a nie, že predloží len zoznam problémov.
<P>
Tieto ciele sú v skutočnosti také rozsiahle, že hrozí, že sa budú navzájom vylučovať, a určite príde čas, keď sa bude treba rozhodnúť, ktorá z týchto priorít je dôležitejšia. Čo by ste si napríklad vybrali, keby sa cieľ európskej hospodárskej konkurencieschopnosti dostal do rozporu s cieľom vysokej miery zamestnanosti? Text, ktorý ste nám poslali, to nevysvetľuje.
<P>
Mám dojem, že váš dokument je prosto zoznamom želaní týkajúcim sa vecí, ktoré sa v predchádzajúcom období nedosiahli. Otázka znie: prečo sa nedosiahli?
<P>
Rada by som sa však vyjadrila k tomu bodu vo vašom programe, ktorý sa týka internetu. Zmieňujete sa o význame internetu pre hospodársky rozvoj a sociálnu súdržnosť Európy a dokonca sľubujete, že nová Komisia vypracuje Európsky digitálny program. Chcela by som vedieť, ako mienite zaviesť túto myšlienku do praxe a čím novým tento program prispeje v porovnaní s predchádzajúcimi iniciatívami?
<SPEAKER ID="996" NAME="Bruno Gollnisch  " LANGUAGE="FR">
Podobne ako moji priatelia, ktorí zastupujú národné hnutia v Európe, som jedným z 219 poslancov EP, ktorí hlasovali proti pánovi Barrosovi. Je to sympatický a kultivovaný človek, je však predovšetkým symbolom zlyhania Európskej únie. Nedokázal ochrániť naše hospodárstva a naše pracovné miesta pred nečestnou celosvetovou konkurenciou, pomôcť európskym krajinám prekonať krízu, zreformovať finančný systém s cieľom zabrániť bezuzdným špekuláciám, zaručiť demokraciu, zabezpečiť potravinovú sebestačnosť a zabrániť rýchlej likvidácii priemyslu v našich krajinách.
<P>
Slovom, nepodarilo sa mu dokázať, že bruselská Európa je niečo viac ako stroj na utlačovanie, zbedačovanie a zotročovanie štátov a národov. Pri bližšom pohľade je symbolická aj voľba pána Barrosa. Je symbolom spôsobu fungovania tejto Európy. Aký rozruch by nastal, keby namiesto predsedu Komisie, ktorý bude svojimi politikami ovplyvňovať životy 500 miliónov Európanov, by to bola hlava štátu, ktorá by napriek tomu, že bola jediným kandidátom, bola zvolená len o niečo viac ako polovicou hlasov?
<SPEAKER ID="123" NAME="Sylvie Guillaume  " LANGUAGE="FR">
Dnes som hlasovala proti kandidatúre pána Barrosa, a to z troch zásadných dôvodov. Po prvé, zoznam jeho vlastných krokov za posledných päť rokov: predsedníctvo, ktoré bolo slabé, konzervatívne a liberálne, nečinné zoči-voči kríze, neschopné podnietiť koordinovanú obnovu a ktoré venovalo pozornosť výlučne želaniam hláv štátov či vlád. José Manuel Barroso určite nepodporil silnú Európu. Po druhé, jeho nedostatočná reakcia na podmienky, ktoré stanovila Skupina progresívnej aliancie socialistov a demokratov v Európskom parlamente: nepredložil ani skutočný plán obnovy, ani dohodu o zamestnanosti, nezabezpečil žiadnu reguláciu, dohľad ani účinné nástroje pre nápravu nerovnováhy na finančných trhoch a neprijal ani jeden záväzok týkajúci sa rámcovej smernice na ochranu verejných služieb. A napokon, odkazy, ktoré voliči vyslali počas európskych volieb a ktoré nám ukázali, že voliči už nechcú oslabenú, nezrozumiteľnú Európu, kde sa kompromis považuje za najvyššiu cnosť politického riadenia.
<SPEAKER ID="124" NAME="Jacky Hénin  " LANGUAGE="FR">
Voľba predsedu Európskej komisie je mimoriadne dôležitý úkon a občania EÚ by mali mať právo poznať rozhodnutia svojich zástupcov.
<P>
Ja osobne ľutujem a odsudzujem postup tajného hlasovania, ktorý vedie k úplnému nedostatku zodpovednosti.
<P>
Keďže navyše nedokážem nájsť žiadne spoločné prvky s politikou, ktorú navrhuje pán Barroso, potvrdzujem, že nebudem podporovať jeho menovanie za predsedu Komisie.
<SPEAKER ID="125" NAME="Cătălin Sorin Ivan  " LANGUAGE="RO">
Na konci päťročného funkčného obdobia (2004 - 2009) nevrhá hodnotenie činností Európskej komisie na predsedu Barrosa priaznivé svetlo. Na základe toho sa zdá, že sa treba zdržať hlasovania, a to najmä vtedy, keď negatívne hlasovanie by bolo vzhľadom na chýbajúcu alternatívu nemúdrym politickým rozhodnutím, a pozitívne hlasovanie by sa zasa rovnalo vyjadreniu bezpodmienečnej a neodôvodnenej dôvery v nedostatočný program.
<P>
Domnievam sa, že podpora, ktorú predsedovi Barrosovi poskytujú členské štáty, je neodškriepiteľným dôkazom toho, že nie je silným predsedom, ale že jeho prioritou sa stali národné záujmy, čo znamená, že usmernenia pre jeho mandát vlastne stanovili predstavitelia jednotlivých štátov. Európska komisia potrebuje predsedu, ktorý bude podporovať rozvoj politík Spoločenstva, bude sa sústavne usilovať o integráciu a bude presadzovať koncepciu zjednotenej Európy. Nijakým spôsobom nesmie byť obhajcom národných záujmov. Zo sociálnodemokratického pohľadu predseda Barroso nesplnil množstvo záväzkov prijatých na začiatku svojho mandátu v roku 2004. Komisia sa o mnohé z nich vrátane konsolidácie sociálnej Európy zaujímala len veľmi málo. V dôsledku toho som sa rozhodol nehlasovať za opätovné vymenovanie pána predsedu Barrosa.
<SPEAKER ID="126" NAME="Astrid Lulling  " LANGUAGE="FR">
Hlasovala som za menovanie pána Barrosa za predsedu Európskej komisie.
<P>
K tomuto rozhodnutiu som dospela na základe štyroch dôvodov.
<P>
Kandidatúru pána Barrosa jednomyseľne navrhla Európska rada.
<P>
Podľa môjho chápania demokracie si víťazi volieb môžu nárokovať právo na výber svojho človeka.
<P>
Neexistuje iná voľba ako pán Barroso. Vážne sa neuvažovalo o žiadnom alternatívnom riešení.
<P>
Kritika namierená voči odstupujúcemu predsedovi sa mýli v jednej zásadnej skutočnosti, a to, že Komisia môže predkladať návrhy a že sú to členské štáty, kto ich formuluje.
<P>
Moja podpora zároveň prichádza s určitými očakávaniami.
<P>
Vo svojom druhom funkčnom období by mal byť pán Barroso o niečo nezávislejší, najmä pokiaľ ide o veľké členské štáty, a jediným cieľom jeho konania by mala byť služba všeobecným záujmom Spoločenstva.
<P>
Je mi ľúto, že Komisia má tendenciu meniť sa na zlepenec komisárov, ktorí si môžu robiť, čo chcú. Chcem požiadať pána Barrosa, aby využil svoj vplyv a zabránil tejto premene.
<P>
Chcela by som, aby táto inštitúcia, ktorá je ochrankyňou zmlúv, znovu nadobudla svoju pôvodnú silu, čiže schopnosť udávať smer mobilizačnými projektmi.
<SPEAKER ID="127" NAME="Willy Meyer  " LANGUAGE="ES">
Pán Barroso, predseda Európskej komisie, je zodpovedný za súčasný stav finančnej, hospodárskej, potravinovej a environmentálnej krízy, ktorú Európa prežíva. Jeho chybu dodnes nikto neuznal a vina sa namiesto toho pripisuje Spojeným štátom. Komisia sa dodnes pokúša budovať Európu založenú na politikách privatizácie a rozkladu sociálneho štátu.
<P>
Komisia prijala lisabonskú stratégiu, ktorá predpokladala hospodársky rast na úrovni 3 % a vytvorenie 20 miliónov pracovných miest do roku 2010. Neúspech tejto stratégie je zrejmý. Napriek tomu Komisia navrhuje obnoviť túto stratégiu a pokračovať v politikách, ktoré sú príčinou krízy. Táto kríza nie je pandémiou. Je výsledkom hazardu týkajúceho sa jednej konkrétnej politiky; politiky, ktorú prijala Európska komisia. Jej program zahraničnej politiky sa vôbec nezmieňuje o Sahare či Palestíne. Tieto otázky nielenže nie sú jej prioritou, ale EÚ plánuje udeliť rozšírený štatút Marockému kráľovstvu a rozšíriť vzťahy s Izraelským štátom.
<SPEAKER ID="128" NAME="Maria do Céu Patrão Neves  " LANGUAGE="PT">
Práca, ktorú pán predseda Barroso vykonal za posledných päť rokov, sa vyznačovala veľkým pragmatizmom, serióznosťou a odhodlanosťou pri sledovaní najvyšších záujmov Európy.
<P>
Vedúce postavenie vo svete v rámci boja proti zmene klímy, včasné rozšírenie účasti Európy v otázke oceánov prostredníctvom zavedenia novej európskej námornej politiky a schopnosť dosiahnuť dohodu v súvislosti s finančným výhľadom v Európe zloženej z 27 krajín, to sú len niektoré príklady, ktoré sú dôvodom na to, aby zostal na čele Európskej komisie.
<P>
Základnými piliermi pokračovania integrácie Európy sú hospodársky rast, investície do inovácií a odborného vzdelávania a boj proti nezamestnanosti, a to sú zároveň aj priority pána Barrosa do budúcnosti.
<P>
V čase, keď svetová hospodárska a finančná situácia nie je najlepšia, potrebuje Európa silného vodcu, ktorý dokáže vdýchnuť život európskemu projektu.
<P>
Pre všetky uvedené dôvody a pre mnohé ďalšie sa domnievam, že pán Barroso je ideálnym predsedom na usmerňovanie osudu Európskej únie v nadchádzajúcom funkčnom období.
<SPEAKER ID="129" NAME="Frédérique Ries  " LANGUAGE="FR">
Tak ako 381 mojich kolegov poslancov, aj ja som podporila menovanie pána Barrosa na čelo Komisie. Urobila som tak z mnohých dôvodov, prinajmenšom preto, pretože niektorí ľudia vznášajú proti tomuto kandidátovi mimoriadne nečestné obvinenia. Počúvam nejaký sen o novom Delorsovi, pričom zabúdajú, že sme zmenili svet... a Európu. Európa 12 štátov, Kohlova a Mitterrandova Európa, už neexistuje a bezpochyby sa nikdy nevráti.
<P>
Ako prvý predseda Komisie 25, a neskôr 27 štátov, mal pán Barroso chúlostivú úlohu zvládnuť rozšírenie v roku 2004. Tento mandát sa vyznačoval konsolidáciou. Druhý mandát sa bude vyznačovať ambíciami. Dúfam, že to tak bude, a chcem mu na to dať dôveru. Chcem odmietnuť hru na čarodejníkovho učňa, odmietnuť čakanie, nie na Godota, ale na ďalšieho hypotetického kandidáta, ktorého Rada vôbec nemá v úmysle navrhnúť. Chcem odmietnuť čakanie a ďalšie oslabovanie našich inštitúcií a povesti, ktorej sa Európa medzi Európanmi ešte stále teší. Takže áno, budeme od neho očakávať, že splní svoje sľuby, napríklad boj proti zmene klímy a diskriminácii, a naliehavé súčinné opatrenia zoči-voči hospodárskej a sociálnej kríze. Ešte jedno odloženie tohto hlasovania by znamenalo krok nesprávnym smerom. Čakanie na domnelého kandidáta by bolo chybou.
<SPEAKER ID="130" NAME="Nuno Teixeira  " LANGUAGE="PT">
Silné, ambiciózne predsedníctvo Komisie je nevyhnutné na to, aby Európa znovu získala svoje vedúce postavenie vo svete úsilím o rovnováhu medzi hospodárskymi a politickými cieľmi na jednej strane a sociálnou a územnou súdržnosťou na strane druhej. Priority sa musia určiť pragmaticky, ale bez prehliadania hodnôt, ktoré stáli pri vzniku európskeho projektu.
<P>
Máme pred sebou množstvo problémov, napríklad reformu rozpočtu Spoločenstva, ktoré Európa musí riešiť tak, že preukáže, že je schopná vytýčiť svetový program na rôzne témy vrátane boja proti zmene klímy a regulácie finančných trhov. V čase, keď vo viacerých členských štátoch prudko stúpa nezamestnanosť, je nevyhnutné hľadať udržateľnú cestu zo súčasnej hospodárskej a sociálnej krízy. Tento cieľ by mal členské štáty zjednotiť okolo zásady solidarity a posilnenia európskeho jednotného trhu.
<P>
Keďže sa domnievam, že José Manuel Durão Barroso má kvality, ktoré mu umožnia pokračovať v úspešnom plnení očakávaní, ktoré sme doň vložili, keďže si myslím, že to, že zastáva túto funkciu, je cťou pre Portugalsko, a keďže pre malý, izolovaný, vzdialený a odľahlý región, akým je Madeira, považujem za výhodu, že má v Komisii niekoho, kto dôkladne rozumie jeho realite, podporujem jeho novú kandidatúru do funkcie predsedu Európskej komisie.
<SPEAKER ID="131" NAME="Frank Vanhecke  " LANGUAGE="NL">
Hlasoval som proti opätovnému menovaniu pána Barrosa za predsedu Európskej komisie, keďže za posledných päť rokov bol vlastným symbolom Komisie, ktorá sa rozhodla nebrať ohľad na demokratické odmietnutie Lisabonskej zmluvy a urobila to veľmi opovržlivo a mimoriadne arogantne. Pán Barroso tiež opakovane obhajoval novú vlnu masového prisťahovalectva a sústavne bagatelizoval problémy spojené s možným pristúpením Turecka k EÚ. Výpovednú hodnotu má aj to, že pán Barroso včera odmietol odpovedať na odôvodnenú otázku britského poslanca o svojich zámeroch, pokiaľ ide o európskeho komisára pre ľudské práva, ktorá je vnútornou otázkou v rámci EÚ. Veľký brat Európa postupuje ďalej, ale zjavne to nikto nevidí, a to sa týka aj poslancov Európskeho parlamentu.
<SPEAKER ID="132" NAME="Derek Vaughan  " AFFILIATION="S&amp;D">
písomne. - Hoci sa nezvyknem zdržať hlasovania, mal som pocit, že pri dnešnom hlasovaní o voľbe predsedu Komisie je zdržanie sa tým správnym rozhodnutím. Uznávam, že pán Barroso vykonal určité ústupky napríklad v otázke hodnotenia vplyvov v sociálnej oblasti. Nepreukázal však odhodlanie presadzovať návrhy dôležité pre Skupinu socialistov, napríklad posilnenie smernice o vysielaní pracovníkov, ktorá má zásadný význam pre ochranu waleských zamestnancov. Potrebujeme tiež väčšie odhodlanie týkajúce sa úradov pridelených novovymenovaným komisárom a jasné vysvetlenie organizácie budúceho kolégia. Neverím, že sľub pána Barrosa bojovať proti sociálnemu dumpingu v Európe je dostatočne rozsiahly, a z tohto dôvodu, ako aj na základe vyššie uvedeného, som sa rozhodol v tomto prípade zdržať hlasovania.
<SPEAKER ID="133" NAME="Bernadette Vergnaud  " LANGUAGE="FR">
Hlasovala som proti kandidatúre pána Barrosa, predovšetkým preto, pretože verím v skutočne politickú Európu, ktorá sa nemôže uspokojiť s Komisiou zviazanou požiadavkami veľkých podnikov. Verím tiež, že nikto nemôže viesť kampaň založenú na požiadavke inej formy európskeho vedenia, aby potom jednoducho vystavil bianko šek dôraznému zástancovi liberalizmu, ktorého programu žalostne chýbajú ambície a hodnoty. Človeku, ktorý sa skrýva za myšlienku lepšej právnej úpravy, aby dereguloval všetko, čo ja ako socialistka obhajujem: verejné služby, sociálnu ochranu zamestnancov, rešpektovanie zdravotníckych systémov, reguláciu finančného hospodárstva a ochranu spotrebiteľov a životného prostredia pred mocou priemyselných skupín. Z úcty k vlastnému presvedčeniu a k presvedčeniu voličov mám pocit, že tieto hodnoty sa nemôžu spochybňovať postrannými motívmi a úskokmi s cieľom získať smiešne ústupky od konzervatívcov, ktorí ovládajú väčšinu členských štátov, Európsky parlament a Komisiu a ktorí si nedajú pokoja, kým nepresadia svoju politiku deregulácie.
<SPEAKER ID="134" NAME="Dominique Vlasto  " LANGUAGE="FR">
Napriek tomu, že hlasovanie o predsedovi Európskej komisie je tajné, chcela by som verejne vyjadriť svoju podporu kandidátovi z našej politickej rodiny Josému Manuelovi Barrosovi a úprimne mu zablahoželať k znovuzvoleniu. Keďže Poslanecký klub Európskej ľudovej strany (kresťanských demokratov) vyhral európske voľby, je celkom prirodzené, že predseda budúcej Komisie by mal pochádzať z našich radov. Napriek márnemu rozruchu v radoch rozdelenej ľavice a zelených, ktorí však nemali kandidáta, ktorého by navrhli, bol preto pán Barroso pohodlnou väčšinou opäť zvolený. Vítam tiež opätovne potvrdený záväzok úzko spolupracovať s naším zhromaždením, v ktorom sa môže spoliehať na naše odhodlanie a podporu vždy, keď bude treba hlasovať o návrhoch týkajúcich sa nášho európskeho projektu. Parlament a Komisia sa teraz budú môcť bez meškania pustiť do práce, čo bolo to najdôležitejšie v tejto zložitej dobe, v ktorej treba pohotovo riešiť mnohé problémy v záujme všetkých Európanov. Okrem toho, kým sa Európa zúčastňuje na činnosti skupiny G20 a na rokovaniach o klíme, musí byť zjednotená a musí dobre fungovať. Dnešné jasné, jednoznačné hlasovanie ju tiež posilňuje zoči-voči ostatným svetovým mocnostiam.
<SPEAKER ID="995" NAME="Jean-Pierre Audy" AFFILIATION="PPE">
písomne. - (FR) Hlasoval som za uznesenie Európskeho parlamentu zo 16. septembra 2009 o lesných požiaroch v lete roku 2009. Toto uznesenie nasleduje po mnohých ďalších, ktoré zdôrazňujú frekvenciu, závažnosť, komplexnosť a dôsledky prírodných a ľuďmi spôsobených katastrof v Európe, počet ktorých sa v posledných rokoch rýchlym tempom zvyšoval. Fenomén lesných požiarov zhoršuje vyľudňovanie vidieka, postupné opúšťanie tradičných činností, nedostatočná správa lesov, existencia rozsiahlych plôch monokultúrnych lesov, výsadba neadaptovaných druhov stromov, absencia účinnej politiky prevencie, nedostatočné pokuty ukladané v prípade podpaľačstva a nedostatočné vykonávanie zákonov zakazujúcich nezákonnú výstavbu a zaručujúcich opätovné zalesňovanie. Komisia, žiaľ, napriek požiadavkám Parlamentu neprijala kroky na vytvorenie európskej jednotky civilnej ochrany a ja vítam konanie môjho priateľa pána Barniera, ktorý jej zriadenie už dlho navrhuje. A napokon, keďže súkromné poisťovacie spoločnosti neponúkajú poistenie proti lesným požiarom, vzhľadom na neschopnosť súkromného sektora konať sa stáva nevyhnutnosťou zváženie spoločného verejno-súkromného nástroja na poistenie lesov proti búrkam a požiarom.
<SPEAKER ID="994" NAME="Carlos Coelho  " LANGUAGE="PT">
Extrémne suchá a lesné požiare v južnej Európe sú, žiaľ, čoraz častejšie a čoraz intenzívnejšie. Dochádza k stratám na ľudských životoch (len toto leto zahynulo 11 ľudí) a vznikajú obrovské škody v spojení s obmedzením hospodárskej činnosti a ničením životného prostredia, najmä prostredníctvom zvýšenej miery dezertifikácie, keďže v poslednom desaťročí každý rok ubudlo asi 400 000 hektárov európskych lesov.
<P>
K nárastu prírodných katastrof prispieva zmena klímy, mnohé prípady sú však stále nepredvídateľné alebo sú spôsobené trestnou činnosťou. Preto je potrebné vypracovať vedecký výskum na zlepšenie postupov posudzovania rizík, systémov predchádzania požiarom a zariadení požiarnej ochrany, pričom sa zároveň musia uvoľniť potrebné finančné zdroje.
<P>
Potrebujeme európsku stratégiu na boj proti prírodným katastrofám, ako aj väčšiu interoperabilitu a koordináciu rôznych nástrojov Spoločenstva. Členské štáty by mali rozšíriť vzájomnú spoluprácu a koordináciu s cieľom zaručiť solidaritu a dostupnosť ďalších zdrojov rýchlej mobilizácie na boj proti týmto katastrofám.
<P>
Vyzývam predsedníctvo Rady, aby naliehavo prijalo rozhodnutie o nariadení o novom Fonde solidarity s cieľom zvýšiť transparentnosť a uľahčiť jeho využitie v prípadoch núdze.
<SPEAKER ID="136" NAME="Diogo Feio  " LANGUAGE="PT">
Južná Európa je obeťou katastrof (sucha a požiarov), ktoré ohrozujú ľudské životy, hospodárstvo a miestne ekosystémy a prispievajú k postupnému opúšťaniu rozsiahlych oblastí, ktoré boli kedysi obývané, obrábané a o ktoré sa ľudia starali. Nie je to len problém tej či onej krajiny, táto otázka a jej závažné dôsledky teraz nadobúdajú cezhraničnú povahu a je zrejmé, že si zaslúžia reakciu na európskej úrovni.
<P>
Ako som už povedal, Európska únia získa výhodu, ak zostane jednotná dokonca aj v nešťastí a ak dokáže zmobilizovať zdroje, napríklad Fond solidarity, ako aj systémy a postupy na odvrátenie príčin a zmiernenie dôsledkov týchto rán, a dokáže na tieto katastrofy pružne, pohotovo a vhodne reagovať.
<P>
Okrem Európskej komisie, ktorá by mala zaujať vedúcu úlohu pri hľadaní riešení a zavádzaní osvedčených postupov, treba vyzvať celé lesnícke odvetvie, aby zabezpečilo vzájomnú výmenu poznatkov, vymedzilo riešenia a poukázalo na spôsoby, ktoré pomôžu diverzifikovať činnosti týkajúce sa lesov.
<P>
V jednej portugalskej detskej riekanke sa hovorí, že strom je priateľ. Európska únia by mala opätovať toto priateľstvo a podporiť tak budúcnosť vidieckych oblastí.
<SPEAKER ID="137" NAME="João Ferreira  " LANGUAGE="PT">
Dôvod, pre ktorý som hlasoval za, je spojený s potrebou skutočnej solidarity a okamžitej mobilizácie finančných zdrojov, aby sme so všetkou potrebnou naliehavosťou dokázali riešiť tragickú sociálnu a environmentálnu situáciu, ktorá doľahla na oblasti a spoločenstvá postihnuté tohtoročnými letnými požiarmi.
<P>
Domnievam sa však, že v uznesení by sa mali viac zdôrazniť účinky určitých politík Spoločenstva, najmä spoločnej poľnohospodárskej politiky, ktoré vedú ľudí k tomu, aby opúšťali pôdu a výrobné systémy, a tiež činnosti, ktoré podporujú preventívny prístup k problému požiarov.
<P>
Dôsledky spoločnej poľnohospodárskej politiky, najmä v krajinách ako Portugalsko, patria k základným príčinám požiarov, ktoré teraz rok čo rok pustošia rozsiahle územia. Myslím si však, že táto možná a potrebná spolupráca členských štátov v boji proti lesným požiarom by sa nemala použiť na vydláždenie cesty pre odstránenie dôležitých hľadísk zvrchovanosti jednotlivých členských štátov, najmä vzhľadom na civilnú ochranu a opatrenia na kontrolu a zasahovanie na ich vlastnom území.
<SPEAKER ID="993" NAME="Sylvie Guillaume  " LANGUAGE="FR">
Lesné požiare toto leto opäť raz ničili juh Francúzska. Podobne ako ďalší naši európski susedia, aj naši občania bojovali s plameňmi, pričom tieto katastrofy vyústili do materiálnych škôd i ľudského utrpenia. Preto som presadzovala vytvorenie nezávislej a stálej európskej jednotky, ktorej úlohou by bolo poskytovať pomoc členským štátom a regiónom postihnutým požiarmi a inými katastrofami. Rovnako potrebujeme - a toto je aj výzva, ktorú sme adresovali Komisii - stratégiu, ktorá nám umožní zachovať bohaté ekosystémy v našich prírodných parkoch, či už je to Bauges, Ardèche alebo Lubéron, pričom celá táto aktivita sa bude opierať o financovanie určené na preventívne opatrenia a opatrenia na obnovu poškodených ekosystémov. Využitie spoločnej poľnohospodárskej politiky možno odôvodniť predchádzaním šíreniu lesných požiarov, ktoré sú až príliš často výsledkom bujného podrastu v niektorých oblastiach. A napokon som obhajovala aj mobilizáciu Fondu solidarity EÚ, ktorý dnes blokuje Rada napriek tomu, že je zúfalo potrebný.
<SPEAKER ID="138" NAME="Eija-Riitta Korhola  " LANGUAGE="FI">
Vážený pán predsedajúci, v pondelňajšej rozprave o lesných požiaroch v lete 2009 som povedala, že so zmenou klímy sa budú meniť prírodné podmienky. Voči tejto skutočnosti nemožno namietať. Nevysvetľuje však katastrofy týkajúce sa životného prostredia, najmä keď sa tie isté javy opakujú každých pár rokov. Môžeme a musíme byť lepšie pripravení. Preto som dnes musela hlasovať proti pozícii našej skupiny vo vzťahu k pozmeňujúcemu a doplňujúcemu návrhu 5, a keď mám byť celkom úprimná, táto pozícia ma veľmi mätie. Naozaj prišiel čas, aby sa členské štáty Únie pozreli do zrkadla. Človek môže plným právom povedať, že ničeniu spôsobenému lesnými požiarmi sa mohlo predísť, keby určité členské štáty vypracovali a zaviedli účinnejšie preventívne opatrenia a usilovnejšie konali vo veci zastavenia trestnej činnosti na získavanie ďalších pozemkov pre výstavbu.
<P>
V našom politickom prostredí ľudia nemôžu zatvárať oči pred faktami. To nie je nikomu prospešné, najmä ak sa to týka rozsahu ľudských tragédií vyplývajúcich z lesných požiarov. Tvrdí sa, že zmena klímy je jednou z príčin zvýšeného počtu lesných požiarov, a je pravda, že Európa sa bude musieť pripraviť na dlhšie obdobie lesných požiarov, nielen od júna do septembra, ako to bolo bežné doteraz. Letá začínajú skôr a najmä na juhu sú teplejšie a suchšie, riziko požiarov preto rastie. Samotný problém požiarov však nespočíva v postupnej zmene prírodných podmienok, ale niekde inde. Prispôsobiť sa meniacemu sa prostrediu je jedna vec, akceptovať zlé strnulé postupy a byť nepripravený je celkom iná vec.
<SPEAKER ID="139" NAME="Willy Meyer  " LANGUAGE="ES">
V Grécku požiare zničili 130 000 olivovníkov, ako aj množstvo hektárov viniča, dobytok, včelárske podniky, sklady, stajne a veľký počet skleníkov a domov. V Španielsku lesné požiare zničili 95 769 hektárov, pričom spôsobili smrť 11 ľuďom a odhadované škody vo výške 395 miliónov EUR.
<P>
Sociálne, hospodárske a environmentálne škody, ktoré požiare spôsobujú na miestnom hospodárstve, výrobnej činnosti a cestovnom ruchu, sú obrovské a vyžadujú si podporu pre postihnutých občanov a obnovu predchádzajúcich environmentálnych podmienok prostredníctvom okamžitého zásahu jednotlivých štátov a Spoločenstva.
<P>
Naliehavo žiadame Komisiu, aby bez meškania zmobilizovala Fond solidarity EÚ a sprístupnila zdroje potrebné na podporu plánov obnovy postihnutých oblastí, oživenie ich výrobného potenciálu a úplné zalesnenie spálenísk.
<P>
Odlesňovanie je čiastočne spôsobené výstavbou ciest a železničných tratí. Komisia musí presadzovať také opatrenia, aby verejné práce financované z prostriedkov EÚ zahŕňali určité množstvo verejných investícií na zlepšenie, udržiavanie a rozšírenie verejných lesov.
<SPEAKER ID="140" NAME="Andreas Mölzer  " LANGUAGE="DE">
Leto 2009 bolo, žiaľ, poznačené ničivými lesnými požiarmi v južnej Európe, ktoré spôsobili obrovské materiálne a ekologické škody. V tejto súvislosti bolo jasné, že podpaľači, ktorí profitujú z ničenia lesov, boli povzbudení nedostatkami v lesných záznamoch alebo ich absenciou, či nedostatočne definovaným využívaním pôdy. V tomto návrhu uznesenia preto bolo dôležité vyzvať členské štáty, aby tieto záznamy prepracovali alebo zmenili a doplnili.
<P>
Okrem zalesňovania je potrebná spolupráca odborníkov, hasičov a ďalších zúčastnených skupín, tak v prípade núdze, ako aj v oblasti prevencie. Tento návrh uznesenia obsahuje logické návrhy, napríklad ako možno členské štáty podporiť v prípade katastrofy v súlade so zásadou solidarity. Preto som hlasoval za spoločný návrh uznesenia o lesných požiaroch v lete roku 2009.
<SPEAKER ID="141" NAME="Frédérique Ries  " LANGUAGE="FR">
Treba rovno povedať, že predchádzanie prírodným katastrofám a prispôsobovanie sa zmene klímy nie je ľahká úloha. Aj keď Európska únia je na tom o niečo lepšie ako iné regióny sveta, pokiaľ ide o tvorbu posilneného mechanizmu civilnej ochrany a finančný dar z nebies v podobe Fondu solidarity, každoročne je zničených viac než 600 000 hektárov.
<P>
Nehovorím len o lesných požiaroch v stredozemskej oblasti, z ktorých najhoršie vypukli v lete roku 2009 v horách v okolí Atén. Podľa mňa sú na zlepšenie situácie nevyhnutné dva návrhy. Po prvé, v plnej miere sa musí zrealizovať správa pána Barniera z roku 2006 o európskej jednotke civilnej ochrany. Stále čakáme na ustanovenie európskych zelených prílb, aby dali zmysel európskej politike civilnej ochrany, za ktorú hlasovali občania. Po druhé, je dôležité, aby Komisia mala právo kontrolovať, čo sa deje na miestnej úrovni. Bolo by prekvapujúce povedať čo i len slovo, ak boli vyplatené európske granty, keď niektoré lesné požiare pravdepodobne založili zločinci s jediným cieľom pripraviť pôdu pre výstavbu.
<SPEAKER ID="142" NAME="Joanna Senyszyn  " LANGUAGE="PL">
Hlasovala som za uznesenie o lesných požiaroch. Požiare v Európskej únii v tomto roku zatiaľ zničili viac než 200 000 hektárov lesa. To je viac ako za celý rok 2008! V Poľsku je koeficient hrozby lesných požiarov jeden z najvyšších v Európe. V apríli 2009 bol počet požiarov najvyšší za posledných päť rokov.
<P>
Musíme prijať naliehavé a účinné opatrenia na boj proti zmene klímy, ktorá je jednou z príčin požiarov. Ďalšou dôležitou otázkou v prijatom uznesení je koordinácia mechanizmov EÚ na predchádzanie zmene klímy a najmä účinné využívanie Fondu solidarity na obmedzenie dôsledkov požiarov.
<P>
Musíme vytvoriť európsku jednotku, ktorá dokáže v prípade prírodných katastrof rýchlo konať. Bolo by to finančným a organizačným vyvrcholením opatrení prijatých v členských štátoch. Dúfam, že Európska komisia primerane zohľadní parlamentné uznesenie o boji proti následkom požiarov a využije ho na zintenzívnenie vlastných opatrení v tejto oblasti.
<SPEAKER ID="992" NAME="Catherine Stihler  " AFFILIATION="S&amp;D">
písomne. - Dnešná rozprava o lesných požiaroch je vítaná. Zničenie mnohých prírodných krás je stratou pre nás všetkých. Musíme preukázať solidaritu s našimi kolegami a pomôcť postihnutým krajinám.
<SPEAKER ID="143" NAME="Nuno Teixeira  " LANGUAGE="PT">
Nedávne štúdie dokazujú, že v dôsledku opätovného zalesňovania presadzovaného regionálnou vládou, spolu s iniciatívami organizácií na ochranu životného prostredia, sa lesy na Madeire za posledných 36 rokov rozšírili o takmer 5 000 hektárov, pričom tento úspech je o to pozoruhodnejší, že ide proti vnútroštátnemu trendu. Toto dedičstvo neoceniteľnej hodnoty je potrebné chrániť, a hoci určite musíme byť pripravení reagovať na lesné požiare, považujem za nevyhnutné vyvážiť prideľovanie zdrojov na účely predchádzania požiarom, ich zisťovania a na samotný boj proti nim. Hlasoval som za toto uznesenie, pretože sa domnievam, že túto politiku je možné presadzovať na európskej úrovni prostredníctvom stratégie solidarity, ktorej cieľom je koordinácia reakcie na požiare a účinného predchádzania rizikovým formám správania.
<P>
S osobitným dôrazom na najvzdialenejšie regióny by v rámci tohto prístupu mali byť do čistenia lesov, vysádzania pôvodných druhov a opätovného zaľudňovania vidieckych oblastí zapojené úrady aj vlastníci zalesnenej pôdy. Trestná činnosť by sa mala primerane trestať aj na vnútroštátnej úrovni. Pružnosť pri vykonávaní postupov spojených s využívaním súčasných, ako aj nových štrukturálnych fondov, napríklad Fondu solidarity EÚ, zabezpečí pohotovejšiu reakciu pre ľudí, ktorých postihla strata poľnohospodárskej pôdy, domova a hospodárskych zvierat v dôsledku požiarov alebo iných katastrof.
<SPEAKER ID="144" NAME="Frank Vanhecke  " LANGUAGE="NL">
V konečnom hlasovaní o kompromisnom uznesení o následkoch lesných požiarov v roku 2009 som sa zdržal hlasovania. Urobil som tak preto, pretože vidím, že väčšina v Parlamente sa domnieva, že boj proti lesným požiarom na európskej úrovni sa nemá obmedzovať na podporu a koordináciu, ale že v skutočnosti by sa mal vytvoriť akýsi samostatný európsky protipožiarny zbor, čiže opäť ďalší európsky orgán, ktorý by stál obrovské peniaze, len aby sa duplikovala činnosť, ktorú už vykonávajú iní.
<P>
V každom prípade to slúži na ilustráciu skutočnosti, že eurofederalisti sa menej zaujímajú o účinné a kompetentné spravovanie nášho kontinentu, a viac ich zaujíma vyjadrenie postoja, že všetko sa musí regulovať na európskej úrovni - napriek zásade subsidiarity, na ktorú tu tak často počúvame chvály.
