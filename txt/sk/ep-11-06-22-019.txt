<CHAPTER ID="019">
Vyhoreté palivo a rádioaktívny odpad (rozprava) 
<SPEAKER ID="250" NAME="Predsedajúca">
Ďalším bodom programu je správa pani Romany Jordanovej Cizeljovej v mene Výboru pre priemysel, výskum a energetiku o návrhu smernice Rady o nakladaní s vyhoretým palivom a rádioaktívnym odpadom - C7-0387/2010 - 2010/0306(NLE)).
<SPEAKER ID="251" NAME="Romana Jordan Cizelj" LANGUAGE="SL">
Zaoberáme sa tu legislatívnym návrhom, ktorým po prvý raz zavedieme európske normy pre nakladanie s rádioaktívnym odpadom a vyhoretým rádioaktívnym palivom. Od prijatia smernice o jadrovej bezpečnosti prešli dva roky a odvtedy sa bezpečnej prevádzke jadrových elektrární venuje zvýšená pozornosť.
<P>
Európsky parlament tiež niekoľkokrát požadoval smernicu o nakladaní s rádioaktívnym odpadom a vyhoretým jadrovým palivom. Udalosti vo Fukušime dokázali, že robíme správne, pretože vyhorené jadrové palivo uskladnené v dočasnej nádrži môže tiež predstavovať riziko, ktorému je možné pomocou vhodných opatrení predísť. Výbor pre priemysel, výskum a energetiku veľmi podporuje myšlienku európskej smernice, ale chceme, aby bola v určitých oblastiach dôslednejšia. V našej správe sme sa venovali technologickým stránkam, zabezpečeniu finančných a ľudských zdrojov a nezávislým, silným a schopným orgánom.
<P>
Dovoľte mi podrobnejšie vysvetliť naše názory. Ani najlepšie myšlienky - bez ohľadu na to, ako veľmi sú potrebné - sa nestanú realitou, ak nebude dostatok financií. Vo Výbore pre priemysel, výskum a energetiku sme v podstate posilnili finančné požiadavky. Nám nepostačuje, že tieto prostriedky sú len primerané a dostupné. Musíme na politickej úrovni zabezpečiť, aby sa tieto dve požiadavky vykonali, a preto podporujeme väčšiu transparentnosť a dohľad nad finančným zdrojmi. Predkladáme tiež požiadavku, že peniaze by sa mali používať len na špecifické účely.
<P>
Presadili sme aj uplatňovanie zásady, podľa ktorej platí znečisťovateľ, ktorú považujem za jednu z kľúčových požiadaviek Európskeho parlamentu. Reagovali sme aj na obavy verejnosti týkajúce sa bezpečnosti likvidovaného jadrového paliva a podporili sme zásadu reverzibility. Zaujali sme stanovisko, že vyhorené jadrové palivo sa musí kontrolovať. Z technických dôvodov alebo v prípade nových technologických riešení sa však takéto palivo môže opätovne vyberať, spracovať alebo recyklovať a opäť použiť.
<P>
Výrazne sme sprísnili požiadavky na transparentnosť a podrobne sme opísali účasť verejnosti, informácie, ktoré sa majú poskytovať verejnosti, spôsob komunikácie a účasť v postupoch. V tejto súvislosti sme sa odvolávali na Aarhuský dohovor. Náš výbor je za regionálnu spoluprácu. Aby však regionálna spolupráca neslúžila len ako výhovorka na odkladanie rozhodnutí, doplnili sme množstvo požiadaviek, ktoré by takáto spolupráca mala spĺňať.
<P>
Osobitne sme sa venovali ochrane pracovníkov, ktorí manipulujú s vyhoreným jadrovým palivom a rádioaktívnym odpadom, dodržiavaniu zásady najnižšej primerane dosiahnuteľnej úrovne (ALARA), ktorá je v praxi stanovená, potrebe vzdelávania a odbornej prípravy a tiež potrebe vývoja vedeckých a technologických zručností.
<P>
Osobitne by som chcela zdôrazniť náš postoj k vývozu rádioaktívneho odpadu. Dovolím si povedať, že žiadny člen výboru nie je zástancom postoja "nie na mojom dvore". Nepodporujeme nezodpovedné nakladanie s odpadom a chceme, aby sa rádioaktívny odpad likvidoval bezpečne. Na druhej strane vieme, že existujú výnimky, v rámci ktorých je vývoz povolený. Preto sme podporili pozmeňujúci a doplňujúci návrh, ktorý umožňuje vývozy do krajín, ktoré majú rovnaké normy, aké touto smernicou zavedieme v EÚ. Rádioaktívny odpad by sme napríklad nemali vyvážať do krajín, ktoré nemajú zariadenia na jeho konečné uloženie. Predložili sme aj pozmeňujúci a doplňujúci návrh, v ktorom požadujeme, aby Európska komisia po dokončení partnerských posúdení posúdila koncepciu nakladania s rádioaktívnym odpadom a vyhoretým jadrovým palivom. Osobitný dôraz by sa mal klásť na zásadu reverzibility a vývozné požiadavky.
<P>
Dámy a páni, podľa zmluvy o Euroatome má Európsky parlament len poradnú úlohu. Usilovne sme pracovali a dúfam, že naša práca nebude zbytočná. Preto očakávam, že Európska komisia a Rada zohľadnia naše stanoviská, a žiadam vás, aby ste počas tejto rozpravy podporili stanoviská prijaté Výborom pre priemysel, výskum a energetiku.
<SPEAKER ID="252" NAME="Günther Oettinger" LANGUAGE="DE">
Dnes diskutujeme o návrhu Komisie týkajúceho sa témy, ktorá sa dotýka Európy a ktorá je na programe Parlamentu druhý raz. Prvý návrh Komisie nebol v rokoch 2003 a 2004 prijatý. Myslíme si, že je rozumné a vhodné, aby sme na európskej úrovni uplatňovali najprísnejšie normy bezpečnosti na využívanie jadrovej energie bez ohľadu na účel, na ktorý sa využije, a na nakladanie s jadrovým odpadom.
<P>
Chcel by som poďakovať pani Jordanovej Cizeljovej za vyčerpávajúcu správu a za prácu počas posledných týždňov. Rád by som tiež poďakoval tieňovým spravodajcom z Výboru pre priemysel, výskum a energetiku a z ostatných výborov. Moji úradníci mi hovoria, že ste vypracovali veľmi vecnú a kvalifikovanú správu. Teší nás, že podporuje základné aspekty návrhu Komisie, ktorý má byť dôležitým prvkom vo vývoji súhrnného európskeho právneho a regulačného bezpečnostného systému na najvyššej možnej úrovni.
<P>
Teší ma, že v zásade súhlasíte s koncepciou európskeho právneho rámca a že podporujete naše návrhy na zodpovednosť za národné programy, na jasnú prácu, časové a finančné požiadavky, na informácie a na plné zapojenie širokej verejnosti do všetkých národných realizačných procesov v skorom štádiu.
<P>
Chceme spoločne pracovať na zabezpečení podrobného a spoľahlivého dôkazu o trasách nakladania s odpadom a ich bezpečnosti najmä preto, že doby skladovania budú veľmi dlhé.
<P>
Myslíme si, že mnohé návrhy, ktoré ste vypracovali, sú dobre podložené faktami. Podporujú a posilňujú prístup Komisie.
<P>
Mám zopár ďalších pripomienok k štyrom špecifickým oblastiam.
<P>
Po prvé, hlavná zásada je, že nechceme regulovať všetky podrobnosti základnej koncepcie subsidiarity. Každý členský štát má inú východiskovú pozíciu. Chceme zaviesť európsky právny rámec. Hlavné body, ktoré sú dôležité pre bezpečnosť a normy, sú zahrnuté v návrhu dokumentu. Napríklad sme ponechali manévrovací priestor, pokiaľ ide o účasť verejnosti, vzdelávanie a odbornú prípravu zamestnancov a manažérov a podrobnosti finančných modelov - nie kvalitu financovania -, a zámerne nechávame otvorenú reguláciu zariadení na konečné skladovanie vybudovaných alebo prevádzkovaných spoločne viacerými členskými štátmi. Ak budeme chcieť byť neskôr v tomto procese konkrétnejší, môžeme v prípade potreby vydať odporúčania v tejto oblasti.
<P>
Som si však istý, že tento návrh nebude v priebehu ďalších 20 rokov posledným predloženým návrhom. Predpokladám, že v priebehu dvoch až piatich rokov budeme musieť počas realizačnej fázy obsah pozmeniť alebo doplniť. Preto poskytuje Komisia vám všetkým možnosť revidovať smernicu v pravý čas, aby sme sa mohli poučiť zo svojich skúseností a ďalej zlepšiť smernicu.
<P>
Po druhé, ak sa pozrieme na otázku reverzibility uskladnených palivových článkov a uskladneného odpadu, platí zásada, že každé zariadenie na skladovanie musí byť z geologického a technického hľadiska a tiež z hľadiska jeho výstavby vhodné a bezpečné na trvalé konečné uskladnenie. Sme si však vedomí toho, že výskum a veda sa budú vyvíjať. V súčasnosti rastú očakávania, že v dohľadnej budúcnosti, v priebehu budúcich desaťročí, nám zlepšenia, ktoré prinesie ďalšia alebo po nej nasledujúca generácia vedy, umožnia recyklovať alebo uskladňovať odpad účinnejšie ako v dnešnej dobe. Preto považujeme možnosť reverzibility a medzičasom neustáleho prístupu a bezpečnosť za rovnako dôležité a chceme to zahrnúť do vnútroštátnych právnych predpisov a možno to jasnejšie stanoviť v preambule.
<P>
Po tretie, osobitne podporujeme názory pani spravodajkyne na význam primeraného financovania pre národné programy nakladania s odpadom. Z tohto dôvodu obsahuje návrh Komisie dôležité požiadavky týkajúce sa financovania, ktorých zámerom je zabezpečiť, aby sme budúcim generáciám nezanechali príliš veľké bremeno. Preto chceme zabezpečiť, aby bolo načas k dispozícii primerané financovanie, a to v súlade so zásadou, podľa ktorej znečisťovateľ platí, aby národné programy obsahovali podrobné a dôveryhodné odhady nákladov a aby zamestnanci a spoločnosť ako celok dostávali informácie o všetkých otázkach týkajúcich sa nakladania s odpadom. Dôležité je, aby bolo financovanie aj transparentné.
<P>
Podporujeme tiež návrhy, aby bolo financovanie nakladania s odpadom zaistené počas náležite dlhých období. Tieto návrhy predložíme Rade vo vašom mene.
<P>
Môj posledný bod sa týka vývozov. Základná zásada nášho návrhu je, že každý členský štát bez ohľadu na to, koľko jadrových elektrární má, či vôbec nejaké má a aké množstvo odpadu musí zvyčajne spracovať, musí prevziať zodpovednosť za svoje úlohy a musí tiež uzavrieť dvojstranné dohody a dohodnúť riešenia s ostatnými členskými štátmi, pretože každý členský štát má jadrový odpad zo zdravotníckych prístrojov a priemyselného výskumu, aj keď nemá žiadne jadrové elektrárne. Vývozy do tretích krajín nie sú v zásade v záujme Európy.
<P>
V mojej vlasti Nemecku sa v 70. a 80. rokoch minulého storočia vyvážali obrovské objemy nebezpečného odpadu do bývalej Nemeckej demokratickej republiky a do východnej Európy a tam boli uskladnené za odplatu v zariadeniach, ktoré absolútne vôbec nespĺňali normy doby a ktoré neposkytovali najlepšiu možnú ochranu životného prostredia a obyvateľstva. To je obava aj v tomto prípade. Z tohto dôvodu sme v Komisii ochotní prijať všetky možné reštriktívne riešenia vrátane zákazu vývozu a vývozných obmedzení. Chceme vyzvať Parlament, aby nepodporil otvorenie tejto oblasti, ale aby podporil reštriktívne riešenie. Tak jednoduchšie zabezpečíme, aby Rada na konci postupu neoslabila vývozné obmedzenia.
<P>
Chcel by som vám veľmi pekne poďakovať za dnešnú konštruktívnu podporu. Som si istý, že o pár rokov budeme v Parlamente o tejto téme opäť diskutovať, aby sme túto prvú smernicu rozšírili a zlepšili.
<SPEAKER ID="253" NAME="Jean Lambert">
spravodajkyňa Výboru pre zamestnanosť a sociálne veci požiadaného o stanovisko. - Dúfajme, že keď budeme revidovať túto smernicu, budeme to môcť urobiť na inom právnom základe.
<P>
Náš výbor zaujal stanovisko, že právnym základom by mal byť článok 153 Zmluvy o fungovaní EÚ, keďže táto problematika sa týka priamo zdravia a bezpečnosti. Poukázali sme aj na význam poskytovania informácií a skutočných konzultácií s pracovníkmi, týkajúcich sa dokumentácie o bezpečnosti a posudzovania bezpečnosti nielen zariadení, ktoré nakladajú s vyhoretým palivom a rádioaktívnym odpadom, ale aj pokiaľ ide o to, ako by mali byť vyhorené palivo a rádioaktívny odpad prepravované, a potrebu dôsledného a účinného režimu kontrol so sankciami, ktoré budú účinné, budú odrádzať a budú primerané.
<P>
Chceme tiež, aby všetci držitelia licencie zabezpečili dôkladnú a trvalú odbornú prípravu všetkých osôb, ktoré nakladajú s týmito látkami, vrátane subdodávateľov - potenciálne slabého článku bezpečnostného reťazca -, príležitostných pracovníkov a všetkých ľudí pracujúcich na mieste bez ohľadu na ich pozíciu. Zaujali sme tiež stanovisko, že nie je jednoduché rozlišovať medzi civilným a vojenským odpadom, keďže civilisti môžu v súčasnosti nakladať aj s vojenským odpadom.
<SPEAKER ID="254" NAME="Pavel Poc" LANGUAGE="CS">
Chcel by som úprimne zablahoželať pani spravodajkyni k výsledku jej práce. Ako spravodajca Výboru pre životné prostredie, verejné zdravie a bezpečnosť potravín požiadaného o stanovisko som dostal možnosť bezprostredne zažiť, ako sa technický návrh cez noc stal veľmi politickou témou, a preto by som chcel poďakovať všetkým našim kolegom poslancom, ktorým sa podarilo zachovať si objektívny prístup dokonca aj pod tlakom nešťastia v Japonsku. Osobitne by som chcel poďakovať tieňovým spravodajcom Výboru pre životné prostredie, verejné zdravie a bezpečnosť potravín za to, že pomohli zabezpečiť takú vysokú kvalitu stanoviska tohto výboru.
<P>
Verím, že smernica zriadi v Európskej únii právny rámec na nakladanie s vyhoretým palivom a rádioaktívnym odpadom a stane sa súčasťou právnych predpisov EÚ, čo zaistí bezpečné využívanie jadrovej energie v členských štátoch, ktoré si ju vo svojom zložení zdrojov energie ponechávajú. Medzi inými vecami som veľmi uvítal požiadavku, aby členské štáty zaistili dostatočné financovanie výdavkov spojených s nakladaním s vyhoretým palivom. Osobne som navštívil viacero zariadení na skladovanie rádioaktívneho odpadu a som pevne presvedčený o tom, že nedostatočné financovanie môže priamo viesť k zníženiu ich bezpečnosti, čomu musíme v Európe zabrániť.
<SPEAKER ID="255" NAME="Edit Herczog" LANGUAGE="HU">
V mene Skupiny progresívnej aliancie socialistov a demokratov v Európskom parlamente vítam túto správu. Je výsledkom dlhých diskusií, konzultácií a rokovaní a zajtra ju jednomyseľne podporíme. Jadrovú technológiu využívame na výrobu energie, výrobu farmaceutických výrobkov a dodávanie energie ponorkám a ľadoborcom šesťdesiat rokov. A v priebehu uplynulých šesťdesiatich rokov sa nám nepodarilo nájsť účinné riešenia nakladania s nebezpečným odpadom a jeho dlhodobého skladovania. Podporujeme túto smernicu, aj keď nesúhlasíme so všetkými jej časťami, pretože znižuje politické prekážky a zavádza potrebné finančné podmienky a nezávislosť. Hoci máme rozdielne názory na výrobu energie, všetci sa zhodneme v tom, že na základe zásady, podľa ktorej znečisťovateľ platí, musí byť odpad vyrobený v Európskej únii uskladnený v rámci EÚ, aj keď sa opätovne spracováva v tretej krajine. Podporujeme iniciatívu na zníženie odpadu na minimum, a ak to výsledky vývoja a výskumu umožnia, na ďalšiu recykláciu, pretože zásada reverzibility je pre nás veľmi dôležitá.
<P>
Za mimoriadne dôležité považujeme aj to, aby sa nezabudlo na ľudský faktor. Je nevyhnutné, aby sme zaistili ľudský faktor, a s tým úzko súvisí bezpečnosť zamestnancov, ktorá musí byť pri skladovaní odpadu prioritou. Myslíme si, že dôležité je poukázať aj na to, že súčasný právny základ neposkytuje dostatočné európske riešenia, pretože nemáme spolurozhodovacie práva. Preto si myslíme, že je dôležité nájsť v budúcnosti nový právny základ. Na záver, Európa musí hrať vedúcu úlohu, pokiaľ ide o predpisy a aj budovanie zariadení na skladovanie. Len takýmto spôsobom môžeme ísť zvyšku sveta príkladom.
<SPEAKER ID="256" NAME="Fiona Hall">
v mene skupiny ALDE. - Jadrový odpad predstavuje problém, ktorý jednoducho musíme riešiť. Aj keby sa zajtra zavreli všetky jadrové reaktory, stále by sme tu mali dedičstvo v podobe odpadu z polstoročia jadrovej generácie a z množstva ďalších činností. Keďže ho však nemôžeme len jednoducho vymazať z existencie, musíme otázku jadrového odpadu riešiť najzodpovednejším možným spôsobom. To znamená zabezpečiť, aby rádioaktívny odpad zostal pod kontrolou a dohľadom EÚ.
<P>
Keď sa jadrový odpad dostane za európske hranice, nemôžeme zaručiť, ako sa s ním bude nakladať. Preto Skupina Aliancie liberálov a demokratov za Európu silno podporuje stanovisko pána komisára a trvá na zachovaní terajšieho stavu. Vývoz rádioaktívneho odpadu do tretích krajín sa musí zakázať.
<P>
Osobitným problémom jadrového odpadu je už len doba, počas ktorej je nebezpečný. Pred desaťtisíc rokmi sme žili v jaskyniach. Ako môžeme vedieť, ako bude ľudská spoločnosť a planéta Zem vyzerať o desať tisíc rokov?
<P>
Preto musia byť rozhodnutia, ktoré dnes prijímame, správne aj v budúcnosti. Geologické ukladanie jadrového odpadu sa môže v súčasnosti celkovo zdať ako najmenšie zlo, ale vývoj vedy môže tento záver úplne zmeniť. Preto vítam poznámky pána komisára v tejto súvislosti. Z tohto dôvodu je zahrnutie revíznej doložky do tejto smernice rozumné.
<P>
Na záver musím zdôrazniť, ako urobilo viacero kolegov predo mnou, aké to je absurdné, že s Európskym parlamentom sa v tejto veci len konzultuje a nemá žiadne skutočné právomoci vo veci tejto smernice, od ktorej závisí bezpečnosť toľkých generácií.
<SPEAKER ID="257" NAME="Evžen Tošenovský" LANGUAGE="CS">
Ako tieňový spravodajca Európskych konzervatívcov a reformistov by som chcel vyzdvihnúť správu pani Jordanovej Cizeljovej. Táto správa bola vypracovaná v čase veľmi zložitých a dokonca hysterických diskusií, ktoré nasledovali po prírodnej katastrofe v Japonsku a jej dôsledkoch na jadrové elektrárne.
<P>
Po mnohých diskusiách sa nám podarilo zachovať racionálny prístup k spôsobu, akým nakladáme s rádioaktívnym odpadom. Je samozrejmé, že by sme sa mali usilovať zaistiť najvyššiu možnú mieru bezpečnosti nakladania s rádioaktívnym odpadom, a správa preto poukazuje na povinnosť poskytovať informácie a byť otvorený o týchto činnostiach takým spôsobom, aby sa zvýšila dôvera verejnosti. Všetky tieto činnosti musia podliehať prísnym kontrolám v súlade s medzinárodnými normami. Je dôležité zabezpečiť uskladnenie v dočasných skladovacích zariadeniach a dlhodobých úložiskách v súlade s týmito normami. Sú to mimoriadne nákladné činnosti, ktorých súčasťou sú zariadenia fungujúce desaťročia, ak nie storočia. Preto by sa mal brať do úvahy ďalší technologický vývoj v budúcich desaťročiach. Technológia úložísk musí v budúcnosti umožniť určitú mieru pružnosti. Podľa mňa je nerozumné pokúšať sa o absolútnu izoláciu jadrového odpadu v trvalých úložiskách.
<SPEAKER ID="258" NAME="Béla Kovács" AFFILIATION="NI">
(HU) Zatiaľ čo Európska únia sa snaží nájsť riešenie skladovania a likvidácie takzvaného vyhoreného paliva, v Spojených štátoch a Rusku sa považuje za hospodársky spoľahlivý zdroj energie. Vyhorené palivo z jadrových elektrární sa v súčasnosti môže jednoducho použiť ako palivo v reaktoroch so soľným roztokom štvrtej generácie. Využitie metódy urýchľovania protónov pomocou antikatódy z olova a bizmutu otvára ešte väčšie možnosti. Vysoko rádioaktívne izotopy s dlhým polčasom rozpadu vyrábané jadrovými elektrárňami sú v podstate bezpečné: je možné ich premeniť na nízko rádioaktívne izotopy s krátkym polčasom rozpadu, čo zároveň umožní, aby zariadenie fungovalo ako elektráreň vyrábajúca elektrickú energiu. Ďalšou výhodou je skutočnosť, že tieto reaktory môžu byť poháňané aj prostredníctvom tória a naše zásoby tohto materiálu sú 10-krát väčšie ako zásoby uránia. Tieto reaktory sú napájané zlomkom kritickej masy štiepneho materiálu, čo znamená, že vznik samovoľnej jadrovej reťazovej reakcie je nemožný. Ak nezačneme okamžite zavádzať a využívať tieto nové technológie, opäť zaostaneme za najnovšími poznatkami vo výskume, vývoji a hospodárstve.
<SPEAKER ID="259" NAME="Maria Da Graça Carvalho" AFFILIATION="PPE">
(PT) Blahoželám pani spravodajkyni k vynikajúcej práci, ktorú vykonala. Cieľom navrhnutého rámca je zabezpečiť, aby členské štáty zriadili regulačný rámec a vypracovali národné programy na zodpovednejšie nakladanie s rádioaktívnym odpadom.
<P>
Je dôležité, aby boli národné programy jasné, pokiaľ ide o rozhodovací proces. Prijímanie rozhodnutí musí byť založené na jasnom rozdelení úloh a povinností medzi jednotlivými zainteresovanými subjektmi. Hlavnými otázkami sú dohľad, kontrola a informácie, ktoré sú pre transparentné riadenie nevyhnutné. Účasť verejnosti podporuje dohodu a angažovanosť, čo vedie k spoločenskej legitímnosti stratégií nakladania s rádioaktívnym odpadom. Je nevyhnutné, aby bola verejnosť informovaná o potenciálnych rizikách vo všetkých oblastiach súvisiacich s jadrovou energiou a novými technológiami.
<P>
Informácie, znalosti a vysoká miera transparentnosti sú potrebné na verejnú akceptáciu. Musím poukázať aj na dôležitú úlohu, ktorú zohrávajú medzinárodná spolupráca a programy spoločného výskumu a vývoja v šírení a výmene osvedčených postupov v tejto oblasti.
<SPEAKER ID="260" NAME="Marita Ulvskog" AFFILIATION="S&amp;D">
(SV) Diskusia o jadrovej energii nás často rozdeľuje do rôznych táborov. Sme za alebo proti, chceme rýchle vyradenie z prevádzky a ukončenie alebo vôbec žiadne ukončenie. Keď však príde na otázku jadrovej bezpečnosti, pozícia, z ktorej všetci vychádzame, je dosť rozdielna. V tomto prípade sa zhodneme na tom, že chceme najvyššiu možnú úroveň bezpečnosti, a to, samozrejme, platí aj o jadrovom odpade, za ktorý budeme zodpovední bez ohľadu na to, ako dlho budeme využívať jadrovú energiu, a takisto budú mnohé, mnohé generácie po nás. S odpadom sa musíme vyrovnať úplne najlepším možným spôsobom a smernica EÚ musí mať takú štruktúru, aby naozaj spĺňala tieto ciele. Jedna otázka, ktorá je osobitne dôležitá, je vývoz jadrového odpadu, ktorú už spomenulo viacero rečníkov. Členským štátom musí byť umožnené, aby naďalej medzi sebou uzatvárali dohody týkajúce sa odpadu, ale nesmieme ho vyvážať do krajín mimo EÚ. To je morálna povinnosť, ktorej sa musíme držať.
<SPEAKER ID="261" NAME="Corinne Lepage" AFFILIATION="ALDE">
(FR) Krajinám, ktoré nemajú pod kontrolou spôsob, akým sa spracováva ich vlastný odpad, by nemalo byť povolené využívať technológie, ktoré tento odpad vyrábajú. Žiadna krajina by sa nemala stať smetníkom inej krajiny. Preto musíme podporovať stanovisko Komisie k vývozu odpadu a zákazu a preto musíme byť veľmi nekompromisní k akýmkoľvek dvojstranným dohodám, ktoré sa môžu uzatvoriť.
<P>
Po druhé, jadrový odpad by sa mal riadiť zvykovým právom, ale s prísnejšími pravidlami. Definícia, ktorú nám predložili, nespĺňa minimálnu normu. V skutočnosti vlastne nedefinuje odpad, pretože ak by sme na to išli logicky, jadrový odpad nikdy nevznikne, keďže vždy budeme vedieť vymyslieť nové technologické riešenie. Považujem to za nezodpovedné.
<P>
Nakoniec, náklady na demontáž a likvidáciu odpadu by mali byť riadne zahrnuté v cene jadrovej energie, čo v súčasnosti, žiaľ, nie je ten prípad. Nemôžeme sa snažiť uplatňovať zásadu, podľa ktorej znečisťovateľ platí, ak nebudeme absolútne prísni a zodpovední v spôsobe, akým kontrolujeme ceny.
<SPEAKER ID="262" NAME="Marina Yannakoudakis" AFFILIATION="ECR">
Nedávne udalosti v Japonsku nám rozhodne pripomenuli možné problémy spojené s využívaním jadrovej energie a likvidáciou vyhoreného paliva. No vo svete, ktorý stojí pred problémom nedostatku energie, musíme zostať otvorení.
<P>
Musíme sa snažiť podporovať všetky formy výroby elektrickej energie - od obnoviteľných, udržateľných zdrojov energie po investície do bezpečných jadrových elektrární. Pokiaľ ide o jadrovú energiu, bezpečnosť a transparentnosť postupov sú dvomi dôležitými bodmi, na ktoré musíme neustále dávať pozor. Odpoveďou určite nie je zatvorenie elektrární, aké plánuje Nemecko, ale skôr zaistenie, aby sme vo vzťahu k tejto forme energie a odpadu, ktorý vyrába, dodržiavali najprísnejšie bezpečnostné programy.
<P>
Jadrová energia má obrovský potenciál, ako môže Európe slúžiť, ale musíme byť realistickí. Buďme aktívni a nechajme jadrovú energiu pracovať teraz a v budúcnosti pre nás a pracujme s touto správou.
<SPEAKER ID="263" NAME="Paul Rübig" AFFILIATION="PPE">
(DE) V prvom rade by som chcel zablahoželať pánovi Oettingerovi. Teraz je tretím komisárom, ktorý je zodpovedný za oblasť jadrovej bezpečnosti, odpadu a vyraďovanie z prevádzky. Parlament vždy podporoval Komisiu a vždy požadoval, aby sa právomoc v tejto oblasti presunula na európsku úroveň. Pracovná skupina Rady pre jadrovú energiu si, žiaľ, nemyslela, že tieto otázky patria do programu.
<P>
Som hrdý na skutočnosť, že pomaly sa nám darí viesť medzi sebou vážne diskusie o týchto témach a že Rada sa naozaj snaží vyzdvihnúť európsku pridanú hodnotu a že sa na druhej strane snaží dodržiavať zásadu subsidiarity. Myslím si však, že tu ide jednoducho aj o to, aby sme si uvedomili, čo môžeme dosiahnuť v tejto veľmi citlivej oblasti ôsmeho rámcového programu pre výskum. Preto je v tejto oblasti mimoriadne dôležitá vedecká stránka a otázka, čo v budúcnosti očakávame od harmonizácie a či chceme vzájomné uznanie.
<P>
Myslím si, že by sme mali rozmýšľať aj nad témami, na ktoré sa chceme zamerať v bezprostrednej budúcnosti. Dobre si pamätám, ako pani Palaciová raz povedala, že táto otázka sa na programe objaví až vtedy, keď sa stane ďalšia jadrová katastrofa. Nanešťastie, mala pravdu. Dosť neskoro sme si to uvedomili, ale je najvyšší čas, aby sme porozmýšľali nad opatreniami, ktoré je potrebné prijať na európskej úrovni. To však nestačí. Európa musí hrať priekopnícku úlohu najmä na medzinárodnej scéne. Spoločne s Medzinárodnou agentúrou pre energiu (MAAE) by sme mali v tejto oblasti zaviesť normy. Potrebujeme normy, ktoré pomerne jednoducho zaručia najvyššiu možnú úroveň bezpečnosti a ktoré nám skutočne poskytnú možnosť, ako čo najviac zabrániť ohrozeniu obyvateľov. Pán Oettinger, chcel by som vám zablahoželať. Zaujali ste správny prístup a môžeme si byť istí, že Parlament a Komisia dosiahnu veľký úspech.
<SPEAKER ID="264" NAME="Hannes Swoboda" AFFILIATION="S&amp;D">
(DE) Najprv by som chcel k téme zákazu vývozu povedať, že plne súhlasím s pánom Oettingerom. Keďže sa zdá, že v tejto otázke vládne všeobecná zhoda, dúfam, že sa zhodneme aj zajtra pri hlasovaní a budeme môcť podporiť Komisiu. Určite by bolo veľmi rozumné, ak by Komisia a Európsky parlament zaujali v tomto ohľade spoločný prístup.
<P>
Po druhé, pokiaľ ide o otázku účasti verejnosti, pán Oettinger, povedali ste, že v tejto oblasti nepotrebujeme podrobné predpisy. V podstate máte pravdu. Budeme však potrebovať aj cezhraničnú účasť verejnosti. Keďže máme zariadenia na skladovanie, ktoré sú blízko hraníc, nemôžeme jednoducho povedať, že tu sú hranice a táto otázka sa ostatných občanov netýka. Pravdepodobne budeme potrebovať spoločné pravidlá v tejto oblasti, inak môžu vzniknúť spory alebo ľudia môžu byť vylúčení a povie sa im, že táto záležitosť sa ich netýka, keďže sú občanmi iného štátu. Všetci sme však občanmi Európy. Keďže niektorých krajín sa dotýkajú takéto miesta skladovania, ktoré sú blízko ich hraníc, je dôležité, aby sme stanovili určité zásady a aby Komisia navrhla niekoľko základných predpisov, aby sa účasť verejnosti brala vážne a bola založená na spoločných zásadách.
<SPEAKER ID="265" NAME="Vladimir Uručev" AFFILIATION="PPE">
(BG) V prvom rade by som chcel poďakovať pani Cizeljovej za kvalitnú správu, o ktorej úprimne dúfam, že nám umožní pokročiť smerom k prijatiu následnej smernice o rádioaktívnom odpade a vyhorenom jadrovom palive.
<P>
Európa určite potrebuje pravidlá a právny rámec na stanovenie povinných požiadaviek s cieľom zaistiť najvyššiu možnú úroveň bezpečnosti, čo tak veľmi chceme aj my a aj európski občania. Stanovenie takejto bezpečnosti len v rámci Európy však nie je veľkým úspechom. Naopak, ak sa v blízkosti hraníc Európskej únie vykonávajú činnosti súvisiace s jadrovou energiou podľa pravidiel a noriem, ktoré sú na nižšej úrovni ako tie v Európe, pre nás a európskych občanov to už predstavuje dôvod na obavy. Dôvodom toho je, že jadrové nehody nerešpektujú geografické hranice.
<P>
Ako môžeme rozšíriť uplatňovanie prísnych európskych noriem na ostatné krajiny? Jediným skutočným prostriedkom na to je spolupráca s takýmito krajinami a realizácia spoločných projektov. Preto si myslím, že je veľmi dôležité vykonať prvý pozmeňujúci a doplňujúci návrh predložený vo Výbore pre priemysel, výskum a energetiku, ktorý umožňuje vývoz vyhoreného paliva a rádioaktívneho odpadu do tretích krajín, ak sa v týchto krajinách uplatňujú rovnako prísne normy ako naše. Ak členským štátom odoprieme túto praktickú možnosť, zoberie im to najúčinnejší prostriedok na šírenie našich prísnych európskych požiadaviek. Myslím tým spoluprácu a spoločné projekty na spracovanie rádioaktívneho odpadu. Nechajme bokom morálne pochybnosti, že európsky jadrový priemysel využije túto možnosť na to, aby sa zbavil nevhodného odpadu na úkor ostatných krajín. K tomu v skutočnosti nedôjde. Naliehavo vyzývam Komisiu, aby v tejto otázke zaujala konštruktívnejší postoj.
<SPEAKER ID="266" NAME="Judith A. Merkies" AFFILIATION="S&amp;D">
(NL) Pán komisár, hovorili ste o troch veciach, v ktorých podľa môjho názoru budete môcť počítať s podporou veľkej väčšiny tohto Parlamentu. Hovorili ste o podpore zákazu vývozu. V každom prípade získate podporu veľkého počtu z nás, pretože sa to týka nášho vlastného odpadu. Musíme sa oň postarať sami a nemali by sme vyvážať odpad do iných krajín mimo Európskej únie.
<P>
Požadujete transparentnosť. Nikto nie je proti transparentnosti. Zdá sa, že je to veľmi dobrá myšlienka, rozhodne s ohľadom na skutočnosť, že otázky jadrovej energie a rádioaktívneho odpadu rozvášňujú tak veľa ľudí.
<P>
Hovorili ste aj o reverzibilite konečného riešenia podzemného skladovania. Povedali ste, že to nie je trvalé riešenie, že vždy budeme mať prístup k odpadu. Súhlasím. V tomto smere máte moju bezvýhradnú podporu.
<P>
Znepokojuje ma však jedna vec, a tou je podzemné skladovanie. Ste si naozaj istý, že to je najbezpečnejší spôsob? Z môjho pohľadu nie je. Ani to nie je spôsob, ktorý sa využíva niekde inde. V niektorých krajinách naozaj nie je vhodný terén na skladovanie rádioaktívneho odpadu, preto by som povedala, že by sme mali dostať realistickú možnosť iného, alternatívneho nakladania s odpadom nad zemou.
<SPEAKER ID="267" NAME="András Gyürk" AFFILIATION="PPE">
(HU) Každý členský štát vyrába rádioaktívny odpad. Preto by sme sa nemali venovať len vyhorenému palivu z elektrární s cieľom chrániť životné prostredie a zdravie občanov, ale mali by sme zabezpečiť aj všeobecné bezpečné a efektívne nakladanie s rádioaktívnym odpadom. Už len z tohto dôvodu je skutočne vhodné diskutovať dnes o tejto otázke tu, v Európskom parlamente.
<P>
Súhlasím s tým, že využívanie jadrovej energie je vecou vnútroštátnej zvrchovanosti. Stanovenie základných zásad EÚ týkajúcich sa vnútroštátnych predpisov o nakladaní s odpadom je však oprávnené. Keďže takéto zásady neexistujú a existujú rozdielne opatrenia, aktéri na trhu chcú nakladať so svojím rádioaktívnym odpadom v krajinách s najvoľnejšími predpismi. Preto je iniciatíva, ktorej cieľom je, aby členské štáty vypracovali záväzné programy nakladania s odpadom, sľubná. Jedným z jej nevyhnutných predpokladov je však vymenovanie príslušných orgánov, ktoré zabezpečia prísnu kontrolu činností v oblasti nakladania s odpadom a ktoré budú môcť v prípade potreby primeraným spôsobom pokutovať porušenia. Myslím si, že národné programy musia tiež jasne určiť právomoc týchto orgánov a zodpovednosť aktérov na trhu.
<P>
Ešte jednu poznámku na záver. Kompletné nakladanie s vyhoretým palivom a rádioaktívnym odpadom je veľmi nákladná činnosť. Znamená to, že národné programy sú zbytočné, pokým sa nevyjasnia otázky financovania. Vyhradenie finančných prostriedkov potrebných na nakladanie s jadrovým odpadom už počas výroby jadrového odpadu je dôležitou základnou zásadou. Súhlasím s tým, že náklady na nakladanie s odpadom majú znášať tí, ktorí odpad vyrobili. Pre aktérov na trhu to bude vhodným stimulom na to, aby znížili objem rádioaktívneho odpadu a účinne s ním nakladali.
<SPEAKER ID="268" NAME="Francesco De Angelis" AFFILIATION="S&amp;D">
(IT) Katastrofa vo Fukušime opäť otvorila otázku jadrovej bezpečnosti. Musíme sa zaoberať problémom rádioaktívneho odpadu a vyriešiť ho.
<P>
Budem stručný: dva body považujem za absolútnu prioritu. Prvým je zákaz presunu odpadu. Každá krajina musí byť schopná plniť si svoje povinnosti a predovšetkým zásada, podľa ktorej znečisťovateľ platí, je spravodlivá zásada. Druhý bod sa týka bezpečnosti, konkrétne zdravia a bezpečnosti pracovníkov. Tento bod považujem za mimoriadne dôležitý, musíme dať ľuďom duševnú pohodu. Obyvateľom Európy musíme dať duševnú pohodu tým, že zabezpečíme, aby sa táto problematika riadila čo najtransparentnejšie a, zdôrazňujem, najmä čo najbezpečnejšie.
<SPEAKER ID="269" NAME="Marian-Jean Marinescu" AFFILIATION="PPE">
(RO) Smernica stanovuje právny rámec pre zodpovedné nakladanie s vyhoretým jadrovým palivom a rádioaktívnym odpadom, čo je z hľadiska nariadení absolútnou nevyhnutnosťou.
<P>
V Európskej únii sa v súčasnosti s podporou európskych finančných príspevkov vyraďujú z prevádzky tri elektrárne. Nemecko už ohlásilo, že zastaví prevádzku viacerých elektrární. V blízkej budúcnosti pribudnú v ostatných členských štátoch ďalšie elektrárne, ktoré sa budú musieť zatvoriť, pretože dosiahnu koniec svojej životnosti. Prístup smernice na vnútroštátnej úrovni povedie k vytvoreniu rádioaktívnych skládok v celej Európskej únii. Predstavuje to plytvanie zdrojmi a zdroj obáv širokej verejnosti. V súčasnosti je to tak v súvislosti s rádioaktívnou skládkou z elektrárne Kozloduj v Rumunsku, ktorá je dokonca v regióne, z ktorého pochádzam.
<P>
Myslím si, že je potrebný skutočne európsky, dlhodobý prístup, ktorý povedie k využívaniu spoločných technológií, k šetreniu zdrojov a k európskym mechanizmom financovania. Prijatie globálneho prístupu a poskytovanie náležitých informácií umožní európskym občanom nadobudnúť dôveru a duševnú pohodu.
<SPEAKER ID="270" NAME="Csaba Sógor" AFFILIATION="PPE">
(HU) Otázka nakladania s vyhoretým palivom a rádioaktívnym odpadom predstavuje dôležitú a naliehavú oblasť, ktorej sa od katastrofy vo Fukušime venuje ešte väčšia pozornosť. Napriek technologickým inováciám a riešeniam a programom nakladania s odpadom predstavuje tento problém každým dňom čoraz väčšiu výzvu. Nakladanie s rádioaktívnym odpadom a jeho konečná likvidácia predstavujú skutočný problém, ktorý bude pretrvávať aj v budúcnosti. V Európe sa snažíme o energetickú bezpečnosť a ekologickú, stabilnú výrobu energetickej energie. Čoraz väčšiu pozornosť však musíme venovať niekoľkým otázkam, ako napríklad spracovaniu, transmutácii a konečnej likvidácii rýchlo rastúcich objemov rádioaktívneho odpadu. Nielenže musíme na tieto účely vytvoriť technické zariadenia, ale musíme vybudovať aj dôslednú politickú, právnu a sociálnu štruktúru. Bolo by vhodné zvážiť, posúdiť a naplánovať celoeurópsku spoluprácu v tejto oblasti. Všetky zodpovedné zúčastnené strany by sa mali zapojiť do budovania a rozvoja tohto bezpečného procesu. Musíme prijať opatrenia, ktoré budú chrániť aj budúce generácie.
<SPEAKER ID="271" NAME="Jaroslav Paška" AFFILIATION="EFD">
(SK) Nakladanie s rádioaktívnym odpadom je oprávnene citlivo sledované širokou verejnosťou, a preto je dobré, že sa Európska komisia rozhodla uvedenú problematiku komplexne legislatívne upraviť tak, že jasne vymedzuje povinnosti a zodpovednosť všetkých subjektov podieľajúcich sa na tejto procedúre.
<P>
Je dobré, že v predloženej smernici sa kladie aj dôraz na zlepšenie kvality dohľadu a kontroly, ale najmä na zvýšenie transparentnosti týchto procesov aj za účasti verejnosti. Dôležitou otvorenou otázkou je podľa môjho názoru zabezpečenie dostatočného množstva vyčlenených finančných zdrojov na krytie nákladov nevyhnutných na vyradenie jadrových reaktorov z prevádzky a ďalšie nakladanie so vzniknutým rádioaktívnym odpadom. Navrhnutý systém monitorovania množstva finančných rezerv nezávislým orgánom môže pri dobrej organizácii vytvoriť predpoklady, že jadrové zariadenie si počas svojej prevádzky naakumuluje dostatok zdrojov aj na prefinancovanie svojej ekologickej likvidácie, a to by malo byť našim cieľom.
<SPEAKER ID="272" NAME="Elena Băsescu" AFFILIATION="PPE">
(RO) Vítam vypracovanie tejto správy na pozadí zmeny globálnej jadrovej politiky a návrhu Komisie na smernicu v tejto oblasti.
<P>
Musím zdôrazniť, aké dôležité je spravodlivé uplatňovanie zásady, podľa ktorej znečisťovateľ platí, ako sa to ukázalo aj po katastrofe v Japonsku. Hoci je pre nízke náklady jadrová energia atraktívna, bezpečnosť zamestnancov a civilistov musí byť prvoradá. Preto podporujem spoluprácu medzi členskými štátmi zameranú na bezpečné skladovanie jadrového odpadu. Transparentnosť tohto procesu zahŕňa aj účasť verejnosti na určovaní miesta skladovania a ostatných podrobností. Regionálne výskumné programy v tejto oblasti už dokázali svoj úžitok.
<P>
Myslím si tiež, že členské štáty EÚ by mali mať spoločné využitie a spoločné zariadenia na spracovanie a skladovanie odpadu z jadrových elektrární.
<SPEAKER ID="273" NAME="Miroslav Mikolášik" AFFILIATION="PPE">
(SK) Som veľmi rád, že na poli nakladania s vyhoretým palivom a rádioaktívnym odpadom sa posúvame dopredu, stanovujú sa konkrétne požiadavky, ktorými sa zabezpečí, aby členské štáty zriadili vnútroštátny regulačný a organizačný rámec a vypracovali účinné vnútroštátne programy od jeho vytvorenia až po jeho uskladnenie. V celom systéme je kľúčové, aby pravidlá obsahovali princíp transparentnosti, dohľadu a kontroly. Vítam aj možnosť hlbokého geologického uloženia vrátane princípu reverzibility. Dostatočné financovanie národných programov musí byť ale zabezpečené tak, že ten, kto znečisťuje, aj platí, ale to sa v tejto direktíve zreteľne posilňuje a to sa mi páči vrátane, odradzujúcich primeraných sankcií, ktoré treba mať v každom systéme zabezpečené.
<SPEAKER ID="274" NAME="Günther Oettinger" LANGUAGE="DE">
Vystúpenia dokazujú, že poslanci Európskeho parlamentu čítali, pochopili a posúdili všetky podrobnosti návrhov. Nemyslím si, že tam je nejaký rozpor. Súhlasím s tým, že by sme mali do postupu zahrnúť vaše návrhy.
<P>
Myslíme si, že dôležitý je jeden bod, ktorý spomenul pán Swoboda, a to otázka rovnakých cezhraničných práv na účasť verejnosti. Často je to tak, že miesta konečného skladovania a jadrové elektrárne sú z geologických a iných dôvodov umiestnené v oblastiach blízko štátnych hraníc, čo znamená, že nedeliteľná, rovnaká účasť občanov, transparentnosť a náležité práva sú z európskeho pohľadu všetky potrebné.
<P>
Ďakujem vám veľmi pekne za spoluprácu. Dúfam, že tu v Parlamente budeme mať zajtra pri hlasovaní vašu podporu.
<SPEAKER ID="275" NAME="Romana Jordan Cizelj" LANGUAGE="SL">
Veľmi ma teší, že aj táto rozprava ukázala, že je mnoho bodov, na ktoré máme rovnaké, takmer totožné názory, a že tieto body sú kľúčové na zabezpečenie bezpečného nakladania s vyhoretým jadrovým palivom a rádioaktívnym odpadom.
<P>
Musím tiež povedať, že v tomto období po nehode vo Fukušime bola naša práca mimoriadne ťažká, a som rada, že napriek týmto ťažkým časom bol text prijatý Výborom pre priemysel, výskum a energetiku vypracovaný na primeranej úrovni a že sme sa nenechali uniesť ideologickými diskusiami.
<P>
Veci, na ktoré máme odlišný názor, podľa mňa neohrozujú správu, a to je veľmi pozitívne. Preto by som chcela, aby bola táto správa, táto smernica prijatá čo najskôr a aby sme mohli začať s jej vykonávaním. Samozrejme, súhlasím so všetkými poslancami, ktorí spomenuli skutočnosť, že Európsky parlament má v oblasti jadrovej energie len poradnú úlohu. Myslím si, že by sme mali niekedy v budúcnosti o tom viesť veľmi vážnu rozpravu a že by sme sa mali snažiť nájsť spoločné riešenie v tejto oblasti, pretože to je otázka demokracie.
<P>
Na záver by som chcela poďakovať všetkým, ktorí pomohli vypracovať túto správu, konkrétne tieňovým spravodajcom - v prvom rade vo Výbore pre priemysel, výskum a energetiku - a potom spravodajcom a ich skupinám, ktorí vypracovali svoje stanoviská. Chcela by som poďakovať všetkým poslancom, ktorí sa zapojili do diskusií a ktorí predložili pozmeňujúce a doplňujúce návrhy, Rade a Európskej komisii - dobre sme spolupracovali a pravidelne a načas sme si vymieňali názory. Musím, samozrejme, poďakovať aj svojej asistentke, poradcovi v našej politickej skupine a poradcovi vo Výbore pre priemysel, výskum a energetiku.
<SPEAKER ID="276" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 23. júna 2011.
<P>
Písomné vyhlásenia (článok 149)
<SPEAKER ID="277" NAME="Paolo Bartolozzi" LANGUAGE="IT">
Ako tieňový spravodajca Výboru pre životné prostredie, verejné zdravie a bezpečnosť potravín požiadaného o stanovisko som osobitne starostlivo sledoval túto tému a myslím si, že musím zablahoželať pani Jordanovej Cizeljovej k neoceniteľnej práci, ktorú vykonala. Napriek ťažkostiam, s ktorými sa stretla počas rokovaní, čo bolo v neposlednom rade zapríčinené veľmi citlivým medzinárodným prostredím, práca, ktorej výsledkom je návrh smernice o nakladaní s vyhoretým palivom a rádioaktívnom odpadom, úspešne dokázala načrtnúť jasný, harmonizovaný legislatívny rámec s cieľom zabezpečiť, aby sa s takýmto odpadom nakladalo bezpečne bez ohľadu na využitie a dôsledky, aké by jadrová energia mohla mať v budúcnosti. Verím, že v tom spočíva obrovská sila predmetného návrhu. Návrh vyzýva členské štáty, aby zaručili vyššie úrovne bezpečnosti, ktoré budú spĺňať aj medzinárodné normy bezpečnosti; vyzýva, aby sa venovala väčšia pozornosť technickému a vedeckému pokroku najmä s cieľom dodržiavať zásadu reverzibility; vyzýva, aby sa kládol väčší dôraz na ochranu životného prostredia a zdravia ľudí; a žiada o záväzok k určeniu zodpovednosti v súlade so zásadou, podľa ktorej znečisťovateľ platí, transparentnosťou a úlohou držiteľov licencie.
<SPEAKER ID="278" NAME="Ioan Enciu" AFFILIATION="S&amp;D">
písomne. - Európska únia produkuje každý rok viac ako 40 000 m³ rádioaktívneho odpadu, z ktorého približne 80 % tvorí nízko rádioaktívny odpad s krátkym polčasom rozpadu a asi 5 % nízko rádioaktívny odpad s dlhým polčasom rozpadu. Je dôležité, aby Únia vykonala smernicu o nakladaní s vyhoretým palivom a rádioaktívnym odpadom. Rumunsko patrí do skupiny členských štátov, ktoré sú za možnosť vyvážať rádioaktívny odpad do tretích krajín. Vyhorené palivo z výskumných reaktorov v Rumunsku sa musí buď vrátiť do krajiny pôvodu, Ruska alebo Spojených štátov, alebo sa vo výnimočných prípadoch musí vyviezť do tretích krajín. Z tohto dôvodu nemôžem podporiť návrh zákazu vývozu v tejto správe. Keďže jadrová energia zostane v budúcnosti súčasťou zdrojov energie členských štátov, je dôležité, aby sa na plenárnej schôdzi tohto Parlamentu takáto správa úspešne prijala. Vyhorené palivo by sa malo čo najskôr presunúť z nádrží do suchých skladovacích zariadení a najstarší rádioaktívny odpad by mal dostať vysokú prioritu. Ďalej je veľmi dôležité, aby mali občania dôveru v zásady, ktorými sa riadi bezpečnosť úložísk, a v programy nakladania s odpadom.
<SPEAKER ID="279" NAME="Alajos Mészáros" LANGUAGE="HU">
V celej Európskej únii sa produkuje rádioaktívny odpad vrátane izotopov používaných na lekárske, priemyselné, poľnohospodárske, výskumné alebo dokonca aj vzdelávacie účely. Vyhorené palivo sa napriek tomu najčastejšie produkuje v jadrových elektrárňach. V súčasnosti sa na spracovanie takéhoto odpadu používajú dve technológie: buď recyklácia, alebo konečná likvidácia. Odpad sa podľa svojej rádioaktivity delí na tri typy: nízko rádioaktívny, stredne rádioaktívny a 4-násobne vysoko rádioaktívny odpad. Podľa tohto triedenia sa tiež určuje, či sa odpad bude skladovať tesne pod povrchom alebo či pôjde o hlboké geologické ukladanie. Konečná zodpovednosť za vyhorené palivo a rádioaktívny odpad je na členských štátoch. Väčšina členských štátov však ešte neprijala svoje najdôležitejšie rozhodnutia týkajúce sa vyhoreného paliva. Bohužiaľ, dobre zorganizované programy konečnej likvidácie jadrového odpadu fungujú málokde. Musíme prijať trvalý politický záväzok k dlhodobému nakladaniu s vyhoretým palivom a rádioaktívnym odpadom takým spôsobom, aby nám to umožnilo jeho vykonávanie v súlade s najvyššou úrovňou bezpečnostných predpisov. Členské štáty musia na ochranu občanov prijať vnútroštátne predpisy týkajúce sa jadrovej bezpečnosti na vysokej úrovni. Okrem toho musia vybudovať systém, ktorý určí právomoc a zodpovednosť vnútroštátnych orgánov v oblasti nakladania s jadrovým odpadom. Takisto sa musia poskytovať verejné informácie, pretože je veľmi dôležité, aby verejnosť mala primerané znalosti o udalostiach, ktoré sa konajú okolo nej.
<SPEAKER ID="280" NAME="Rovana Plumb" LANGUAGE="RO">
Vo všetkých opatreniach, ktoré prijímame, musíme zaistiť bezpečnosť širokej verejnosti a životného prostredia. Podporujem zavádzanie kultúry bezpečnosti, ktorá zahŕňa zabezpečenie bezpečnostných noriem, nezávislých a silných regulačných orgánov, vhodných ľudských a finančných zdrojov a dostatočných informácií pre širokú verejnosť.
<P>
Informovanie širokej verejnosti musí byť transparentné. Zlepšenie transparentnosti znamená jasne definovať povinnosti orgánov a zabezpečiť podložený a koordinovaný systém informovania širokej verejnosti s cieľom získať a udržať si jej dôveru v nakladanie s rádioaktívnym odpadom, ktorý je výsledkom procesu výroby jadrovej energie a jadrovej medicíny.
<SPEAKER ID="281" NAME="Jutta Steinruck" LANGUAGE="DE">
Téma nakladania s vyhoretým palivom a rádioaktívnym odpadom je veľmi aktuálna. Nedávne udalosti v Japonsku opäť zdôraznili priame riziko, ktorému čelia pracovníci a občania vystavení rádioaktívnemu materiálu.
<P>
V Európe máme mnoho ton rádioaktívneho odpadu, ktorý musia ľudia premiestniť. Som rada, že môžeme položiť základy, ktoré pomôžu chrániť zdravie týchto ľudí v celej Európe.
<P>
V Parlamente sme vypracovali správu, ktorá je založená na technickej správe Komisie a ktorá sa zameriava na ľudí vrátane zamestnancov prepravných spoločností a elektrární, ktoré pracujú s rádioaktívnym odpadom, a zamestnancov v zariadeniach konečného skladovania. Preto sa členovia Výboru pre zamestnanosť a sociálne veci sústredili na ochranu zamestnancov prostredníctvom zavádzania bezpečnostných opatrení, opatrení na ochranu zdravia a odbornej prípravy pre zamestnancov na tému rádioaktívneho odpadu. Hospodárske záujmy nesmú mať nikdy vyššiu prioritu ako zdravie pracovníkov a občanov. Preto potrebujeme komplexnú dokumentáciu všetkého odpadu a nakladania s ním, pokým je odpad pre ľudí a životné prostredie ešte nebezpečný.
<P>
Teší ma, že do konečnej správy Výboru pre priemysel, výskum a energetiku sa zahrnulo tak veľa našich požiadaviek.
<SPEAKER ID="282" NAME="Kathleen Van Brempt" LANGUAGE="NL">
Jadrová energia je kontroverznou témou, ktorá vedie k vášnivým diskusiám v Parlamente a medzi našimi skupinami. Fukušima vyvolala túto rozpravu a v jej dôsledku mnoho ľudí radikálne zmenilo svoje názory. Je pozitívne, že k tejto otázke sa pristupuje spôsobom, ktorý umožňuje zástancom a aj odporcom v Parlamente vyjadriť svoje názory. Bez ohľadu na túto otázku je však problém rádioaktívneho odpadu realitou, ktorú musíme riešiť najlepším a najbezpečnejším možným spôsobom. Preto vítam túto správu, ktorá prispieva k prísnejšej a bezpečnejšej politike v oblasti odpadu, zaobchádza rovnako so všetkými členskými štátmi a zdôrazňuje povinnosti pôvodcov odpadu.
<P>
Podporujem zásadu, podľa ktorej znečisťovateľ platí, a za žiadnych okolností by sme sa nemali vyhýbať svojim povinnostiam. Z tohto dôvodu tiež vyzývam na zákaz vývozu jadrového odpadu do tretích krajín. Nie je to len otázka etiky, ale je to aj vec bezpečnosti a ochrany ľudí. V skutočnosti nemáme žiadny prístup k politikám v oblasti odpadu vykonávaných tretími krajinami, ani nad nimi nemáme žiadnu kontrolu. To je neprijateľné riziko. So svojím odpadom musíme nakladať sami a prostredníctvom prísnejších právnych predpisov a návrhov musíme požadovať, aby sa to robilo najbezpečnejším a technicky optimálnym spôsobom.
