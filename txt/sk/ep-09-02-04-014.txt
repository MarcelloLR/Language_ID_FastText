<CHAPTER ID="014">
Hodina otázok (otázky pre Radu) 
<SPEAKER ID="316" NAME="Predsedajúci">
Ďalším bodom programu je hodina otázok (B6-0006/2009).
<P>
Nasledujúce otázky boli položené Rade.
<P>

<P>
Vec: malé a stredné podniky
<P>
Vzhľadom na to, že ekonomika je jedným z "3 E” priorít českého predsedníctva, aké konkrétne kroky prijme Rada na zvýšenie dôvery malých a stredných podnikov v trhovú ekonomiku vo svetle súčasnej hospodárskej situácie?
<SPEAKER ID="318" NAME="Alexandr Vondra">
úradujúci predseda Rady. - Na úvod musím povedať, že si cením otázku týkajúcu sa malých a stredných podnikov, pretože počas súčasnej hospodárskej krízy sú veľké podniky a veľké spoločnosti vždy dosť silné na to, aby mohli lobovať za nejakú pomoc, ale pre malé a stredné podniky je to oveľa ťažšie a vyžaduje si to systémový prístup.
<P>
Ako viete, 1. decembra 2008 Rada odsúhlasila Plán hospodárskej obnovy Európy, ktorý Komisia predložila 26. novembra 2008. V reakcii na finančnú krízu Rada podporila stimul rovnajúci sa približne 1,5 % hrubého domáceho produktu EÚ na obnovenie dôvery podnikov a spotrebiteľov. Okrem toho plán obsahuje konkrétne opatrenia na podporu malých a stredných podnikov, z ktorých najdôležitejšie sú tie, ktorých cieľom je umožniť malým a stredným podnikom lepší prístup k financiám a zmenšiť administratívne zaťaženie.
<P>
Rada tiež súhlasila, že zlepšenia v rámcových podmienkach pre európske podniky, predovšetkým pre malé a stredné podniky, boli nevyhnutné na zmiernenie dôsledkov krízy na konkurencieschopnosť a na podporu vytvárania pracovných miest.
<P>
Rada tiež prijala dve skupiny záverov týkajúcich sa poskytovania podpory malým a stredným podnikom v oblasti celkovej konkurencieschopnosti. Po prvé, závery vyjadrujúce súhlasné stanovisko s návrhmi podpory malých a stredných podnikov predstavenými v oznámení Komisie s názvom, ako asi viete, "Najskôr myslieť v malom: Zákon o malých podnikoch pre Európu", takzvaný SBA, vrátane akčného plánu načrtávajúceho prioritné opatrenia vyžadujúce si osobitnú pozornosť.
<P>
Po druhé, závery z oznámenia Komisie s názvom "Dosiahnutie klastrov svetovej úrovne v Európskej únii: vykonávanie všeobecnej inovačnej stratégie". Hoci klastre sa netýkajú výlučne malých a stredných podnikov, hrajú dôležitú úlohu v mnohých klastroch, ktoré boli vytvorené po celej EÚ.
<P>
Na svojom zasadnutí v polovici decembra 2008 schválila Európska rada plán hospodárskej obnovy Európy a podporila plnú realizáciu akčného plánu pre Zákon o malých podnikoch. Osobitnú podporu vyjadrila zvýšeniu intervencie Európskej investičnej banky až do výšky 30 miliárd EUR na roky 2009 - 2010, hlavne na účely úverov pre malé a stredné podniky, čím sa obvyklý objem úverov EIB v tomto sektore zvýšil o 10 miliónov EUR.
<P>
Rada tiež podporila dočasnú dvojročnú výnimku na zvýšenie hranice štátnej pomoci de minimis až do výšky 50 000 EUR a prispôsobenie rámca štátnej pomoci podľa potreby s cieľom zvýšiť podporu pre podniky, hlavne malé a stredné podniky.
<P>
Rada tiež vyzvala na prijatie rýchlejších postupov na zadávanie verejných zákaziek stanovených v právnych predpisoch ES, ako aj na zníženie administratívneho zaťaženia podnikov.
<P>
České predsedníctvo bude v týchto snahách pokračovať, pretože naše hospodárstvo je do veľkej miery založené na malých a stredných podnikoch, takže s tým máme vlastné skúsenosti. Preto obe nadchádzajúce zasadnutia Rady pre konkurencieschopnosť počas českého predsedníctva - jedno sa bude konať čoskoro začiatkom marca, ako aj neformálne zasadnutie, ktoré sa bude konať v Prahe - budú riešiť otázku zníženia administratívneho zaťaženia, pretože si myslíme, že lepšia regulácia je dôležitým faktorom pre zvýšenie konkurencieschopnosti, hlavne v prípade malých a stredných podnikov, a v časoch hospodárskej krízy hrá ešte dôležitejšiu úlohu.
<P>
Okrem toho sa predsedníctvo bude snažiť dosiahnuť pokrok v realizácii akčného plánu a dostať túto politiku malých a stredných podnikov na popredné miesto v spoločnosti, ako aj prepojiť realizáciu akčného plánu s národnými reformnými programami všetkých členských štátov.
<P>
Predsedníctvo bude taktiež pokračovať vo zvýšenom úsilí prerokovať legislatívne návrhy v oblasti malých a stredných podnikov, ako je napríklad nariadenie o štatúte európskej súkromnej spoločnosti, ktorý by malým a stredným podnikom ponúkal podnikovú formu, ktorá by im umožňovala využiť svoj potenciál a rozvinúť cezhraničné aktivity.
<P>
Ďalším legislatívnym návrhom, ktorý by som mal spomenúť, je navrhovaná smernica o znížených sadzbách DPH pre služby s vysokým podielom ľudskej práce, o ktorej sa bude rokovať na nadchádzajúcich zasadnutiach Rady pre hospodárske a finančné záležitosti (ECOFIN).
<P>
Ďalej sa bude Rada zaoberať revíziou Smernice o boji proti oneskoreným platbám, ktorá sa teraz pripravuje a ktorej cieľom je zabezpečiť, aby malé a stredné podniky dostávali platby za všetky obchodné transakcie včas. To je v súčasnej situácii opäť veľmi dôležité.
<SPEAKER ID="319" NAME="Predsedajúci">
Keďže dosť meškáme, navrhujem, aby Rada odpovedala na všetky doplňujúce otázky naraz. Ako viete, môžem prijať len dve doplňujúce otázky k pôvodnej otázke autora. Preto som vybral dve z piatich predložených otázok na základe kritéria výberu rôznych politických skupín a národností. Poslanci, ktorých som vybral, sú Philip Bushill-Matthews a Silvia-Adriana Ţicăuová.
<SPEAKER ID="320" NAME="Olle Schmidt">
autor. - Zvyčajne používam svoj materinský jazyk, ale keďže zastupujem pani Marian Harkinovú, pokúsim sa vyjadriť v lámanej angličtine. Tá je v tomto Parlamente bežne používaným jazykom.
<P>
Spomenuli ste, pán minister, administratívne zaťaženie a cieľ znížiť ho o 25% do roku 2012. Skutočne si myslíte, že je to ambiciózny cieľ? Nedalo by sa urobiť viac, a mohli by ste byť hádam trochu konkrétnejší v tom, čo sa urobilo doteraz? Aké sú vaše ciele? Nemohli ste napríklad povedať 25 % do roku 2010? To by bol dosť ambiciózny cieľ.
<SPEAKER ID="321" NAME="Philip Bushill-Matthews" AFFILIATION="PPE-DE">
- Spomenuli ste revíziu smernice o boji proti oneskoreným platbám, ktorá je, podľa mňa, veľmi dôležitá. Znepokojuje ma však, že konzultačné obdobie pre túto vec skončilo koncom augusta, tesne pred vypuknutím finančnej krízy. Keby bolo konzultačné obdobie predĺžené, myslím, že sme mohli získať vyčerpávajúcejšie odpovede ako základ pre lepšiu revíziu smernice. Treba zvážiť, či by sme nemohli otvoriť ďalšie krátke konzultačné obdobie, aby mohla byť revízia založená na čo najaktuálnejších informáciách.
<SPEAKER ID="322" NAME="Silvia-Adriana Ţicău" AFFILIATION="PSE">
(RO) Chcela by som sa Rady spýtať na plán hospodárskej obnovy Európy. Týmto plánom sa malým a stredným podnikom poskytuje suma 30 miliárd EUR. Komisia nás upozornila, že dotácie budú udeľované na princípe "kto prv príde, ten prv melie”.
<P>
Chcela by som sa Rady spýtať, aké opatrenia prijíma na to, aby všetky členské štáty vypracovali národné programy na podporu malých a stredných podnikov, aby mohli mať prístup k daným finančným prostriedkom.
<SPEAKER ID="323" NAME="Alexandr Vondra">
úradujúci predseda Rady. - Pokúsim sa. Čo sa týka prvej otázky týkajúcej sa cieľov zníženia administratívneho zaťaženia, moja krajina spolu s niekoľkými ďalšími, rovnako zmýšľajúcimi krajinami začala tento proces už trochu v predstihu. Spolu s Holandskom a niektorými inými krajinami sme si vnútroštátne vytýčili cieľ zníženia o 20 % do roku 2010. Ešte sa uvidí, či do roku 2012 dokážeme viac.
<P>
Komisia oznámila na koniec januára 2009 strategický plán, ktorý ukazuje, ako zabezpečí, aby boli všetky návrhy potrebné na dosiahnutie zníženia administratívneho zaťaženia o 25 % predložené do konca roku 2009. Na návrhy v tejto oblasti predložené počas prvej polovice tohto roku bude reagovať Rada v rámci tohto predsedníctva, takže sa tým určite budeme zaoberať. Proces zhodnotíme na jarnom zasadnutí Rady. Dúfam, že budeme čo najdôkladnejší. To je určite cieľom predsedníctva.
<P>
Pokiaľ ide o smernicu o boji proti oneskoreným platbám, plánuje Komisia zverejniť návrh koncom februára 2009. Predsedníctvo začne o tejto problematike diskutovať v prípravných orgánoch Rady.
<P>
Posledná otázka - ktorú som nezachytil - sa týkala Plánu hospodárskej obnovy Európy. Konkrétne išlo o objem možného úveru EIB. Dúfam, že malé a stredné podniky budú schopné konkurovať ostatným veľkým podnikom. Len pred hodinou sme mali veľmi zásadnú rozpravu o automobilovom priemysle, takže si určite myslím, že všeobecným želaním je, aby malé a stredné podniky mali z toho úžitok.
<P>
Vec: Dôvody pre uzatvorenie novej zmluvy o svetovom obchode
<P>
Po stroskotaní kola rokovaní o multilaterálnom obchode v Dauhe v lete minulého roku a dosiahnutí dohôd G20 na washingtonskom summite v novembri minulého roku, má Rada pocit, že sú dôvody na to, aby Európska únia predkladala nové návrhy v oblasti obchodu, ktoré by uspokojili požiadavky rozvojových krajín?
<SPEAKER ID="325" NAME="Alexandr Vondra">
úradujúci predseda Rady. - Pokiaľ ide o otázku pána Medinu Ortegu týkajúcu sa WTO, myslím si, že je to veľmi dôležitá problematika. Všetci sme čítali správy zo Svetového hospodárskeho fóra v Davose - niektorí z nás sa na ňom aj aktívne zúčastnili - a vypočuli si najnovšie komentáre Pascala Lamyho a iných. Niet pochýb o tom, že sú obavy z rastúceho protekcionizmu, takže problémy, ktoré pred nami stoja, si všetci uvedomujeme.
<P>
Chcel by som pripomenúť, že 15. novembra minulého roku zdôraznili členovia G20 dôležitosť vypracovania dohody o modalitách do konca roku 2008, čo sa už dosiahlo. V tejto súvislosti delegácie členov WTO, vrátane Európskej komisie v mene EÚ, zintenzívnili prácu v Ženeve s cieľom poskytnúť politický impulz.
<P>
Už sa vykonalo veľa práce a toto úsilie viedlo k novému prehodnoteniu textov Výboru pre poľnohospodárstvo a rozvoj vidieka a textov z rokovaní o prístupe na trh pre nepoľnohospodárske výrobky a služby(NAMA). Okrem toho, z hľadiska súčasného politického a hospodárskeho vývoja Európska rada v polovici decembra minulého roku vo svojich záveroch vyhlásila, že odsúhlasila cieľ dosiahnuť tohto roku v rámci WTO dohodu o modalitách, čo povedie k zavŕšeniu kola rokovaní v Dauhe s ambicióznou globálnou správou a vyváženými výsledkami.
<P>
Rada a Komisia boli pripravené na konštruktívnu účasť EÚ na prípadnom stretnutí ministrov. Avšak 12. decembra 2008 generálny riaditeľ WTO, pán Pascal Lamy, na neformálnej schôdzke vedúcich delegácie naznačil, že ministrov nezvolá, aby dokončili modality do konca roka, pretože napriek intenzívnym konzultáciám ešte neexistujú podmienky na úspešné stretnutie ministrov.
<P>
Cieľom rozvojového programu z Dauhy (DDA) je dosiahnutie transparentnej liberalizácie obchodu na multilaterálnej úrovni, čo prinesie dlhodobé výhody a výrazne posilní svetovú ekonomiku, obzvlášť v prípade rozvojových krajín, keďže toto kolo má rozvojové zameranie.
<P>
Preto napriek tomu, že do konca roku 2008 nebolo možné prijatie žiadneho záveru, zostáva Rada plne oddaná myšlienke multilaterálneho obchodného systému ako aj dosiahnutiu ambiciózneho, vyrovnaného a komplexného výsledku kola rokovaní WTO v Dauhe. Z hľadiska súčasnej hospodárskej a finančnej situácie je toto ešte dôležitejšie.
<P>
Hoci predsedníctvo si je dobre vedomé prekážok na ceste k úspešnému zavŕšeniu celého procesu, určite sa bude snažiť tieto záväzky realizovať tým, že bude pracovať na obnovení rokovaní o DDA, len čo to podmienky dovolia. Tiež bude podporovať intenzívnejšie aktivity v rámci ostatných programov WTO, hlavne v oblasti služieb a dohody TRIPS.
<SPEAKER ID="326" NAME="Manuel Medina Ortega" AFFILIATION="PSE">
- (ES) Ďakujem vám, pán úradujúci predseda Rady, za túto odpoveď, ktorú pokladám za celkom vyčerpávajúcu. Chcel by som však úradujúcemu predsedovi Rady pripomenúť, že v lete roku 2008 sa kolo rokovaní v Dauhe blížilo k uzavretiu dohody, ale dohoda nemohla byť dosiahnutá, pretože niektoré krajiny BRIC neboli ochotné urobiť žiadne ústupky.
<P>
Keď zoberieme do úvahy, že krajiny BRIC hrali dôležitejšiu úlohu na washingtonskom stretnutí, je možné, že doterajšia neochota týchto krajín urobiť ústupok bola spôsobená tým, že sa domnievali, že im bolo prisúdené len druhoradé postavenie, zatiaľ čo na washingtonskej schôdzke hrali prioritnú úlohu. Má predsedníctvo nejaké informácie o tom, že krajiny BRIC v dôsledku záväzkov prijatých vo Washingtone by mohli byť ochotné hrať aktívnejšiu úlohu a prispieť tak k úspešnému výsledku kola rokovaní v Dauhe?
<SPEAKER ID="327" NAME="Syed Kamall" AFFILIATION="PPE-DE">
- V doplňujúcej otázke k tejto problematike by som sa chcel len opýtať, či vo svetle nových návrhov Európskej únie súhlasí, respektíve, ak by Európska únia prišla s novými návrhmi, či by súhlasil, že by všetky takéto návrhy mali zahŕňať kroky na odstránenie nerovnosti v spoločnej poľnohospodárskej politike, aby sme mohli pokračovať v rokovaniach o prístupe na trh pre nepoľnohospodárske výrobky a služby (NAMA) a potom pokračovať v rokovaniach o službách, ktoré sa podieľajú na HDP EÚ asi 70 percentami. Tiež by súhlasil, že nastal čas, aby EÚ ukázala skutočnú ochotu podporovať voľný obchod?
<SPEAKER ID="328" NAME="Gay Mitchell" AFFILIATION="PPE-DE">
Chcel by som sa pána ministra spýtať, či si všimol protekcionistické prvky v pláne ozdravenia v Spojených štátoch, hlavne tie, ktoré navrhli členovia Snemovne reprezentantov a Senátu a či v mene Rady americkú vládu informoval o znepokojení Európskej únie z takýchto krokov.
<P>
Toto totiž neveští nič dobré pre nové kolo rokovaní v Dauhe. Mohol by zabezpečiť, aby boli naše obavy prednesené ešte skôr, než sa príslušné právne predpisy príjmu v Kongrese Spojených štátov?
<SPEAKER ID="329" NAME="Alexandr Vondra">
úradujúci predseda Rady. - Myslím, že všetci vieme, v čom spočíva problém. Problém nie je v Európskej únii. Myslím si, že Európska únia je rozhodným zástancom dokončenia kola rokovaní v Dauhe a v priebehu minulého roka sme preto urobili všetko potrebné a takmer, takmer sa nám to podarilo.
<P>
V čom potom spočíva problém? Po prvé, musíme čakať na americkú vládu a hoci niektoré menovania sa už uskutočnili, na niektoré sa ešte len čaká, a ešte len uvidíme, či súčasná americká vláda zostane verná princípom liberalizácie obchodu. Môžeme mať určité pochybnosti, pokiaľ ide o prístup rýchleho konania za týchto okolností. Ďalšou krajinou, s ktorou toto treba prediskutovať, je India, ktorú, ako vieme, na jar čakajú voľby.
<P>
Takže ako predstaviteľ Rady, ktorý pochádza z malej - alebo zo stredne veľkej krajiny, ktorá má tradične otvorené hospodárstvo, by som toto chcel propagovať a chcel by som vám povedať, že našim hlavným cieľom je priviesť rozhovory čo najskôr do úspešného konca, ale musíme tiež byť realisti a ja vám nemôžem sľubovať vzdušné zámky.
<P>
Toto je optimistický scenár: jasný priaznivý signál zo stretnutia G20, ktoré sa bude konať začiatkom apríla v Londýne a potom plnenie a realizácia záväzku, za čím by mohlo nasledovať stretnutie ministrov v Ženeve v júni alebo v júli. Tam by mohli byť prijaté modality v oblasti poľnohospodárstva a prístupu na trh pre nepoľnohospodárske výrobky a služby(NAMA). Takže v to všetci dúfame. Budeme tvrdo pracovať, aby sme to dosiahli, a na konci nášho predsedníctva, keď sa tu stretneme, uvidíme, či sa nám to podarilo, alebo nie.
<P>
Vec: Opatrenia na zlepšenie energetickej účinnosti budov
<P>
Rada si stanovila cieľ dosiahnuť 20 % zníženie emisií skleníkových plynov a 20 % zvýšenie energetickej účinnosti do roku 2020, pričom 20 % používanej energie má pochádzať z obnoviteľných zdrojov. Štyridsať percent všetkých emisií skleníkových plynov pochádza z budov. Zlepšením energetickej účinnosti budov by sa mohli výrazne znížiť emisie skleníkových plynov. V novembri Komisia navrhla revíziu smernice o energetickej účinnosti budov.
<P>
Keď si uvedomíme, aká dôležitá je energetická účinnosť budov pre občanov, keďže môže znížiť ich účty za elektrinu a kúrenie, môže Rada povedať, aký stupeň priority bude mať táto oblasť v období od januára do apríla 2009?
<SPEAKER ID="331" NAME="Alexandr Vondra">
úradujúci predseda Rady. - Chcel by som pani Ţicăuovej poďakovať za otázku, ktorá je tiež veľmi aktuálna. Oblasť bývania, respektíve otázku zvýšenia energetickej účinnosti a záväzok zvýšiť energetickú účinnosť o 20 % do roku 2020, treba brať vážne.
<P>
Rada zdieľa názor, že navrhovaná revízia smernice o energetickej účinnosti budov má rozhodujúci význam pre dosiahnutie cieľov Spoločenstva v blasti zvýšenia energetickej účinnosti, obnoviteľnej energie a zníženia emisií skleníkových plynov. Nedávna plynová kríza opäť raz odhalila zraniteľnosť EÚ v oblasti energetickej závislosti. Ak máme dosiahnuť ambiciózny cieľ v oblasti zníženia emisií a zároveň nezvýšiť riziká energetickej bezpečnosti, musíme prijať rad krátkodobých, strednodobých, a dlhodobých opatrení na zníženie našej energetickej závislosti.
<P>
Zvýšenie energetickej účinnosti budov určite patrí k najdôležitejším z týchto opatrení. Predsedníctvo preto začína skúmať tento návrh smernice na úrovni pracovných skupín. Cieľom tohto skúmania je určiť nedostatky v návrhu. Predpokladáme, že otázka rozsahu smernice príde na rad ako prvá. Otázka rozsahu je najdôležitejšia nielen v súvislosti s možnými úsporami energie, ale vzhľadom na administratívne zaťaženie domácností. Preto české predsedníctvo zabezpečí, aby sa v nadchádzajúcich mesiacoch ďalej intenzívne pracovalo. Vediem pravidelné rozhovory s pánom Martinom Bursíkom, mojím kolegom v českej vláde, a ministrom životného prostredia, ktorý predsedá príslušnej Rade.
<P>
Rada tiež bude pozorne sledovať, ako sa na tejto otázke pracuje vo Výbore pre priemysel, výskum a energetiku. Pre vašu informáciu, po tejto hodine otázok sa mám stretnúť s predsedom tohto Výboru. Predsedníctvo je odhodlané dosiahnuť čo najväčší pokrok, aby mohla byť smernica prijatá čo najskôr. Plánuje preto v polovici júna predložiť Rade pre dopravu, telekomunikácie a energetiku správu o pokroku. S prijatím záverov Rady o druhom strategickom preskúmaní energetickej politiky sa počíta na prvom zasadnutí Rady pre dopravu, telekomunikácie a energetiku, ktoré sa bude konať 19. februára a na ktorom sa príjmu východiská pre marcové zasadnutie Európskej rady.
<P>
Primeraná pozornosť sa bude tiež venovať nedávnemu sporu o plyn medzi Ukrajinou a Ruskom a jeho následkom. Bude sa konať politická rozprava o návrhu smernice Rady o zásobách ropy. Takže Rada pokladá za všeobecne dôležité, aby najväčšou prioritou v nadchádzajúcich mesiacoch bola finalizácia rokovaní s Európskym parlamentom o treťom balíku právnych predpisov o vnútornom trhu s energiou. Rada tiež pripomína, že otázka energetickej účinnosti sa bude riešiť aj v súvislosti so širšou otázkou energetickej bezpečnosti, ochrany životného prostredia a, v konečnom dôsledku, aj v súvislsoti s druhým strategickým preskúmaním energetickej politiky.
<SPEAKER ID="332" NAME="Silvia-Adriana Ţicău" AFFILIATION="PSE">
(RO) Chcem, aby ste vedeli, že v mojej správe sa chystám navrhnúť zriadenie európskeho fondu pre energetickú účinnosť a obnoviteľnú energiu, aby sa získali verejné aj súkromné finančné prostriedky na realizáciu konkrétnych projektov v oblasti energetickej účinnosti v celej Európskej únii, a pre túto významnú iniciatívu by som chcela získať podporu Rady.
<SPEAKER ID="333" NAME="Zita Pleštinská" AFFILIATION="PPE-DE">
(SK) Energetická účinnosť budov môže priamo viesť k úsporám pre európskych spotrebiteľov. Riešenie vidím v celoplošnom zavedení automatizovaných spotrebiteľských inteligentných meracích systémov a systémov poskytujúcich prehľad okamžitej energetickej spotreby vrátane domácností.
<P>
Čo môže Rada urobiť pre realizáciu tohto riešenia? Aký časový plán je podľa vás reálny? Mohla by Rada inšpirovať Európsky technologický inštitút v Budapešti, aby sa angažoval v problematike energetickej účinnosti budov?
<SPEAKER ID="334" NAME="Colm Burke" AFFILIATION="PPE-DE">
- Prebehla v Rade nejaká diskusia o tom, ako treba presvedčiť členské štáty, aby poskytli finančné stimuly na zvýšenie energetickej účinnosti, obzvlášť pokiaľ ide o starších ľudí? Na jednej strane by to zvýšilo energetickú účinnosť, na druhej strane by sa tým vytvorili pracovné miesta.
<SPEAKER ID="335" NAME="Alexandr Vondra">
úradujúci predseda Rady. - V plnej miere sa stotožňujem s názorom, že energetická účinnosť je významným nástrojom pri riešení problémov týkajúcich sa životného prostredia, ako aj potrieb energetickej bezpečnosti.
<P>
Vlastne sme o tom práve hovorili doma - teraz na chvíľu nebudem hovoriť z pozície predsedu - a v Prahe pokladáme dve opatrenia za veľmi dôležité. Ostatné opatrenia sú tiež dôležité, ale buď sú to dlhodobé opatrenia, alebo ich účinok nebude až taký výrazný. Jedným z nich je bývanie a energetická účinnosť, druhým je jadrová energia, aj keď viem, že pre niektoré členské štáty je to citlivá otázka. Toto sú najdôležitejšie opatrenia v boji proti zmene klímy a pri riešení energetickej bezpečnosti. Preto je hľadanie vhodných nástrojov na podporu energetickej účinnosti a opatrení v oblasti bývania úlohou našej doby.
<P>
Teraz by som sa chcel venovať otázkam financovania. Európsky fond regionálneho rozvoja by mohol byť podľa návrhu Komisie využitý na získanie zdrojov na investície do bývania a energetickej účinnosti, takže toto je jeden nástroj, ktorý budeme mať teraz k dispozícii aj v rámci plánu obnovy.
<P>
Ďalšou možnosťou pre krajiny ako Rumunsko - poznám to z mojej vlastnej krajiny - je jednoducho využiť systém obchodovania s emisiami, čo je obsiahnuté v súčasnom Kjótskom protokole, takže je možné využiť aj tieto príjmy.
<P>
Myslím, že nástroje máme. Rozpravu o rozsahu novej smernice budeme považovať za najdôležitejšiu. My v českom predsedníctve v spolupráci s nadchádzajúcim švédskym predsedníctvom - pre ktoré je to prioritou -určite urobíme, čo je v našich silách, a nepremárnime veľa času.
<P>
Vec: Energia, vonkajšie vzťahy a hospodárstvo počas českého predsedníctva
<P>
Vzhľadom na proklamované priority predsedníctva na jeho funkčné obdobie, mohlo by, prosím, spresniť, ako hodlá premietnuť tieto tri priority do konkrétnych iniciatív? Mám konkrétne na mysli rozhovory s partnermi na východe o strategických energetických koridoroch, ktoré môžu slúžiť na zabezpečenie energetickej bezpečnosti a konkurencieschopnosti EÚ do budúcnosti.
<SPEAKER ID="337" NAME="Alexandr Vondra">
úradujúci predseda Rady. - Chcem pánovi Burkeovi poďakovať za jeho otázku týkajúcu sa plánov južného koridoru a stretnutí počas nadchádzajúceho českého predsedníctva. Zabezpečíme, aby tieto tri priority - energetika, vonkajšie vzťahy a hospodárstvo - boli plne integrované a prepojené a aby sa premietli do konkrétnych iniciatív, pričom toto je jedna z nich. Sústredíme sa hlavne na zabezpečenie spoľahlivých dodávok energie vybudovaním sústavy energetických vzťahov s tretími krajinami a regiónmi a snažením sa o dosiahnutie väčšej diverzifikácie energetických zdrojov, ako aj tranzitných trás.
<P>
Predsedníctvo plánuje v tejto práci pokračovať na základe prvkov obsiahnutých v oznámení Komisie o druhom strategickom preskúmaní energetickej politiky. Rada má prijať záver k tomuto oznámeniu vo februári a energetická bezpečnosť bude ústrednou témou na zasadnutí Európskej rady na jar 2009.
<P>
V rámci týchto aktivít sa plánuje množstvo stretnutí s tretími krajinami alebo organizáciami z tretích krajín. Témou týchto stretnutí bude buď výlučne energetika, alebo energetika bude zaradená medzi ostatné témy. Čo sa týka konkrétnych rozhovorov o strategických energetických koridoroch, ktoré spomenul vážený pán poslanec, predsedníctvo organizuje nasledovné stretnutia. Najdôležitejšími sú najprv medzinárodná investičná konferencia o prepravnom systéme plynu Ukrajiny, ktorá sa bude konať 23. marca 2009 v Bruseli. Druhým je takzvaný samit o južnom koridore, ktorý plánujeme zorganizovať spolu s podujatím Východného partnerstva, ktoré sa bude konať začiatkom mája v Prahe. Cieľom tohto stretnutia je otvoriť vzájomne výhodný dialóg medzi EÚ a tranzitnými, ako aj producentskými krajinami z kaspického regiónu. To by malo viesť k väčšej diverzifikácii trás dodávok energií, dodávateľov a zdrojov, čím sa posilní energetická bezpečnosť EÚ. Jedným z konkrétnych cieľov je podpora projektu Nabucco.
<P>
Otázka strategického energetického koridoru bude pravdepodobne nastolená aj počas zasadnutia Stálej rady pre partnerstvo EÚ - Rusko o energetike, ktoré sa tiež bude konať počas českého predsedníctva pravdepodobne v máji a ktoré bude len prípravou na vrcholnú schôdzku medzi EÚ a Ruskom, ktorú plánujeme na 22. mája 2009. Takže na dôležitosť strategických energetických koridorov, ktoré vážení páni poslanci spomenuli, jasne poukázal plynový spor medzi Ruskom a Ukrajinou začiatkom januára.
<P>
Rada na svojom mimoriadnom zasadnutí 12. januára 2009, ktoré sa venovalo tejto otázke, prijala závery načrtávajúce celý rad krátkodobých, strednodobých aj dlhodobých opatrení. Takže predsedníctvo sa bude snažiť zabezpečiť, aby tieto opatrenia priniesli náležité a konkrétne výsledky, v rámci vysokej priority, ktorú prikladá otázke energetickej bezpečnosti.
<SPEAKER ID="338" NAME="Colm Burke" AFFILIATION="PPE-DE">
Chcem sa poďakovať úradujúcemu predsedovi Rady za jeho vyčerpávajúcu odpoveď. Táto otázka bola vlastne predložená ešte pred vznikom plynového sporu medzi Ruskom a Ukrajinou. Vtedy som cítil, že tento spor vznikne. Chcel by som mu položiť túto otázku: v rámci Lisabonskej zmluvy sa hovorilo o spoločnej energetickej politike; možno by mohol zo svojej pozície úradujúceho predsedu načrtnúť svoje názory na vylepšený súbor nástrojov, ktorý Lisabonská zmluva poskytuje na riešenie týchto problémov v budúcnosti a na výhody prijatia celého lisabonského prístupu a Lisabonskej zmluvy.
<SPEAKER ID="339" NAME="Justas Vincas Paleckis" AFFILIATION="PSE">
- (LT) Ďakujem vám za objasnenie veľmi dôležitej témy. Chcel by som sa spýtať, ako chápe Česká republika, predsednícka krajina, projekt Nordstream, ktorý má pozitívne aj negatívne aspekty, a vieme, že existujú určité pochybnosti, pokiaľ ide o jeho vplyv na životné prostredie. Preto ako hodnotíte na začiatku svojho predsedníctva tento projekt? Ďakujem.
<SPEAKER ID="340" NAME="Paul Rübig" AFFILIATION="PPE-DE">
(DE) Zaujímalo by ma, či v ECOFIN-e a zo strany pána Komisára Kovácsa existuje iniciatíva na zavedenie progresívnych daňových odpisov v celej Európe pri tých energetických projektoch, ktoré sa teraz budú realizovať, ako sú plynovod Nabucco alebo postavenie nových elektrární, cieľom čoho by bolo vytvoriť stimuly a pohnať tak tieto strategické iniciatívy dopredu.
<SPEAKER ID="341" NAME="Alexandr Vondra">
úradujúci predseda Rady. - Všetky tieto otázky sa týkajú vecí, o ktorých teraz diskutujeme takmer každý deň. Pokiaľ ide o Lisabonskú zmluvu, všetci vieme, že obsahuje formulácie o solidarite, ktoré by nám mali pomôcť presadiť právny rámec pre lepšiu spoluprácu v energetickej oblasti v rámci EÚ. To je jedna strana príbehu.
<P>
Zároveň si myslím, že sme sa zo súčasnej krízy trochu poučili. Jedna vec je solidarita ako politické heslo. Druhá vec je potreba rýchlo reagovať v čase krízy, napríklad na zložitú situáciu, ktorá vznikla v Bulharsku alebo na Slovensku. Takže musíme trochu zlepšiť stav vzájomného prepojenia v oblasti dodávok plynu, hlavne v strednej a východnej Európe. Potrebujeme kompresor na potrubí na zmenu smeru prúdenia plynu. Napríklad moja krajina ho má, pretože investovala do modernizácie, ale Slováci nie.
<P>
To ma privádza k vašej otázke, či existuje nejaký investičný programy na pokrytie krátkodobých alebo strednodobých potrieb - existuje. Vlastne dnes som mal stretnutia s príslušnými predsedami Výboru pre rozpočet, Výboru pre priemysel, výskum a energetiku, ako aj Výboru pre poľnohospodárstvo a rozvoj vidieka, pretože zostalo 5 miliárd EUR, ktoré sa neminuli minulý rok, a v rámci plánu hospodárskej obnovy Európy sa dohodlo, že sa tieto prostriedky vyčlenia na nejaké projekty v oblasti infraštruktúry. Podľa návrhu Komisie z konca minulého mesiaca by sa malo 3,5 miliardy EUR z tých 5 miliárd vyčleniť na projekty vzájomného prepojenia, ktoré by sa mohli realizovať v nasledujúcich dvoch rokoch 2009 až 2010 v oblasti plynových prípojok, prepojenia elektrických sietí a prepojenia plynu s veternými turbínami na pobreží severnej Európy.
<P>
Takže áno, existuje plán a môj názor na Nord Stream je, že sa o ňom diskutuje, to vieme všetci. Myslím, že jedno poučenie zo súčasnej krízy medzi Moskvou a Kyjevom je takéto: mali by sme mať prostriedky, ktoré by nám umožnili problémy vyriešiť, ak sa zopakujú, a to vo vzťahu k Rusku, ako aj k Ukrajine.
<P>
Existuje projekt Nabucco, ktorý by mal umožniť dodávky plynu z krajín iných ako Rusko, inými slovami z kaspickej oblasti. Ale tiež by sme mali dokázať diverzifikovať tranzitné trasy plynu do Európy tak, aby tu nebola len jedna tranzitná krajina. Myslím, že v tomto smere je Ukrajina našim jediným pozemným dodávateľom.
<P>
Takže existujú obavy, čo sa týka možného vplyvu na životné prostredie. Niektoré členské štáty nastoľujú túto otázku, takže to nie je žiadnym tajomstvom, ale ja si myslím, že v konečnom dôsledku potrebujeme diverzifikovať trasy, ako aj dodávateľov.
<P>
Vec: Kontrola tabaku a odvykanie od fajčenia
<P>
Rámcový dohovor WHO o kontrole tabaku (FCTC) je prvou medzinárodnou dohodou v oblasti zdravotníctva podpísanou a ratifikovanou Európskou úniou a všetkými členskými štátmi okrem jedného, Českej republiky. Keďže Česká republika bude viesť rozhovory o FCTC, aké má plány české predsedníctvo, pokiaľ ide o samotné ratifikovanie dohody?
<SPEAKER ID="343" NAME="Alexandr Vondra">
úradujúci predseda Rady. - Vidím pani Avril Doyleovú a pýtam sa, či je táto otázka adresovaná priamo mne: keď sme o tejto otázke hovorili naposledy, bolo to na jedinom mieste v tejto budove, kde ja, ako ťažký fajčiar, môžem fajčiť. Asi ste si to všimli a to je jedným z dôvodov, prečo mám teraz povinnosť odpovedať na vašu otázku. Moja matka mi vždy radila za každých okolností hovoriť pravdu, takže teraz mám dilemu: prečítať, čo tu mám napísané, alebo povedať, čo si skutočne myslím.
<P>
Ale využijem túto príležitosť a najprv budem osobný. Patrím k 30 % menšine v Európe: Som ťažký fajčiar a v tejto budove sa cítim strašne diskriminovaný. Vyzývam vás ako osoba, nie v mene Rady, aby ste nám na uspokojovanie nášho zlozvyku poskytli lepšie podmienky. Ale teraz musím odpovedať na otázku.
<P>
Otázka sa týka stavu ratifikačného procesu v Českej republike. Môžem vás uistiť, že ratifikačný proces rámcovej konvencie v Českej republike skutočne prebieha. Prebieha od roku 2003 a práve sa podniká ďalší pokus o jeho schválenie v českom parlamente. Nová česká ministerka zdravotníctva - ktorá, tak ako jej predchodca, fajčí - má nový návrh, ktorého cieľom je obnoviť ratifikačný proces a chystá sa ho postúpiť do medzirezortného konania, takže do Parlamentu sa dostane čoskoro.
<P>
Ratifikačný proces by sa mal zavŕšiť, ak nájdeme dostatočný počet hlasov v Parlamente. Môžem vás uistiť, že v Senáte to nie je také ľahké, keďže naši senátori cestujú po Európe a čelia rovnakým problémom ako ja v tejto budove. Ale myslím, že dôležité je jedno: aby sa dané právne predpisy plne implementovali, aby boli všetky zákony v súlade so záväzkami, ktoré sú súčasťou tohto dohovoru.
<P>
Pokiaľ ide o náš prístup ako predsedníckej krajiny: ďalšie formálne stretnutie v rámci FCTC bude tretím stretnutím medzinárodného rokovacieho orgánu týkajúcim sa protokolu o nezákonnom obchode s tabakovými výrobkami. Čo sa tohto týka, je moja krajina, ako aj predsedníctvo, plne oddané boju proti nezákonnému obchodu s tabakovými výrobkami. Stretnutie sa bude konať od 28. júna do 5. júla v Ženeve, takže sa o to trochu podelíme s priateľmi Švédmi, pretože vtedy už my, Česi, odovzdáme predsedníctvo našim priateľom v Štokholme. To je podstatou mojej odpovede.
<SPEAKER ID="344" NAME="Avril Doyle" AFFILIATION="PPE-DE">
- Chcela by som úradujúcemu predsedovi Rady poďakovať. Nechcem uňho svojou otázkou vyvolávať paranoju. Veď nakoniec bola predložená v decembri minulého roku.
<P>
Som proti fajčeniu, nie proti fajčiarom. Všetci sa zhodneme, že potrebujú každú pomoc, ktorú môžu dostať, napríklad nikotínové substitučné terapie a podobne. Ale musíme uznať, že pasívne fajčenie škodí tým, ktorí fajčeniu neholdujú, takže nemajte, prosím, pocit, že je to namierené proti vám osobne.
<P>
Môžete mi teda zaručiť, že do ukončenia českého predsedníctva ratifikujete rámcový dohovor - áno alebo nie? Bolo by veľmi dôležité, keby ste mi to mohli zaručiť. Napokon cigarety sú jediným legálnym výrobkom na pultoch našich obchodov, ktorý, ak ho spotrebitelia použijú podľa návodu, každého druhého z nich zabije. Cigarety sú proste niečo úžasné.
<SPEAKER ID="345" NAME="Mairead McGuinness" AFFILIATION="PPE-DE">
- Ďakujem vám za úprimnosť, pán úradujúci predseda Rady. Citovali ste svoju matku - nuž, mohla by som vás ako matka dôrazne požiadať, aby ste prestali fajčiť, aj keď súcítim s vašim utrpením v budove? Keby ste boli v Írsku, boli by ste rovno vonku v mraze.
<P>
Moja otázka znie: zvažovali ste niekedy, že preukážete iniciatívu a vzdáte sa tohto zlozvyku a tým vašich senátorov povzbudíte k tomu, aby nasledovali váš príklad?
<SPEAKER ID="346" NAME="Alexandr Vondra">
úradujúci predseda Rady. - Na zavŕšenie tejto dosť nezvyčajnej večernej rozpravy by som chcel povedať, že moja matka fajčila, keď bola tehotná a ja tu teraz stojím ako podpredseda vlády Českej republiky, a môj brat aj sestra sú obaja vo veľmi dobrom zdravotnom stave. Fajčila aj moja manželka a fajčí stále. Máme tri milé, veľmi inteligentné deti - takže to sú moje osobné názory.
<P>
Všimol som si, že v Írsku sa tejto otázke venuje veľká pozornosť a viem o opatreniach, ktoré ste prijali. Dátum našej ratifikácie je v rukách členov Poslaneckej snemovne Českej republiky a Senátu. Parlament má posledné slovo.
<P>
Teraz vo svojej krajine bojujem, za čo najrýchlejšiu ratifikáciu Lisabonskej zmluvy. Počas rozpravy o Lisabonskej zmluve sa ma členovia Senátu často pýtajú, či budú môcť po jej prijatí na niektorých verejných priestranstvách ďalej slobodne fajčiť.
<P>
Takže je to pre mňa dilema. Čo je dôležitejšie: chceme Lisabonskú zmluvu alebo toto? Ale môžem vás uistiť, že vláda urobí, čo je v jej silách, aby dosiahla ratifikáciu obidvoch zmlúv. Obidve zmluvy sme podpísali a zodpovednosťou vlády je robiť, čo je v jej silách.
<SPEAKER ID="347" NAME="Predsedajúci">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<SPEAKER ID="979" NAME="Predsedajúci">
Týmto uzatváram otázky pre Radu.
<P>
(Rokovanie bolo prerušené o 19.15 hod. a pokračovalo o 21.00 hod.)
