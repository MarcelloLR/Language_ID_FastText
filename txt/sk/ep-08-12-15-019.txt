<CHAPTER ID="019">
Európsky fond regionálneho rozvoja, Európsky sociálny fond a Kohézny fond (projekty generujúce príjmy) (rozprava) 
<SPEAKER ID="217" NAME="Predsedajúci">
- Ďalším bodom programu je správa pána Arnaoutakisa v mene Výboru pre regionálny rozvoj o návrhu nariadenia Rady (ES), ktorým sa v súvislosti s určitými projektmi generujúcimi príjmy mení a dopĺňa nariadenie (ES) č. 1083/2006 o Európskom fonde regionálneho rozvoja, Európskom sociálnom fonde a Kohéznom fonde (13874/2008 - C6-0387/2008 -.
<SPEAKER ID="218" NAME="Stavros Arnaoutakis" LANGUAGE="EL">
Vážený pán predsedajúci, pán komisár, dámy a páni, medzi nové pravidlá finančného riadenia vo všeobecnom nariadení (ES) č. 1083/2006 patria ustanovenia o finančných príspevkoch z fondov a konkrétne o projektoch generujúcich príjmy (článok 55), o projektoch, ktoré v dôsledku jasného rizika ich nadmerného financovania vyžadujú špeciálne riešenie s cieľom zohľadniť príjmy pri výpočte maximálneho percenta financovania Spoločenstva. Na výpočet príjmov z takýchto projektov je preto potrebné definovať určitú metódu. Počas predošlého obdobia rokov 2000 až 2006 sa uplatňovala v praxi zásada využívania paušálnej metódy. Počas nového programovacieho obdobia sa pri výpočte financovania projektov generujúcich príjmy zo strany Spoločenstva uplatní podľa návrhu Komisie, ktorý Rada prijala, presnejší a prísnejší prístup. Tento nový prístup sa opiera o výpočet maximálnych oprávnených výdavkov, teda nie o paušálne zníženie percenta spolufinancovania. Podľa článku 55 na obdobie rokov 2007 až 2013 sa bude projektom generujúcim príjmy označovať každá operácia, ktorej súčasťou je investovanie do infraštruktúry, používanie ktorej podlieha poplatkom, ktoré budú znášať priamo používatelia, alebo každá operácia, ktorej súčasťou je predaj alebo prenájom pozemku alebo budov, alebo iné poskytovanie služieb za odplatu. Dôležitý rozdiel v novom období teda spočíva v tom, že podľa definície sa ustanovenia článku 55 vzťahujú na široké spektrum projektov, ktoré sa kvalifikujú ako projekty generujúce príjmy a nielen ako projekty investícií do infraštruktúry, ktorá generuje vysoké čisté príjmy, ako to bolo v období rokov 2000 - 2006.
<P>
Na základe výsledku neformálnych konzultácií členských štátov s Európskou komisiou sú ustanovenia článku 55 jasne nevhodné pre projekty spolufinancované z Európskeho sociálneho fondu, z ktorého sa financujú hlavne nehmotné operácie, a nie projekty v oblasti infraštruktúry. To isté platí pre malé projekty realizované so spolufinancovaním z Európskeho fondu regionálneho rozvoja a Kohézneho fondu. Pre tieto projekty sú pravidlá monitorovania, ktoré sa musia dodržiavať, ako aj skutočnosť, že príjem sa môže zohľadňovať tri roky po ukončení operačného programu, vzhľadom na očakávané sumy neprimeranou administratívnou záťažou a predstavujú závažné riziko počas realizácie programu. Práve preto po konzultácii s členskými štátmi Komisia považuje za potrebné schváliť pozmeňujúci a doplňujúci návrh k nariadeniu (ES) č. 1083/2006, ktorý sa obmedzuje len na článok 55 ods. 5 a týka sa len týchto dvoch bodov: vyňatie operácií spolufinancovaných z Európskeho sociálneho fondu z ustanovení článku 55 a definovanie prahovej úrovne stanovenej v hodnote 1 milióna EUR, pod ktorou by sa projekty financované z Európskeho fondu regionálneho rozvoja alebo Kohézneho fondu vyňali z ustanovení článku 55, a to pokiaľ ide o výpočet maximálnych oprávnených výdavkov, ako aj pokiaľ ide o monitorovanie. Zostávajúce ustanovenia článku 55 sa nemenia ani nedopĺňajú.
<P>
Okrem toho vzhľadom na to, že je dôležité stanoviť spoločné pravidlá realizácie projektov počas programovacieho obdobia, bola zahrnutá aj doložka o retroaktívnej platnosti tak, aby revidované ustanovenia platili od 1. augusta 2006. Tento technický pozmeňujúci a doplňujúci návrh zjednoduší riadenie projektov generujúcich príjmy všade, kde to bude možné, obmedzením administratívnej záťaže v súlade so zásadou proporcionality.
<SPEAKER ID="219" NAME="Vladimír Špidla" LANGUAGE="CS">
Vážený pán predsedajúci, dámy a páni, dňa 15. novembra Komisia prijala návrh revízie článku 55 všeobecného nariadenia o štrukturálnych fondoch, ktorý sa týka podmienok pre zohľadnenie projektov generujúcich príjmy v rámci programu kohéznej politiky. Dôvodom zmeny bolo výhradne zjednodušenie administratívnych postupov. Prvé operácie v praxi uskutočnené v súlade s ustanovením článku 55 totiž odhalili závažné problémy v oblasti ich účinnej realizácie. Tieto problémy, o ktorých informovali členské štáty, poukázali na nedostatok primeranosti pri uplatňovaní postupov stanovovania maximálnej oprávnenej sumy, tzv. "funding gap", a pri monitorovaní projektu.
<P>
Cieľom zmeny príslušného nariadenia je vyňatie všetkých operácií spolufinancovaných z Európskeho sociálneho fondu a projektov s malým rozsahom, ktoré vyžadujú celkové náklady nižšie než 1 milión EUR, spolufinancovaných z Európskeho fondu pre regionálny rozvoj a Kohézneho fondu z pôsobnosti článku 55. Voľba hranice 1 milión EUR vyplýva z predbežných realizovaných štúdií a jej cieľom je zachovať všeobecnú povahu článku 55.
<P>
Dúfame, že vďaka tomuto zjednodušeniu, ktoré predstavuje akúsi doložku de minimis, budeme môcť urýchliť uplatňovanie finančných prostriedkov pre členské štáty a ich regióny, najmä pokiaľ ide o najinovatívnejšie operácie v oblastiach ako výskum, podpora obnoviteľných zdrojov energie a podobne.
<P>
Bolo predsa len dôležité vyhnúť sa právnej neistote, ktorá by neúmerne predĺžila proces platieb. Takáto neistota by mohla manažérov projektov viesť k prerušeniu vykonávania operačných programov, čomu sa treba vyhnúť za každú cenu.
<P>
Vzhľadom na to sa Komisia rozhodla navrhnúť len jednu zmenu technickej povahy. Toto rozhodnutie viedlo k úspechu, pretože vďaka práci Rady a parlamentných výborov pre regionálny rozvoj a zamestnanosť sme dospeli ku koncu procesu revízie len za tri mesiace. Dovoľte mi, aby som v mene Komisie úprimne poďakoval vášmu spravodajcovi pánovi Arnaoutakisovi. Vďaka našej plodnej spolupráci vyjadrujem nádej v súhlas Európskeho parlamentu, ktorý umožní uzavrieť túto revíziu do konca roka a riadiacim orgánom umožní pokračovať v ich činnosti, čo je silná stránka uvedeného zjednodušenia.
<P>
Revízia článku 55 zároveň preukázala kvalitu práce uskutočňovanej v súčinnosti Generálneho riaditeľstva pre regionálnu politiku a Generálneho riaditeľstva pre zamestnanosť, ktorá je prínosom pre kohéznu politiku. Táto spolupráca nikdy neochabla. Dôkazom toho je, že v rámci plánu európskej hospodárskej obnovy sme s pani komisárkou Hübnerovou spojili úsilie v záujme navrhnutia troch nových podstatných zmien nariadenia o štrukturálnych fondoch, o ktorých budete tiež viesť rozpravu.
<SPEAKER ID="220" NAME="Jan Olbrycht" LANGUAGE="PL">
Vážený pán predsedajúci, pred sebou máme v zásade veľmi krátke a stručné nariadenie. Má však veľký význam. Jeho význam súvisí s kontextom, v ktorom sa odohráva zmena.
<P>
Po prvé, prostredníctvom tejto zmeny európske inštitúcie ukazujú, že sú schopné flexibilne reagovať na ťažkosti, ktoré vznikli počas vykonávania určitej politiky. Pripravenosť naozaj zjednodušiť a uľahčiť postupy pre príjemcov naznačuje, že Európska komisia je spolu s Európskym parlamentom a Radou skutočne pripravená prispôsobiť ustanovenia prevládajúcim podmienkam.
<P>
Po druhé, toto nariadenie je dôležité aj preto, že jeho súčasťou je zmena a doplnenie nariadenia počas programovacieho obdobia. Toto je mimoriadne dôležité, pretože nejde o konečnú zmenu, a vedenie rozpráv o zmene tohto nariadenia bude veľmi významné v kontexte prípravy balíka pozmeňujúcich a doplňujúcich návrhov, ktorý sa spája s krízou.
<P>
Po tretie, Európska komisia bola opakovane kritizovaná za spôsob, akým monitoruje prideľovanie prostriedkov. Kritika Dvora audítorov sa týkala najmä príliš komplikovaných postupov.
<P>
Dnešné nariadenie ukazuje, že je potrebné urobiť odvážne a rozhodné kroky, aby sa zlepšila účinnosť a aby sa dokázalo, že európske fondy je možné rozdeľovať rýchlo, účinne a efektívne.
<SPEAKER ID="221" NAME="Jean Marie Beaupuy">
v mene skupiny ALDE. - (FR) Vážený pán predsedajúci, pán komisár, ako práve povedal môj kolega pán Olbrycht, toto zjednodušenie je, ako dúfame, prvé. K tomuto pokroku nás nepochybne inšpirujú blížiace sa Vianoce a príležitosť dať Európanom darček.
<P>
Ako však práve povedal pán Olbrycht, predovšetkým dúfame, že tento darček nebude jediný svojho druhu a že v marci budúceho roka vyjadríme svoje stanovisko k plánu obnovy, aby sme tvárou v tvár finančnej kríze mali produktívnejšie iniciatívy, ktorými sa môžeme pripraviť na celoeurópsku obnovu.
<P>
Sme presvedčení, že v rámci týchto návrhov, o ktorých budeme hlasovať v marci, nám Komisia navrhne nové nástroje zjednodušenia, najmä s ohľadom na naše malé subjekty, na MSP. Je to absolútne rozhodujúce, pretože ak majú byť politiky, o ktorých vedieme rozpravu a na ktorých sme pracovali mesiace a roky, skutočne efektívne, žiadne odradzujúce administratívne aspekty nesmú zmariť túto vôľu, túto dynamiku, o ktorú usilujeme.
<P>
Pán komisár, práve ste zdôraznili túto dobrú prácu, ktorá sa vykonala najmä s parlamentným Výborom pre regionálny rozvoj. Viete, že my ostatní poslanci tohto Parlamentu sa veľmi tešíme na prácu s Komisiou. Práve preto by som chcel znovu zdôrazniť, že veríme vo veľmi stabilný pokrok smerom k ďalšiemu zjednodušeniu počas nadchádzajúceho roka.
<P>
Je však naším želaním, a dajme teraz vykonávanú prácu bokom, aby členské štáty prijali svoj podiel zodpovednosti na európskej úrovni, najmä prostredníctvom vás v Komisii. Všetci vieme, že na úrovni Európskeho fondu regionálneho rozvoja a Európskeho sociálneho fondu, ako aj fondu SPP a podobne sú to práve členské štáty, ktoré dopĺňajú ďalšie zložité administratívne postupy do našich vlastných európskych zložitých administratívnych postupov.
<P>
Dúfame, že prostredníctvom našich krokov a dnešnej večernej rozpravy sa vykoná iniciatíva Európskej únie nielen na európskej úrovni, ale že si nás vypočujú aj na úrovni členských štátov a že aj ony vyvinú jasné úsilie smerujúce k zjednodušovaniu.
<SPEAKER ID="222" NAME="Mieczysław Edmund Janowski" LANGUAGE="PL">
Vážený pán predsedajúci, uznesenie Európskeho parlamentu, o ktorom dnes vedieme rozpravu, má v zásade formálnu a technickú povahu. Súvisí však s dôležitými otázkami týkajúcimi sa používania pomoci Únie. Navrhované nariadenie sa týka článku 55 nariadenia Rady, ktorým sa stanovujú všeobecné ustanovenia pre Európsky fond regionálneho rozvoja, Európsky sociálny fond a Kohézny fond. Aktuálne znenie odseku 5 hovoriace o sume 200 tisíc EUR ako maximálnych nákladoch na monitorovanie sa nahrádza textom, podľa ktorého sa ustanovenia týkajúce sa projektov generujúcich príjmy budú vzťahovať na operácie financované z Európskeho fondu regionálneho rozvoja alebo Kohézneho fondu len vtedy, ak ich náklady neprekročia sumu 1 milión EUR.
<P>
Na základe toho sa pýtam: je táto suma primeraná? Nie je príliš vysoká alebo príliš nízka? Som presvedčený, že by to mohol byť spôsob, ako sa vyhnúť nepotrebnej byrokratickej záťaži v súvislosti s veľkou skupinou menších operácií. Malo by to viesť k operatívnejšiemu riadeniu projektov, do ktorého sú často zapojené miestne orgány a ktoré sa týkajú napríklad ochrany životného prostredia, inovácie a energetiky. Ako príklad môžem uviesť, že v Poľsku máme viac než sto rôznych typov inštitúcií, ktoré riadia vykonávanie fondov Únie. Efektívne používanie tejto pomoci závisí od účinného fungovania takýchto inštitúcií.
<P>
Zároveň verím, že prijatie tejto iniciatívy povedie k ďalšiemu zjednodušeniu v budúcnosti, ako nám pán komisár láskavo naznačil. V mene Skupiny Únie za Európu národov chcem oceniť tento kreatívny prístup k ustanoveniam, ktorý umožní používať prostriedky Únie najracionálnejším spôsobom.
<SPEAKER ID="223" NAME="Lambert van Nistelrooij" AFFILIATION="PPE-DE">
(NL) Vážený pán predsedajúci, pán komisár, návrh pána Arnaoutakisa jasne ukazuje, že zjednodušenie je možné, pričom Parlament sa pri mnohých príležitostiach informoval o týchto možnostiach. V mnohých prípadoch trvá dokončenie projektov v členských štátoch veľmi dlho a pre Skupinu Európskej ľudovej strany (kresťanských demokratov) a európskych demokratov je to dobrým príkladom účinného zjednodušenia.
<P>
Tentoraz prišla túžba po zmene od členských štátov a Komisie, dá sa však urobiť viac. Viem, že v rámci Výboru regiónov bola zriadená pracovná skupina regiónov a miest, ktorej poslaním je identifikovať a riešiť takéto problémy a ktorej zámerom je predkladať v tomto smere návrhy. Myslím, že by sme mali využiť tieto skúsenosti a v roku 2009 na to nadviazať ďalšími zmenami.
<P>
Komisia navyše predstavila celý balík vrátane plánu hospodárskej obnovy, v kontexte ktorého sa môžu prostriedky okrem iného vynakladať oveľa rýchlejšie. Tento týždeň budeme v Parlamente v rámci rozpočtu diskutovať o správe pani Haugovej, v ktorej sa vyjadruje želanie pokračovať v práci týmto smerom a rýchlejšie preskúmať ďalšie aspekty kontroly a riadenia.
<P>
Na záver by som sa chcel dotknúť témy, s ktorou už prišiel aj pán Beaupuy. Členské štáty by mohli urobiť veľmi veľa napríklad vydaním vyhlásenia o finančnom riadení alebo prijatím politickej zodpovednosti za uplatňovanie fondov. V dôsledku toho by sme v uzneseniach mohli ešte viac zjednodušiť postupy. Ľudia z praxe naliehavo žiadajú o tieto zmeny. S ohľadom na voľby v budúcom roku by sme mali byť schopní povedať, že Európa robí dobré veci, mala by ich však robiť aj správne. Vyhlásenia členských štátov sú krokom týmto smerom.
<SPEAKER ID="224" NAME="Gábor Harangozó" AFFILIATION="PSE">
(HU) Účelom nariadení upravujúcich používanie grantov EÚ je zabezpečiť použitie týchto zdrojov čo najlepším spôsobom a ich pridelenie najprimeranejšiemu miestu. Inými slovami, nejde len o vynaloženie financií, ale o ich vynaloženie na skutočné investície generujúce príjmy. Často však na tento účel vytvárame taký byrokratický systém nariadení, že je skôr prekážkou efektívneho používania a predstavuje nepotrebnú záťaž pre podniky aj administratívu.
<P>
Zefektívnenie nariadení týkajúcich sa projektov generujúcich príjmy má dvojitý úžitok. Veľký počet malých a stredných podnikov bude mať lepší prístup k financiám EÚ na stimulovanie hospodárstva, zatiaľ čo administratíva bude schopná rýchlejšie a jednoduchšie určiť, či sa tieto fondy používajú správne. Musíme veriť našim podnikateľom, ktorí zabezpečujú fungovanie nášho hospodárstva. Len ak sa spojíme a jeden druhému pomôžeme, môžeme sa dostať z tejto krízy. Podporujem tento návrh a zároveň žiadam Komisiu, aby pokračovala ďalej týmto smerom, aby odstránila nepotrebné administratívne prekážky z programov pomoci. Úprimne dúfam, že na tento úvodný program budú nadväzovať aj ďalšie podobne rozumné iniciatívy.
<SPEAKER ID="225" NAME="Zbigniew Krzysztof Kuźmiuk" AFFILIATION="UEN">
- (PL) Vážený pán predsedajúci, chcel by som upozorniť na štyri otázky v rozprave o zmenách nariadení Rady v oblasti štrukturálnych fondov.
<P>
Po prvé, právne ustanovenia vzťahujúce sa na možnosť využitia finančnej pomoci z Európskeho fondu regionálneho rozvoja, Kohézneho fondu a Európskeho sociálneho fondu sú často také komplikované, že odrádzajú potenciálnych príjemcov od toho, aby o tieto prostriedky žiadali. Spomínané právne ustanovenia môžu zároveň zdržiavať realizáciu projektu a účtovníctvo.
<P>
Po druhé, je preto úplne správne, že Európska komisia predložila návrh na zmenu a doplnenie článku 55 nariadenia. Medzi účinky pozmeňujúceho a doplňujúceho návrhu patrí vyňatie projektov generujúcich príjmy financovaných z Kohézneho fondu z pôsobnosti článku 55. Táto zmena by mala uľahčiť vykonávanie akcií, ako napríklad projektov zameraných na sociálne začlenenie alebo na poskytovanie opatrovateľských služieb.
<P>
Po tretie, rozsah pôsobnosti článku 5 nariadenia by sa mal obmedziť aj vo vzťahu k malým projektom spolufinancovaným z Európskeho fondu regionálneho rozvoja a Kohézneho fondu, pokiaľ ide o výpočet maximálnej sumy oprávnených výdavkov a monitorovanie týchto projektov. Tieto opatrenia by sa mali okrem toho uplatňovať spätne od 1. augusta 2006.
<P>
Po štvrté, tieto návrhy sú pozitívnym príkladom toho, ako možno efektívne zjednodušiť ustanovenia týkajúce sa štrukturálnych fondov a tým umožniť ich účinnejšie využívanie. Podľa mňa to slúži nielen záujmom príjemcov pomoci, ale je to na prospech všetkým občanom Európskej únie.
<SPEAKER ID="226" NAME="Jan Březina" AFFILIATION="PPE-DE">
- (CS) Prerokovávaná predloha rieši problém projektov generujúcich príjmy, ktorý sa bezprostredne týka mnohých žiadateľov čerpajúcich prostriedky z Európskeho fondu regionálneho rozvoja a Európskeho sociálneho fondu. Doterajšia právna úprava predstavuje značnú administratívnu záťaž a zároveň vytvára situáciu právnej neistoty tým, že celé tri roky po uzavretí operačného programu umožňuje zohľadňovať príjmy z projektov. Ak príjmy prekročia určitú minimálnu hranicu, hrozí, že žiadateľ a v konečnom dôsledku aj štát budú musieť dané prostriedky vrátiť.
<P>
Som presvedčený, že najmä u malých projektov a u projektov financovaných z Európskeho sociálneho fondu nie je takáto prísnosť na mieste. Najmä u druhej spomínanej skupiny projektov totiž nejde o príjmy komerčnej povahy, ale o príjmy rozpočtov obcí a neziskových organizácií získané formou správnych a iných poplatkov. Vzhľadom na to, že tieto príjmy následne slúžia na uskutočňovanie cieľov verejného záujmu, nemožno ich vrátenie do rozpočtu EÚ považovať za rozumný prístup.
<P>
Domnievam sa, že je našou úlohou zjednodušovať mechanizmus čerpania prostriedkov zo štrukturálnych fondov, samozrejme, pri zachovaní nevyhnutnej kontroly dozerajúcej na transparentné používanie finančných prostriedkov Únie. Vítam preto vyňatie projektov financovaných z Európskeho sociálneho fondu z mechanizmu monitorovania príjmov a v prípade projektov financovaných z Európskeho fondu regionálneho rozvoja a Kohézneho fondu zvýšenie hranice nákladov pre vyňatie z tohto mechanizmu z 200 tisíc EUR na 1 milión EUR. Tento krok nepochybne povedie k zjednodušeniu administratívy a zvýšeniu efektívnosti pri realizácii týchto projektov.
<SPEAKER ID="227" NAME="Silvia-Adriana Ţicău" AFFILIATION="PSE">
(RO) Európsky fond regionálneho rozvoja, Európsky sociálny fond a Kohézny fond sú nástrojmi, ktoré sa poskytujú členským štátom s cieľom podporiť hospodársky rozvoj rôznych európskych regiónov. Používanie týchto finančných nástrojov sa však vníma ako veľmi byrokratické.
<P>
Na obdobie rokov 2007 - 2013 sa má namiesto povinného zníženia miery spolufinancovania používať nový prístup založený na výpočte maximálnych oprávnených výdavkov. Účelom návrhu, ktorým sa mení a dopĺňa nariadenie, je nahradiť ustanovenia na základe proporcionality tak, aby sa ustanovenia článku 55 neuplatňovali na monitorovanie operácií pod 200 000 EUR, na operácie spolufinancované z Európskeho sociálneho fondu a operácie spolufinancované z Európskeho fondu regionálneho rozvoja alebo Kohézneho fondu, ktorých celkové náklady sú menšie než 1 000 000 EUR. Retroaktívne uplatňovanie tohto pozmeňujúceho a doplňujúceho návrhu zjednoduší riadenie operácií spolufinancovaných zo štrukturálnych fondov, a to z pohľadu tak výpočtu maximálnych oprávnených výdavkov, ako aj monitorovania.
<P>
Odstránenie neprimeranej administratívnej záťaže bude mať prínos najmä pre MSP riadiace projekty v oblastiach životného prostredia, sociálneho začleňovania, výskumu, inovácie alebo energetiky. Ďakujem.
<SPEAKER ID="228" NAME="Andrzej Jan Szejna" AFFILIATION="PSE">
- (PL) Vážený pán predsedajúci, súčasný mechanizmus monitorovania nepochybne predstavuje pre malé projekty spolufinancované z Európskeho fondu regionálneho rozvoja a Kohézneho fondu, ako aj pre operácie spolufinancované z Európskeho sociálneho fondu zbytočne veľkú administratívnu záťaž, ktorá je neprimeraná vzhľadom na sumy, o ktoré tu ide, a významný rizikový faktor realizácie týchto programov. Podľa mechanizmu monitorovania možno príjmy zohľadňovať až tri roky po uzatvorení programu.
<P>
Komisia preto celkom správne priznala, že je potrebné a dôležité prijať zmeny v článku 55 ods. 5 nariadenia 1083/2006. Cieľom týchto zmien je efektívne zjednodušiť existujúce ustanovenia o štrukturálnych fondoch v záujme občanov a v ich prospech. Zmeny by sa vzťahovali na dôležité oblasti, ako sú prirodzené životné prostredie, sociálne začlenenie, výskum, konkurencieschopnosť a energetika.
<P>
Chcel by som povedať, že v kontexte súčasnej finančnej a hospodárskej krízy sa v Poľsku vyvíja obrovské úsilie s cieľom zabezpečiť, aby sa štrukturálne fondy dali použiť ihneď, ako to bude možné, aby sa sumy pridelili v čo najkratšom čase. Najmä pre nové členské štáty je to jeden z možných spôsobov riešenia hospodárskej krízy. Štrukturálne fondy sa musia používať rýchlo a účinne.
<SPEAKER ID="229" NAME="Zuzana Roithová" AFFILIATION="PPE-DE">
- (CS) Chcem spolu s ďalšími malými podnikateľmi veľmi oceniť, že Európska komisia zareagovala nečakane rýchlo, bystro a ústretovo na podnety členských štátov aj našich poslancov a predložila túto doložku k nariadeniu 1083. Zjednodušenie právnych predpisov a tiež retroaktivita sú dobrou správou predovšetkým pre veľké množstvo malých podnikov, respektíve ich projekty do 1 milióna EUR, ktoré však môžu byť veľkou pridanou hodnotou pre európsku konkurencieschopnosť a najmä zamestnanosť. Tento pružný prístup Európskej komisie vnímam ako prvú lastovičku či posla ďalších dobrých správ o odstraňovaní byrokracie zložitých procesov pri monitorovaní malých projektov.
<SPEAKER ID="230" NAME="Vladimír Špidla" LANGUAGE="CS">
Ďakujem za rozpravu. Myslím si, že argumentácia v prospech návrhu zaznela z mnohých úst. Nemám nič, čo by som dodal. Zaznela tu však jedna otázka, a to akým spôsobom, akou metódou sa určil jeden milión. Dovoľte mi teda, aby som sa toho krátko dotkol. V prvom rade to boli skúsenosti z predchádzajúcich období, potom to bola pomerne náročná snaha zjednodušiť systém bez toho, aby sa narušila jeho celková rovnováha. Ponúkal sa tu teda určitý limit a súčasne aj Komisia vykonala štúdiu, ktorá sa zaoberala týmito otázkami. Na základe týchto úvah a aj na základe odporúčaní pracovnej skupiny v oblasti štrukturálnych akcií z 3. júla 2008 Komisia stanovila do návrhu túto sumu, ktorá, ako som si vypočul rozpravu, je všeobecne považovaná za prijateľnú.
<SPEAKER ID="231" NAME="Stavros Arnaoutakis" LANGUAGE="EL">
Vážený pán predsedajúci, dámy a páni, zjednodušenie postupov a zabezpečenie pružnosti mechanizmov je počas tejto vážnej finančnej krízy mimoriadne dôležité. Dôležitú úlohu tu musí zohrať kohézna politika. Zmena a doplnenie článku 55 je dobrým príkladom vynikajúcej spolupráce medzi inštitúciami Európskej únie. Práve preto chcem poďakovať osobitne pani komisárke Hübnerovej a predsedovi Európskeho parlamentu za prijatie návrhu, aby sa o ňom mohlo hlasovať do konca roka. Ako povedal jeden poslanec, toto rozhodnutie je vianočným darčekom.
<P>
Zjednodušenie bude mať pozitívny vplyv na európskych občanov a dnes večer vysielame správu, že dokážeme zmeniť a doplniť niektoré nariadenia v ich prospech. Tento spôsob priamej zmeny a doplnenia sa musí použiť aj v budúcnosti, pretože bolo dokázané, že byrokratické procesy sťažujú realizáciu projektov. Som si istý, že nové ustanovenia pomôžu zlepšiť uplatňovanie priorít kohéznej politiky.
<SPEAKER ID="232" NAME="Predsedajúci">
Rozprava sa skončila.
<P>
Hlasovanie sa uskutoční v utorok 16. decembra 2008.
