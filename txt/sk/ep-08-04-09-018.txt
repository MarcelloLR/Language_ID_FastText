<CHAPTER ID="018">
Libanon (rozprava)
<SPEAKER ID="035" NAME="Predseda">
Ďalším bodom sú vyhlásenia Rady a Komisie týkajúce sa situácie v Libanone.
<SPEAKER ID="036" NAME="Janez Lenarčič">
úradujúci predseda - (SL) Vážené dámy a vážení páni, pokiaľ ide o situáciu v Libanone, diplomatické aktivity Európskej únie a členských štátov sa naďalej zameriavajú na posilnenie zabezpečenia mieru, stability, hospodárskeho rozvoja a rešpektovania ľudských práv v Libanone.
<P>
Usilujeme sa o zachovanie a posilnenie suverenity, politickej nezávislosti, územnej súdržnosti, jednotnosti a stability Libanonu. Európska únia podporuje libanonské demokratické inštitúcie a legitímnu vládu predsedu vlády pána Fuáda Siniura.
<P>
Sme však znepokojení v súvislosti s dlhodobou paralýzou libanonských inštitúcií. Táto paralýza pretrváva už od novembra 2006 a od uvoľnenia prezidentského postu v novembri 2007 sa stala ešte vážnejšou.
<P>
Európska únia sa okrem toho, že je najväčším poskytovateľom finančnej pomoci pre Libanon, prostredníctvom intenzívnych diplomatických aktivít takisto usiluje o vyriešenie politickej paralýzy tejto krajiny.
<P>
V rámci uvedeného podporujeme úsilie Organizácie spojených národov, Saudskej Arábie a Ligy arabských štátov. Európska únia teda podporuje trojdielny plán, ktorý jednomyseľne prijali ministri zahraničných vecí Ligy arabských štátov. Ako je veľmi dobre známe, v rámci uvedeného plánu sa predpokladá bezodkladné zvolenie prezidenta, vytvorenie vlády národnej jednoty a prijatie nového volebného zákona.
<P>
Libanonské politické strany sa napriek vyjadreniu podpory tomuto plánu líšia vo svojich výkladoch jeho realizácie. Existujú dve hlavné prekážky realizácie tohto návrhu. Prvá prekážka je vnútorná, pretože strany nevedia dosiahnuť dohodu týkajúcu sa ich zastúpenia vo vláde, rozdelenia ministerských kresiel a nového volebného zákona. Druhá prekážka súvisí so Sýriou, ktorá sa odmieta vzdať svojho vplyvu v Libanone.
<P>
Napriek všetkému zostáva v tomto okamihu plán Ligy arabských štátov jedinou iniciatívou, ktorá môže prispieť k vyriešeniu tejto bezvýchodiskovej politickej situácie v krajine. Očakávame, že generálny tajomník Ligy arabských štátov pán Moussa sa bude naďalej usilovať vyriešiť vzniknutú situáciu. V tejto súvislosti mu Európska únia bude poskytovať všetku podporu.
<P>
Nedávny samit Ligy arabských štátov, ktorý sa konal koncom marca v Damasku, žiaľ, nepriniesol žiaduce výsledky potrebné na vyriešenie situácie. Z dôvodu zasahovania Sýrie do procesu prezidentských volieb vyjadril Libanon protest tým, že na samit neposlal svojich zástupcov.
<P>
V tejto súvislosti by som rád zdôraznil záväzok Európskej únie týkajúci sa stanovísk, ktoré sú uvedené v mnohých rezolúciách Bezpečnostnej rady Organizácie spojených národov.
<P>
Ďalšou ukážkou toho, že Európska únia podporuje úsilie Organizácie spojených národov, je jej účasť v misii OSN v Libanone. Členské štáty prispeli najväčším podielom vojenskej sily v Libanone. Napriek mnohým útokom, počas ktorých zahynulo šesť členov španielskeho kontingentu a traja írski vojaci boli zranení, bola misia úspešná a v auguste 2007 bola predĺžená o ďalší rok.
<P>
Členské štáty Európskej únie takisto podporujú zriadenie špeciálneho súdu OSN pre Libanon v Holandsku.
<P>
Takisto stojí za zmienku, že v roku 2007 nadobudol účinnosť akčný plán EÚ-Libanon. Tento nástroj predstavuje posilnenie existujúcej spolupráce v rámci Euro-stredomorského výboru pre barcelonský proces a aktivity obsiahnuté v uvedenom rámci sa už začali.
<SPEAKER ID="037" NAME="Olli Rehn">
člen Komisie. - Vážený pán predseda, rád by som začal poďakovaním Parlamentu za začlenenie Libanonu do dnešného programu. V poslednej dobe si našu pozornosť vyžiadalo mnoho ďalších udalostí na Strednom východe - najmä udalosti v Gaze. Nemali by sme však zabúdať na strategický význam Libanonu pre tento región a jeho význam ako partnera Európy.
<P>
Súčasná situácia v Libanone je veľmi znepokojujúca. Hlboká politická kríza pokračuje: dňa 24. marca bolo parlamentné zhromaždenie, ktorého úlohou bolo zvoliť prezidenta, posunuté 17. krát od novembra 2007. Samit Ligy arabských štátov v Damasku takisto nepriniesol žiadne riešenie.
<P>
Hoci bezpečnostná situácia zostala relatívne pokojná bez väčších incidentov, verejné napätie a znepokojenie sa zvýšilo. V každom momente prebiehajúcej politickej krízy by mohlo vypuknúť násilie s nepredvídateľnými dôsledkami pre krajinu a jej ľudí.
<P>
Znepokojujúce sú indikácie, že Hizballáh od roku 2006 doplnil svoju vojenskú kapacitu, najmä v súvislosti s nedávnymi vyhrážkami Izraelu po smrti Imáda Mugníju. Táto dlhodobá kríza má okrem iného veľmi negatívny vplyv na sociálno-hospodársku situáciu v Libanone.
<P>
Ako iste viete, Európa je v rámci pomoci pre Libanon aktívna na mnohých rozličných úrovniach: naďalej zostávame najväčším prispievateľom v rámci misie UNIFIL a Európska únia bola takisto najvýznamnejším poskytovateľom finančnej pomoci na III. Parížskej konferencii. Stabilne sme podporovali iniciatívu Ligy arabských štátov od jej spustenia v januári 2008 a nástroje Spoločenstva nám umožňovali poskytovať cielené reakcie na niektoré z najdôležitejších výziev.
<P>
Z európskej susedskej politiky sa stal najvýznamnejší nástroj zameraný na podporu reformného procesu Libanonu a prínos k hospodárskej a spoločenskej stabilite, aj keď reformnému úsiliu do istej miery bráni súčasná bezvýchodisková politická situácia.
<P>
Aké sú naše priority v blízkej budúcnosti? Našou kľúčovou prioritou zostáva neustála podpora implementácie iniciatívy Ligy arabských štátov. Napriek všetkým ťažkostiam sa táto iniciatíva teší širokej podpore a v súčasnosti predstavuje jediný spôsob ako nájsť riešenie. Významným dátumom v tomto procese bude 22. apríl - na tento deň je naplánované ďalšie parlamentné zhromaždenie zamerané na voľbu prezidenta.
<P>
Nedávno bol predložený návrh na osobitný libanonský samit v rámci Ligy arabských štátov. Ak sa zrealizuje, mali by sme poznať najlepší spôsob, akým môžeme zabezpečiť podporu tejto iniciatíve. Mali by sme však poznamenať, že Lige arabských štátov teraz predsedá práve Sýria.
<P>
Jasný a trvalý záväzok úplnej implementácie rezolúcií Bezpečnostnej rady, ktoré sa týkajú Libanonu, je naďalej dôležitý a naozaj kľúčový. Uverejnenie ďalších správ o implementácii rezolúcií Bezpečnostnej rady Organizácie spojených národov 1559 a 1701 - v máji a júli 2007 v uvedenom poradí - bude preto kľúčovým míľnikom.
<P>
Takisto by sme sa mali naďalej usilovať o zachovanie tempa v rámci mierového procesu na Strednom východe, ktorý má vplyv na Libanon. Zostávam v úzkom kontakte s mojimi partnermi v štvorke a teším sa na konferenciu o Strednom východe, ktorú Európsky parlament plánuje neskôr v tomto roku.
<SPEAKER ID="038" NAME="José Ignacio Salafranca Sánchez-Neyra">
v mene skupiny PPE-DE. - (ES) Vážený pán predseda, ako nás informovali zástupcovia úradujúceho predsedníctva Rady a Komisie, a včera vysoký predstaviteľ pán Solana, keď vystúpil pred Výborom pre vonkajšie veci, nedávny samit Ligy arabských štátov, diplomaticky povedané, nepriniesol žiadne výsledky.
<P>
Predseda libanonského parlamentu, pán Nabih Berri, už po sedemnásty krát odložil plánované hlasovanie s cieľom zvoliť prezidenta. Dôvodom neprijatia tohto rozhodnutia nebol nedostatok konsenzu v súvislosti s osobnosťou kandidáta na prezidenta, ktorým je, ako všetci veľmi dobre vieme, maronitský kresťan, ani nedostatok konsenzu v súvislosti s osobou - vedúcim predstaviteľom ozbrojených síl, Michelom Suleimanom. Pre nás ako delegáciu poslancov Európskeho parlamentu, ktorí sme boli v Damasku spolu so zástupcom predsedu vlády, ministrom zahraničných vecí a zástupcami libanonských opozičných strán, akými sú napríklad Hizballáh a Amal, to bolo jasné.
<P>
Vážený pán predseda, problém spočíva výhradne a jednoducho v rozdelení sily; ide o vytvorenie blokujúcich menšín v libanonskej rade ministrov a o rozdelenie postov vedúceho predstaviteľa tajnej služby a vedúceho predstaviteľa ozbrojených síl. Ako pán komisár správne uviedol, celá táto situácia má vážny vplyv na dôveryhodnosť, fungovanie a medzinárodný obraz krajiny.
<P>
Na základe uvedeného si želáme, aby Európsky parlament vyzval súčasné opozičné sily na hľadanie riešenia s cieľom postaviť vyššie záujmy krajiny nad tieto vnútorné záležitosti, aby sme mohli pokračovať v práci, ako sme pokračovali v rámci volebnej pozorovateľskej misie EÚ, smerom k suverénnemu, demokratickému, slobodnému a životaschopnému Libanonu, ktorý možno budovať v mieri.
<SPEAKER ID="039" NAME="Pasqualina Napoletano">
v mene skupiny PSE. - (IT) Vážený pán predseda, vážené dámy a vážení páni, opäť diskutujeme o vojne v Libanone. Bezvýchodisková politická situácia, ktorá už mala za následok 27 posunutí zasadnutia parlamentu s cieľom zvoliť prezidenta republiky, by sa mohla zhoršiť, pričom z Libanonu by sa opäť mohla stať živná pôda pre medziarabský konflikt a súčasne by sa mohol stať latentným zdrojom napätia medzi Iránom, Hizballáhom a Sýriou.
<P>
Ako už bolo uvedené, samit Ligy arabských štátov zlyhal. Zo strany predsedu vlády, pána Fuáda Siniura, a predsedu libanonského parlamentu, pána Nabiha Berriho, však vidieť horlivú externú aktivitu. Tieto dva pramene diplomacie, o ktorých by som povedala, že sú súbežné, ale doteraz nekomunikovali, predstavujú hluchý dialóg, ktorý sa medzi väčšinou a opozíciou ťahá už mesiace.
<P>
Podľa môjho názoru sa pri každom pokuse o riešenie krízy v Libanone musí nevyhnutne zohľadňovať vnútorná aj medzinárodná situácia. V skutočnosti majú všetky libanonské sily výrazné prepojenia mimo krajiny, niektoré z nich sú silnejšie ako iné. Na základe týchto skutočností bude dôležité prehodnotiť výsledky samitu Egyptu a Saudskej Arábie, ktorý sa v súčasnosti koná v meste Šarm Al-Šajch. Bolo by vhodné, aby sa čo najskôr uskutočnilo mimoriadne zasadnutie ministrov Ligy arabských štátov, ako to požaduje predseda vlády pán Siniura, s cieľom pokúsiť sa dostať Damask do takej pozície, aby rešpektoval nezávislosť Libanonu.
<P>
V rámci uvedeného by som nerada vynechala analýzu naozaj unikátnej sociálno-hospodárskej situácie v tom, že Libanon dosiahol v roku 2007 napriek kríze, ktorá nasledovala po vojne, 4 % rast HDP. Sociálna situácia je však veľmi zložitá. Odborové zväzy zvolali na 7. mája generálny štrajk v snahe zvýšiť minimálne mzdy, a podľa údajov OSN žije jeden milión Libanončanov zo štvormiliónovej populácie pod hranicou chudoby z menej ako dvoch dolárov na deň.
<P>
Ak chceme pomôcť s nájdením riešenia, musíme zabezpečiť, aby sa 22. apríl nepremárnil, aj pretože 21. august sa zdá byť dátumom, cez ktorý je neprijateľné dostať sa. Kandidát na prezidenta predložil demisiu ako vedúci predstaviteľ ozbrojených síl k tomuto dátumu, pretože dosiahol vekový limit. Ak sa do tohto dňa nenájde riešenie, kríza sa rozšíri na armádu a kandidatúra generála Suleimana sa navždy ukončí.
<P>
Rada by som skončila slovami predsedu vlády pána Siniura: "Libanon nemôže byť riadený z Damasku, nemôže byť však riadený ani proti Damasku." Považujem to za vyvážený postoj a za referenčnú hodnotu pre akúkoľvek iniciatívu Európskej únie.
<SPEAKER ID="040" NAME="Marco Pannella">
v mene skupiny ALDE. - (IT) Vážený pán predseda, vážené dámy a vážení páni, skoro vo všetkom súhlasím s tým, čo pani Napoletanová práve uviedla. Hovorím "skoro" pretože si myslím, že naozaj musíme brať do úvahy určite Damask, určite iné hlavné mestá, ale najmä skutočnosť, že v Libanone je prítomná, a teraz zjavne v nových podobách, politika systematického vraždenia opozície. Čím populárnejší boli, tým bolo pravdepodobnejšie, že bývalý komunistický vodca a všetci ostatní budú zabití v tejto sérii vrážd.
<P>
Z tohto dôvodu môžeme - a musíme - určite venovať pozornosť diplomatickému rozmeru, pokiaľ si však pamätáme, že dnes sa na Strednom východe, podobne ako v Európe v rokoch 1937, 1938 a 1939, stretávame na jednej strane s politikou vrážd a na druhej strane s politickou realitou obetí v mene slobody, dokonca nepriateľov, nie som presvedčený, že môžeme nájsť správny návod, návod, ktorý môže Európa poskytnúť, iba ak si pamätá, že sama bola oslobodená od povinnosti zriekať sa národných suverenít a z tohto dôvodu sme v Európe v posledných rokoch nemali vojny, okrem Juhoslávie a ešte niekde inde. Bola to nevyhnutnosť, a malo by to tak byť aj na Strednom východe: mať niečo založené na slobode a ľudských právach, čo je protikladom bezohľadnosti a vydierania diktátorských režimov tridsiatych rokov a tých, ktoré sú dnes prítomné na Strednom a Ďalekom východe.
<SPEAKER ID="041" NAME="Konrad Szymański">
v mene skupiny UEN. - (PL) Vážený pán predseda, naozaj máme obmedzený vplyv na situáciu v Libanone. Napriek tomu sa zdá, že sme neurobili všetko na zabránenie destabilizácie Libanonu Hizballáhom. Táto organizácia je zodpovedná za teroristické útoky v Libanone, vrátane útokov v januári 2008, ktorých cieľom boli oblasti pod jurisdikciou misie UNIFIL. Hizballáh je súkromnou armádou, ktorá s podporou Iránu a Sýrie ničí túto kedysi prosperujúcu krajinu. Z tohto dôvodu by sa mal Hizballáh okamžite zahrnúť do európskeho zoznamu teroristických organizácií. Je to jediným spôsobom, akým môžeme efektívne blokovať jeho aktivity v rámci islamskej verejnosti v Európe. Je to jediným spôsobom, akým môžeme zablokovať európsku časť finančných prostriedkov, ktoré tečú do tejto organizácie.
<P>
Túto príležitosť stojí za to využiť na pripomenutie škandalózneho energetického kontraktu podpísaného Švajčiarskom a Iránom. Švajčiarski politici by nemali mať pochýb o tom, že teroristi, ktorí sú aktívni v Libanone, využívajú aj tieto peniaze.
<SPEAKER ID="042" NAME="David Hammerstein">
v mene skupiny Verts/ALE. - ES) Ďakujem Vám, pán predseda. Vážený pán predseda Pöttering, rád by som Vám predložil osobitný návrh, navrhujem pozvať do Európskeho parlamentu rôznych predstaviteľov libanonského parlamentu s cieľom diskutovať o návrhoch Ligy arabských štátov a podporiť uplatňovanie parlamentnej diplomacie, aby sme nezostali ľahostajní k situácii, v ktorej sa libanonskí ľudia ocitli ako pešiaci v geopolitickej hre, ktorá je pre nich a pre mier na Strednom východe veľmi nebezpečná.
<P>
Tento návrh by sa mohol zrealizovať počas niekoľkých nadchádzajúcich týždňov, keďže vzhľadom na zhoršenie situácie v Libanone nemôžeme zostať ľahostajní a libanonská demokracia je jedným z najslabších článkov na Strednom východe.
<P>
Nemôžeme dopustiť, aby sa pre krízu medzi Iránom a Spojenými štátmi a Iránom a Izraelom stalo z Libanonu bojové pole, na ktorom každá strana prehráva.
<P>
Musíme podporovať iniciatívu Ligy arabských štátov týkajúcu sa záväzku zvolenia nového prezidenta.
<P>
Nemôžeme prestať podporovať Medzinárodný súdny dvor v súvislosti s vraždou Rafika Haririho. Sme dosť znepokojení, pokiaľ ide o omeškanie vyšetrovania, pretože je ťažké ochraňovať kľúčových svedkov v tomto prípade, ako napríklad Sýrčana Mohammeda al-Soddiqa, ktorý nedávno zmizol.
<P>
Európska únia musí vyvíjať pokiaľ možno čo najväčší tlak, aby Sýria a Irán prestali brániť vyriešeniu politického konfliktu v Libanone a podporili návrh Ligy arabských štátov týkajúci sa voľby nového prezidenta.
<P>
Takisto sme znepokojení v súvislosti s pretrvávajúcim pašovaním zbraní do krajiny s cieľom ozbrojiť ilegálnu milíciu. Libanonská armáda by mala mať monopol na vojenskú činnosť a kontrolu svojho územia.
<SPEAKER ID="043" NAME="Vittorio Agnoletto">
v mene skupiny GUE/NGL. - (IT) Vážený pán predseda, vážené dámy, vážení páni, libanonský ľud a demokratická občianska spoločnosť v tejto krajine sú obeťami politickej krízy, o ktorej sa rozhodlo niekde inde.
<P>
Na jednej strane sú Spojené štáty, ktoré pohotovo stoja na libanonskej strane proti Sýrii a Hizballáhu ako súčasť svojho proizraelského postoja s cieľom pokúsiť sa o stabilizáciu oblasti zničenej ich nelegálnou vojnou proti Iraku a skonsolidovať vojenskú silu štátu Izrael. Nemôžu si dovoliť stratiť Libanon. Na druhej strane je Irán so Sýriou a ich spojenecké režimy, ktoré bojujú za svoji politickú, vojenskú, nukleárnu a regionálnu nadvládu v Libanone. Nezáleží na tom, či to znamená masaker, dokonca fyzický masaker Libanončanov. Takisto nechcú stratiť Libanon.
<P>
Úlohou Európskej únie nie je stáť za jednou alebo druhou stranou tejto šachovej partie. Ako Európania musíme urobiť všetko, čo je v našich silách, aby sme sa pokúsili zachovať politicky jednotný Libanon, prostredníctvom ochrany jeho suverenity a podporovaním dialógu medzi vládnou koalíciou, Hizballáhom a generálom Aounom, počnúc prezidentskými voľbami. Zvolená osoba musí byť kandidátom, s ktorým budú spokojné obe strany. Taký je Libanon. Sekulárny, multináboženský charakter krajiny je cennou výhodou pre celé medzinárodné spoločenstvo a najmä pre Európu.
<SPEAKER ID="044" NAME="Bastiaan Belder" LANGUAGE="NL">
Vážený pán predseda, kde začať, ak sa má prelomiť pretrvávajúca bezvýchodisková politická situácia v Libanone? Odpoveď je naozaj veľmi jednoduchá a som presvedčený, že Rada a Komisia ju takisto veľmi dobre poznajú. V každom prípade, moja jasná odpoveď znie: začať s odzbrojením Libanonu. Vysoko účinná, ťažko ozbrojená organizácia mimo oficiálnych prostriedkov právnych orgánov na vykonávanie právomoci bráni normálnemu fungovaniu libanonských štátnych inštitúcií a doteraz takisto blokovala národnú politickú dohodu.
<P>
Jednoduché odpovede na medzinárodné krízy sa v praxi často ťažko realizujú. Uvedené určite platí aj v prípade urgentného odzbrojenia Hizballáhu; rysuje sa predovšetkým hrozba obnovenej občianskej vojny. Na druhej strane, pretrvávajúca pozícia vojenskej sily Hizballáhu garantuje pokračujúci vplyv jeho dvoch najväčších sponzorov, Sýrie a Iránskej islamskej republiky, na vnútorné veci. Dôsledky sú jasné: reálna hrozba ďalšej násilnej konfrontácie so susediacim Izraelom. Okrem toho je evidentné prepojenie so súčasnou tvrdou líniou jadrovej cesty Teheránu.
<P>
Rada a Komisia, aké riešenie ponúkne Európa na túto libanonskú dilemu?
<P>
Vážený pán predseda, mám ešte jednu krátku otázku. Podľa správy v dnešnej tlači v Spojených štátoch smerujú zisky z obchodovania s drogami v členskom štáte, Bulharsku, do rúk Hizballáhu. Rád by som požiadal Radu o vysvetlenie tejto situácie. Členský štát EÚ, ktorý získava peniaze pre Hizballáh z obchodovania s drogami - to mi pripadá obzvlášť závažné.
<SPEAKER ID="045" NAME="Rodi Kratsa-Tsagaropoulou" AFFILIATION="PPE-DE">
(EL) Vážený pán predseda, vážený pán komisár, vážený pán úradujúci predseda rady, vážené dámy a vážení páni, dnešná diskusia je pre mňa veľkým zadosťučinením. Napriek všetkým pokusom a iniciatívam zo strany Európskych orgánov som však presvedčená, že konáme, akoby sme sa naplno oddali osudu ľudí zatiahnutých do postupujúcich politických kríz.
<P>
Náš postup v súvislosti s touto situáciou je ťažkopádny. Zdá sa, že si neuvedomujeme, že situácia v Libanone je spojená s výzvami na Strednom východe, a že tieto výzvy sú veľmi dôležité pre medzinárodnú bezpečnosť a mier, ako aj pre strategické plány EÚ v Stredomorí a na Strednom východe.
<P>
Som presvedčená, že Európsky parlament by mal jednoznačne pochopiť, že v EÚ musíme dodržiavať záväzky v rámci nášho partnerstva s Libanonom. Zaväzujú nás podporovať legálne zvolenú vládu, ktorá vznikla po posledných voľbách v súlade s ústavnými požiadavkami, a ktorá je dnes cieľom útokov a hrozieb.
<P>
Našu podporu musíme vyjadriť činmi. Ako už uviedla pani Napoletanová, nevynakladáme dostatočné finančné prostriedky, pretože očakávame výsledok, ktorý by vyriešil krízu a ukončil neistotu. Takýto výsledok si vyžaduje fungujúce inštitúcie. Parlament musí slúžiť ako fórum pre demokratický dialóg a štátnu kontrolu; musí vyjadrovať rôznorodosť, ktorá je dôležitou súčasťou libanonskej identity.
<P>
Tento parlament je stále uzavretý, nielen pre voľbu prezidenta republiky, ale pre všetky činnosti. Ak sa má nájsť nejaké riešenie krízy, bezodkladne sa musí zvoliť prezident republiky a musí sa vytvoriť nová vláda v súlade s ústavou. Regionálne sily súťažiace medzi sebou by nemali udávať tón, ako sa to v súčasnosti zdá byť v prípade prezidentských volieb. Takisto musíme vyjadriť našu podporu Libanončanom pri hľadaní pravdy v súvislosti s politickými vraždami. Státisíce ľudí demonštrujú v uliciach mávajúc transparentmi "Chceme pravdu".
<P>
Pokiaľ ide o tento región, v EÚ musíme konať efektívnejším a strategickejším spôsobom. Musíme presadzovať zodpovednosti a skutočné záujmy. Takisto sa musíme usilovať o možné riešenia a mier v štátoch v tejto oblasti a v arabských štátoch. Musí existovať porozumenie a národný dialóg.
<P>
Dovoľte mi skončiť optimistickou poznámkou. Som presvedčená, že politické sily konali zodpovedne: udalosti by mohli viesť k občianskej vojne a prevratu, ale nestalo sa to. Tieto pozitívne prvky preto musíme čo najviac využiť.
<SPEAKER ID="046" NAME="Béatrice Patrie" AFFILIATION="PSE">
Vážený pán predseda, vážené dámy a vážení páni, ako predsedníčka delegácie pre vzťahy s krajinami Mašriku som potešená, že dnes poobede máme na programe diskusiu o Libanone.
<P>
Kríza, v ktorej sa táto krajina nachádza už niekoľko mesiacov zjavne nesúvisí iba s problémom prostej voľby prezidenta a vytvorenia vlády. Vieme, že ide o samotné základy politického systému, ktoré sú založené na citlivej vyváženosti medzi rozličnými náboženskými presvedčeniami v libanonskej rôznorodosti.
<P>
Takisto ide o postavenie, o ktoré sa Libanon usiluje na regionálnom poli. Chce byť leteckým prepravcom Spojených štátov a ich spojencov v regióne, alebo chce mať vyššie postavenie v rámci takzvaného šiitskeho polmesiaca? Nemyslím si, že Libanon si naozaj musí vybrať medzi americkým alebo sýrskym/iránskym táborom. Jediným životaschopným táborom Libanonu je jeho vlastný libanonský tábor.
<P>
Európska únia by určite nemala zasahovať do vnútorných vecí Libanonu. Európa nemusí uprednostňovať jednu koalíciu pred druhou. Európska únia sa môže ponúknuť ako sprostredkovateľ, pomôcť libanonským stranám nájsť minimum vzájomnej dôvery - čo je veľmi dôležité pred dosiahnutím akejkoľvek dohody - a ponúknuť svoje priateľské služby s cieľom začať proces porozumenia a dohody.
<P>
Je správne, že podporujeme plán Ligy arabských štátov, ktorý je založený na trojitom konsenze: jeden prezident, jedna vláda národnej únie a reforma volebného zákona zabezpečujúca spravodlivé zastúpenie všetkých zložiek libanonskej spoločnosti. Je to podmienkou sine qua non pre politickú sekularizáciu, ktorá je stanovená v dohodách z Taifu, a ktorú si želá rastúca väčšina libanonského ľudu.
<P>
Musíme podporovať každú iniciatívu, ktorá je zameraná na dosiahnutie tohto cieľa. V tejto súvislosti je návrh pána Nabiha Berriho, ktorý je predsedom libanonského parlamentu, v ktorom sa navrhuje obnovenie národného dialógu, pozitívnym signálom. Ako to robíme už mnoho rokov, musíme naďalej podporovať Libanon, ktorý si napokon želá byť suverénnym, jednotným a pokojným.
<SPEAKER ID="047" NAME="Carlos Carnero González" AFFILIATION="PSE">
- (ES) Vážený pán predseda, mám dojem, že jednu z mála príležitostí, keď mohli poslanci libanonského parlamentu, ktorí boli zvolení v roku 2005, konať slobodne, mali nedávno na plenárnom zasadnutí Euro-stredomorského parlamentného zhromaždenia v Aténach, pretože byť poslancom libanonského parlamentu je nepochybne veľmi nebezpečné, ako dokazujú tragické udalosti.
<P>
Som presvedčený, že existujú ľudia, ktorí si želajú, aby sme si mysleli, že pre Libanon neexistuje riešenie, a že Libanon preto nie je životaschopný ako nezávislý, suverénny a demokratický štát. Musíme proti tomu bojovať podporovaním libanonských inštitúcií, podporovaním plánu Ligy arabských štátov a požadovaním odstránenia všetkých prekážok, ktoré bránia tomu, aby v tejto krajine nastal mier a porozumenie.
<P>
Európa sa neprestala v súvislosti s Libanonom angažovať; rád by som každému pripomenul vojenskú prítomnosť Európy v misii UNIFIL 2, ktorá je dosť početná, a v rámci ktorej zahynulo mnoho ľudí, ako nám pripomenula Rada.
<P>
Naša politická prítomnosť sa rovná tejto vojenskej prítomnosti. Máme obmedzenia, ale v rámci týchto obmedzení našej kapacity musíme vyzvať sily mimo tohto regiónu a Libanončanov, aby dospeli k dohode, keďže bez nich nebude v tejto oblasti možný sociálno-hospodársky rozvoj v prospech ľudí alebo mieru na Strednom východe.
<SPEAKER ID="048" NAME="Eija-Riitta Korhola" AFFILIATION="PPE-DE">
Vážený pán predseda, posledný arabský samit bol nevýrazný. Pre absenciu kľúčových aktérov sa na ňom nevyriešili dôležité záležitosti.
<P>
Libanonská politická kríza a stále sa zhoršujúca bezpečnostná situácia znamená, že EÚ musí zlepšiť politický dialóg a pomôcť pri návrate právneho štátu a demokracie. Napriek tomu, že v akčnom pláne EÚ-Libanon sa identifikovala účinná implementácia medzinárodných záväzkov Libanonu vzhľadom na ľudské práva a základné slobody ako prioritu, doteraz sa neuskutočnil skoro žiadny pokrok. Dôsledkom nefunkčných štátnych inštitúcií a zhoršujúceho sa hospodárstva boli verejné nepokoje a protesty. Dokonca aj nedávny štrajk učiteľov je bezzubý bez reagujúcich štátnych inštitúcií.
<P>
Súčasná politická situácia oslabuje reformnú agendu Európskej susedskej politiky (ESP), táto politika však môže byť katalyzátorom politického dialógu a posunúť ho od diskusií založených na sile k vecným diskusiám. Odmenou za partnerstvo v rámci ESP je pokrok. Libanon nie je najlepším študentom pri získavaní skúseností a spolupráci v rámci ESP, nemôžeme však umožniť jej prijatie, ako keby to bolo strategické rozhodnutie.
<SPEAKER ID="049" NAME="Miroslav Mikolášik" AFFILIATION="PPE-DE">
(SK) Ako člen barcelonského procesu politickej sekcie EUROMED-u sledujem aj túto otázku Libanonu a je mi veľmi ľúto, že musím konštatovať, že napriek tomu, že Libanon má väčšinu v parlamente, legitímnu väčšinu v parlamente, táto väčšina je zastrašovaná, parlament vôbec nezasadá.
<P>
Doteraz nebol zvolený prezident krajiny, odkedy bol zavraždený známy a rešpektovaný Rafik Hariri, a celá krajina vlastne politicky nie je schopná vyjsť z tejto zložitej situácie. Nedávno som sa stretol s poslancami libanonského parlamentu, či už v Aténach na poslednom zasadnutí EUROMED, ale aj tu v Bruseli, ktorí nám hovorili o svojich hrozných podmienkach. Prakticky v Libanone vládne atmosféra, ktorú kontroluje mocensky a politicky Sýria, a najmä južný Libanon, kde Hizballáh denne vlastne ohrozuje svoje okolie najmä vysielaním rakiet do severného Izraela. To je situácia, ktorú podporuje Irán, a obávam sa, že táto os nie je ochotná pristúpiť k demokratickým zmenám.
<P>
Chcem vyzvať vás kolegovia, aj nás všetkých, aby aj Rada aj tento Parlament prijal také opatrenia, ktoré Libanonu okamžite pomôžu.
<SPEAKER ID="050" NAME="John Purvis" AFFILIATION="PPE-DE">
Vážený pán predseda, takisto som členom delegácie pre vzťahy s krajinami Mašriku a Libanon sa skutočne nachádza v tragickej situácii.
<P>
Musím však povedať Rade a Komisii, že ako vás dnes počúvam, nie som vôbec prekvapený bezmocnosťou vo vašich prezentáciách. Svoju zodpovednosť presúvate na rovnako bezmocnú Ligu arabských krajín.
<P>
Zdá sa, že sme vôbec nepokročili a myslím si, že Európa by mohla zohrávať oveľa významnejšiu úlohu nielen v otázkach týkajúcich sa Libanonu, ale celého Stredného východu. Zaujala vyčkávacie stanovisko a stále je nerozhodná. Rada a Komisia, mohli by sme prosím prijať jednoznačnejšie stanovisko v súvislosti s otázkou celého Stredného východu z európskej perspektívy a prestať sa oddávať všedným otrepaným frázam?
<SPEAKER ID="051" NAME="Bogusław Sonik" AFFILIATION="PPE-DE">
(PL) Vážený pán predseda, súhlasím s tými, ktorí hovoria, že Európa by teraz mala prísť s iniciatívou, a s návrhom pani Patrieovej, predsedníčky delegácie, že najvýznamnejším libanonským silám by sme mali ponúknuť príležitosť vystúpiť v našom parlamentnom fóre a informovať nás o tom, čo naozaj bráni zhromaždeniu ich parlamentu a uskutočneniu voľby prezidenta. Som presvedčený, že je takisto potrebná rozhodná politika týkajúca sa Sýrie. Kľúč k celej politike súvisiacej s Libanonom leží v Damasku. Nemožno oddeliť našu politiku týkajúcu sa Sýrie od nášho stanoviska týkajúceho sa Libanonu.
<P>
Ak je teraz diskusia o rokovaniach medzi Izraelom a Sýriou, ktorá sa týka vzdania sa Golanských výšin zo strany Izraela, potom sa musí určite splniť jedna podmienka, ktorou je, že Libanon má právo byť demokratickou krajinou a Sýria to musí akceptovať.
<SPEAKER ID="052" NAME="Janez Lenarčič">
úradujúci predseda. - (SL) Vážené dámy a vážení páni, počas dnešnej diskusie som veľmi pozorne počúval stanoviská poslancov, a predovšetkým by som mal povedať, že v parlamente a Rade existuje značná zhoda, že je najvyšší čas, aby sa prekonala bezvýchodisková situácia v Libanone.
<P>
Rada sa usiluje niekoľkými spôsobmi. Niektorí z Vás, napríklad pani Kratsa-Tsagaropoulouová a pani Napoletanová zdôraznili, že posielať peniaze a finančné prostriedky do Libanonu nestačí, a že rovnako nebude stačiť ani zvolenie prezidenta.
<P>
Je to pravda. Európa však v Libanone a v súvislosti s Libanonom robí oveľa viac. Rád by som tu vyjadril poďakovanie pánovi Carlosovi Carnerovi Gonzálezovi, ktorý vo svojom úvodnom príspevku, podobne ako ja, zdôraznil dôležitý záväzok Európskej únie v oblasti bezpečnosti prostredníctvom svojich vojenských síl, záväzok, ktorý si už vyžiadal životy. To však ani zďaleka nie je všetko.
<P>
Predsedníctvo Európskej rady súhlasilo, že je potrebné, aby Európska únia zohrávala aj politickú úlohu.
<P>
V tejto fáze nesmieme zabúdať, že iniciatíva Ligy arabských štátov, ktorú Európska únia podporuje, je predložená, a že prebiehajúce úsilie generálneho tajomníka, pána Moussa, si zaslúži podporu; a Európska únia ich podporuje a bude ich podporovať aj naďalej.
<P>
Musíme prijať opatrenia v súvislosti s Libanonom, s cieľom prispôsobiť sa vývinu udalostí. Už som uviedol, že samotné zvolenie prezidenta nevyrieši všetky ťažkosti. Takisto bude potrebné vytvoriť novú vládu, nevyhnutná bude reforma volebného systému, a o toto všetko sa samozrejme budeme naďalej usilovať.
<P>
Faktom je, že vyriešenie politickej krízy bude mať takisto vplyv na hospodársku situáciu v krajine. A v rámci tohto úsilia zostáva Rada a Európska únia zaviazaná poskytovať podporu Libanonu.
<P>
Je to krajina s obrovským potenciálom a preto si želáme pomôcť jej a sme odhodlaní poskytnúť všetku pomoc v rámci našich možností, aby mohol Libanon čo najskôr dosiahnuť politickú stabilitu a úplnú hospodársku prosperitu.
<SPEAKER ID="054" NAME="Olli Rehn">
člen Komisie. - Vážený pán predsedajúci, chcel by som sa poďakovať poslancom za veľmi dôležitú a zodpovednú diskusiu. Jej obsah oznámim mojej kolegyni pani Benite Ferrerovej-Waldnerovej.
<P>
Zdá sa mi, že máme - myslím tým Parlament, Radu a Komisiu - rovnaký názor, že v tejto veľmi vážnej fáze budeme naďalej určite pokračovať v podporovaní nášho dlhodobého partnera, ktorým je Libanon. Vzhľadom na zložitosť problémov, s ktorými sa dnes Libanon stretáva, je naozaj veľmi dôležité, aby sme ako Európske inštitúcie čo najviac skoordinovali naše úsilie a úplne využili naše možnosti. Európsky parlament už v minulosti významným spôsobom prispel k spolupráci s Libanonom. Dobrým príkladom je európska volebná pozorovateľská misia pri parlamentných voľbách v roku 2005.
<P>
Jednou z kľúčových úloh, ktoré sa pred nami nachádzajú, je naozaj pomôcť libanonskej demokracii stať sa silnejšou, aby mohla čeliť výzvam, akou je napríklad súčasná kríza. Reforma volebného systému je kľúčovým prvkom každej iniciatívy, ktorej cieľom je dlhodobý vplyv na politický systém v Libanone. V tejto súvislosti môže Európsky parlament so svojimi osobitnými skúsenosťami a poznatkami - a ja som presvedčený, že bude - zohrávať kľúčovú úlohu.
<P>
Takisto je pravdou, že konflikty v tomto regióne sú vzájomne prepojené, ako už niektorí rečníci zdôraznili. Ako iste viete, Izrael a Libanon nikdy nedosiahli mierovú dohodu. V Libanone je 400 000 palestínskych utečencov čiastočne preto, že Izrael a Palestínčania doteraz nedospeli k mierovej dohode. Dôvodom existencie Hizballáhu je čiastočne aj prebiehajúca okupácia oblasti fariem Šibá Izraelom. Z tohto dôvodu možno z pohľadu Európskej únie dosiahnuť trvalo udržateľné a dlhodobé riešenie jedine komplexným prístupom k mierovému procesu. Vyriešenie jedného článku mierového procesu pomôže v iných oblastiach, žiadny článok však nemôže byť bezpečný bez pokroku v ostatných. Dosiahnutie dohody medzi Izraelom a Sýriou by určite mohlo pomôcť rozptýliť napätie v Libanone, a preto by sme mali venovať pozornosť súčasnému politickému procesu. Sme presvedčení, že v blízkej dobe možno pokrok rozšíriť aj na iné články.
<SPEAKER ID="055" NAME="Predsedajúci">
(FR) Rozprava je ukončená
<P>
Hlasovanie prebehne počas ďalšej schôdze v Štrasburgu.
