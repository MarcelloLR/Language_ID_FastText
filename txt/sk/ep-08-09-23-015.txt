<CHAPTER ID="015">
Medzinárodná dohoda o tropickom dreve z roku 2006 - Medzinárodná dohoda o tropickom dreve z roku 2006 (rozprava) 
<SPEAKER ID="409" NAME="Predsedajúci">
Ďalším bodom programu je spoločná rozprava na tieto témy:
<P>
správa pani Caroline Lucasovej v mene Výboru pre medzinárodný obchod o Medzinárodnej dohode o tropickom dreve z roku 2006 (11964/2007 - C6-0326/2007 - a
<P>
otázka na ústne zodpovedanie - B6-0458/2008) pre Komisiu o Medzinárodnej dohode o tropickom dreve z roku 2006, ktorú predkladá Helmuth Markov v mene Výboru pre medzinárodný obchod.
<SPEAKER ID="410" NAME="Caroline Lucas">
spravodajkyňa. - Vážený pán predsedajúci, dovoľte mi na úvod, aby som sa poďakovala všetkým svojim kolegom z Výboru pre medzinárodný obchod a z Výboru pre právne veci za vynikajúcu spoluprácu na mojej správe o Medzinárodnej dohode o tropickom dreve (ITTA) z roku 2006. Široký politický konsenzus, ktorý sme našli, je veľmi povzbudzujúci vzhľadom na mimoriadnu dôležitosť problematiky lesov, dreva a obchodu.
<P>
Môžete si všimnúť, že takmer rok delí dnešnú rozpravu od uvedenia tejto zmluvy v Parlamente. To však rozhodne nepredstavuje žiadne podcenenie dôležitosti tejto otázky zo strany Výboru pre medzinárodný obchod, ale skôr pramení z nášho názoru, že táto dohoda si viac ako jednoduchú konzultáciu vyžaduje parlamentný súhlas, a v neposlednom rade preto, že máme niektoré zásadné a špecifické postoje k dohode, ktoré, ako sa domnievame, by mali byť vzaté do úvahy.
<P>
Predseda Výboru pre medzinárodný obchod, pán Markov, podrobnejšie vysvetlí procesné úsilie, ktoré sme vynaložili, aby sme Parlamentu určili väčšiu úlohu pri práci na tomto dokumente, a som si istá, že taktiež načrtne veľmi neuspokojivú odpoveď, ktorú sme dostali od Rady, pokiaľ ide o omeškanie a konečné zamietnutie.
<P>
Vravím o zásadných a špecifických postojoch Parlamentu k dohode. Dohoda nepochybne predstavuje pokrok oproti staršej dohode ITTA spred 20 rokov, ktorá, hoci bola schválená ako dohoda o podpore obchodovania a udržateľnosti, bola v skutočnosti príliš zameraná na obchod a málo na udržateľnosť. Možno to vysvetľuje, prečo Indonézia, jeden z hlavných signatárov dohody, nenávratne stratila asi tri štvrtiny svojich lesov a prečo sa polovica celkovej ťažby dreva v regiónoch, ako je Amazónia, Konžská panva či juhovýchodná Ázia, stále vykonáva nelegálne.
<P>
Keďže nová dohoda je vylepšením tej predchádzajúce, a preto jej ponúkame podporu pri ratifikácii Spoločenstvom, náš postoj by sa mal chápať ako veľmi zdráhavý súhlas s nevyhovujúcou dohodou. Dohoda ITTA z roku 2006 výrazne zaostáva za tým, čo sa od nej očakáva, teda aby vyriešila problém úbytku dažďových pralesov. Stále napríklad definuje svoj cieľ ako podporu pre rozvoj medzinárodného obchodu a až neskôr zopár slovami spomenie udržateľnosť. Opäť platí, že ak sa pozriete na hlasovaciu štruktúru organizácie, ktorá stojí za dohodou, tak je vidieť, že dáva viac hlasov krajinám, ktoré produkujú a vyvážajú viac dreva, a že udeľuje viac hlasov krajinám, ktoré sú veľkými importérmi a spotrebiteľmi dreva. Inými slovami, napriek všetkej tej rétorike o trvalej udržateľnosti je systém stále navrhnutý tak, aby najväčší vplyv mali tí, ktorí obchodujú najviac.
<P>
Takže naša správa vyzýva Komisiu, aby sa už teraz začala pripravovať na ďalšie kolo rokovaní o dohode ITTA, aby sa zabezpečil výrazne lepší nástupca tejto dohody. Súhlas Parlamentu s akoukoľvek budúcou dohodou bude závisieť od zásadnej zmeny základných cieľov dohody smerom k ochrane a trvalo udržateľnej správe tropických pralesov so zreteľom na to, aby sa s tropickým drevom obchodovalo len do tej miery, ktorá bude v súlade s týmto cieľom. To znamená, že Komisia by mala navrhnúť vhodné mechanizmy financovania pre krajiny, ktoré sú ochotné obmedziť svoj vývoz dreva, a takisto navrhnúť zásadnú reorganizáciu hlasovacieho systému v rámci dohody ITTA.
<P>
Ale máme aj ďalšiu požiadavku na Komisiu a tá sa týka dlho očakávaného legislatívneho návrhu ďalších opatrení v boji proti nelegálnej ťažbe dreva. Toto rozhodne musíme bez ďalšieho zdržania presadiť. Návrh sa pripravoval začiatkom roka a Komisia o ňom mala hlasovať v máji a domnievame sa, že z dôvodu tlakov, ktoré vyvíjal priemysel, to bolo opakovane zbrzdené. A to aj napriek početným vyhláseniam Parlamentu o širokej politickej podpore návrhu. Posledná informácia, ktorú máme, je, že o návrhu bude hlasovať kolégium komisárov 15. októbra - bola by som vďačná za akékoľvek potvrdenie tejto informácie - a veľmi dôrazne vyzývam našich komisárov, aby svoje povinnosti brali veľmi vážne, pretože tento problém odlesňovania je ohromne dôležitý a je to problém, ktorý znepokojuje celý Parlament. Teším sa na dnešnú veľmi ráznu a optimistickú odpoveď od Komisie.
<SPEAKER ID="411" NAME="Helmuth Markov" LANGUAGE="DE">
Vážený pán predseda, pán komisár, dámy a páni, som rád, že sme dnes dostali príležitosť rokovať o Medzinárodnej dohode o tropickom dreve.
<P>
Dôležitosť ochrany a trvalo udržateľného hospodárenia s tropickými lesmi je stále väčšia vzhľadom na potrebu boja proti zmene klímy zachovanie biodiverzity a ochranu práv pôvodného obyvateľstva. Preto sa myšlienke o medzinárodnej dohode dostalo vo Výbore pre medzinárodný obchod širokej podpory. Napriek tomu, ako už povedala naša spravodajkyňa pani Lucasová - a ja by som jej v tejto chvíli chcel srdečne poďakovať za jej skvelú správu - je tu určitá pochybnosť, či táto dohoda bude naozaj stačiť na vážne riešenie problému odlesňovania. Trinásť miliónov hektárov tropického lesa zmizne každý rok následkom ťažby, čomu možno pripísať približne 20 % emisií skleníkových plynov.
<P>
Dôvodom, prečo uplynul prakticky celý rok medzi predložením textu do Parlamentu a dnešnou diskusiou o dohode v pléne, vôbec nie je to, že Výbor pre medzinárodný obchod chcel oddialiť túto rozpravu alebo že tomuto problému neprikladal veľkú dôležitosť. Namiesto toho dôvodom, podľa nášho názoru alebo predovšetkým skôr podľa názoru Výboru pre právne veci bolo, že táto dohoda si vyžaduje súhlas Parlamentu a nielen súhlas vyplývajúci z konzultačného postupu. V tejto chvíli by som sa chcel poďakovať predovšetkým spravodajkyni pani Panayotopoulosovej-Cassiotouovej a predsedovi Výboru pre právne veci pánovi Garganimu za ich jasné a rýchle právne rady týkajúce sa právneho základu.
<P>
Vzhľadom na stanovisko Výboru pre právne veci pán predseda Pöttering napísal generálnemu tajomníkovi Rady v januári a vysvetlil, že podľa nás táto dohoda vytvára osobitný inštitucionálny rámec, a preto si vyžaduje súhlas Parlamentu podľa článku 300 ods. 3 a 4 Zmluvy o ES. Žiaľ, Rada na tento list do 23. mája 2008 neodpovedala. Odpoveď, celé štyri odseky, neobsahovala žiadny právny dôvod ani iné dôvody na zamietnutie žiadosti Parlamentu. Práve v tejto súvislosti prijal Výbor pre medzinárodný obchod správu pani Lucasovej, predloženú otázku na ústne zodpovedanie a príslušné uznesenie, o ktorom tu rokujeme.
<P>
Preto by som rád zdôraznil nielen význam samotnej dohody a boja proti zmene klímy, ale tiež otázku práv a výsad Parlamentu. Súčasné zmluvy takmer neudeľujú Parlamentu akékoľvek významné právomoci v oblasti medzinárodných obchodných dohôd, s výnimkou tých dohôd, ktoré spadajú pod článok 300 ods. 3 a 2. Zriadenie špecifického inštitucionálneho rámca, ako je tento, je najčastejším základom pre uplatnenie tohto ustanovenia Zmluvy a tiež udeľuje právomoc použiť postup súhlasu pri uzatváraní dohôd o hospodárskom partnerstve medzi EÚ a štátmi skupiny AKT a možných dohôd s Kóreou alebo Indiou a Juhovýchodnou Áziou - čo je osobitne dôležité v boji proti odlesňovaniu.
<P>
Prečo je použitie postupu súhlasu pre nás také dôležité? To, o čo nám ide, je vedenie parlamentnej diskusie a vykonávanie kontroly v mene občanov Európy, a tým udelenie väčšej legitímnosti a verejného uznania dohodám. Skutočne je aj v záujme Rady a Komisie, aby do tvorby zákona v tejto veci zapojili Parlament ako spoločného zákonodarcu.
<P>
Vzhľadom na verejný záujem o zachovanie biodiverzity a v rámci boja proti zmene klímy dúfam, že Komisia teraz aspoň vyhovie našej žiadosti o predloženie výročných správ o implementácii Medzinárodnej dohody o tropickom dreve a jej pôsobení na dvojstranné dohody
<SPEAKER ID="412" NAME="Jacques Barrot" LANGUAGE="FR">
Vážený pán predseda, dámy a páni, najskôr mi dovoľte poďakovať pani poslankyni Lucasovej za správu, ktorou upriamila pozornosť na absolútnu potrebu postaviť sa zoči-voči problému ničenia tropických lesov.
<P>
Napriek nedostatkom je dohoda, ktorá bola podpísaná v roku 2006, v tomto smere dôležitým krokom a nadobudnutie jej platnosti môže posunúť ďalej prípad, ktorý celkom oprávnene obhajujete vo svojej správe. Táto dohoda má oveľa väčšie environmentálne a spoločenské sklony než dohoda z roku 1994, ktorá jej predchádzala. Je jasné, že samotná Medzinárodná organizácia pre tropické drevo (ITTO) nemôže ukončiť nadmernú a nezákonnú ťažbu, keďže hlavné príčiny takej ťažby často pochádzajú zvonku, nie zvnútra odvetvia lesného hospodárstva. Môže byť nimi, napríklad, trvalé alebo dočasné nahrádzanie lesov poľnohospodárskou pôdou, relatívne nízka ziskovosť lesného hospodárstva v porovnaní s iným využitím pôdy a potom jednoducho chudoba. V týchto zložitých súvislostiach sa táto organizácia stala jedným z hlavných aktérov, ktorí prijímajú praktické opatrenia s cieľom zlepšiť trvalo udržateľné hospodárenie s tropickými lesmi. Zaslúži si preto pozornosť a podporu Spoločenstva.
<P>
V zmysle právneho základu tejto dohody vykonala Komisia analýzu tejto veci a dospela k záveru, ktorý podporuje Rada a členské štáty, že by sa mal zachovať pôvodný návrh. Prioritou je dnes ukončiť proces tak, aby nová Medzinárodná dohoda o tropickom dreve nadobudla platnosť v roku 2009.
<P>
Myslím, že oveľa užitočnejšie, ako opakovať právne argumenty, ktoré určujú toto rozhodnutie, by bolo, keby sme sa venovali aj iným problémom obsiahnutým vo vašej správe a odpovedali na príslušnú otázku na ústne zodpovedanie, ktorú predložil pán Markov.
<P>
Chcel by som len povedať, že neexistuje žiadne formálne prepojenie medzi Medzinárodnou dohodou o tropickom dreve a inými dohodami, ako sú Rámcová dohoda OSN o zmene klímy, Dohovor o biologickej rozmanitosti a bilaterálne dohody v rámci Akčného plánu EÚ pre vynútiteľnosť lesného práva, správu a obchod (FLEGT). V skutočnosti sú tieto dohody veľmi rozdielne, pokiaľ ide o ich signatárov, obsah, rozsah a organizáciu. Vzájomná súčinnosť medzi týmito rôznymi dohodami je založená na tom, do akej miery pokrok dosiahnutý ako súčasť tohto procesu stimuluje rozpravy a iniciatívy, ktoré sa konajú niekde inde, rovnako ako schopnosti rozličných procesov vytvárať synergiu. V rámci všetkých týchto dohôd Európska únia sleduje svoj hlavný cieľ - ťažiť z obrovského prínosu, ktorý môže obchod znamenať pre trvalo udržateľný rozvoj: napríklad zabezpečením podpory pre viacstranné dohody a vnútroštátne právne predpisy týkajúce sa životného prostredia.
<P>
Komisia je samozrejme pripravená podať Rade a Parlamentu správu o činnostiach ITTO, ale chcel by som upriamiť vašu pozornosť aj na skutočnosť, že táto organizácia vydáva vlastné výročné správy. Môžeme sa preto o nich poradiť a Komisia je v prípade potreby pripravená poskytnúť ďalšie informácie. Pokiaľ ide o akčný plán na vynútiteľnosť práva, správu a obchod v lesnom hospodárstve (FLEGT), v smernici Rady je už stanovené, že Komisia musí predložiť výročnú správu o fungovaní systému udeľovania licencií.
<P>
Toto sú všetky informácie, ktoré vám môžem dať. Keďže pán komisár Michel je odcestovaný, a preto nemohol byť dnes večer s nami, aj keď členovia jeho personálu sú tu, osobne som poverený informovať ho o pripomienkach a poznámkach, ktoré vyplynú z tejto zaujímavej rozpravy v čase, keď premýšľame o rozvoji niekoľkých, predovšetkým afrických krajín.
<P>
Rád by som preto poďakoval Parlamentu, pani Lucasovej a pánovi Markovi za ich namáhavú prácu. Teraz budem pozorne počúvať pripomienky rôznych rečníkov.
<SPEAKER ID="413" NAME="Georgios Papastamkos" LANGUAGE="EL">
Vážený pán predseda, predseda Výboru pre medzinárodný obchod, pán Markov, uviedol právne hľadiská veci, o ktorej diskutujeme, keď zastupujem pani poslankyňu Panayotopoulosovú-Cassiotouovú a hovorím v mene Výboru pre právne veci. Ako viete, na rokovaní 19. decembra 2007 predmetný výbor vyslovil svoje stanovisko k právnemu základu návrhu uznesenia Rady. Toto uznesenie bolo prijaté v mene Európskeho spoločenstva s ohľadom na uzavretie Medzinárodnej dohody o tropickom dreve, ktorú predložila Komisia.
<P>
Navrhovaný právny základ zahŕňa články 133 a 175 spolu s prvým pododsekom článku 300 ods. 2 a prvým pododsekom článku 300 ods. 3 Zmluvy o ES.
<P>
Výbor EP pre právne veci sa rozhodol navrhnúť zmenu v právnom základe tak, aby bol vytvorený odkaz na druhý pododsek článku 300 ods. 3. To si skôr vyžaduje súhlas Európskeho parlamentu, nie iba konzultáciu.
<P>
Komisia reagovala odlišne a pokračuje s právnym základom, ktorý navrhla. Výbor pre právne veci odôvodňuje rozhodnutie zmeniť právny základ. Toto je prípad medzinárodnej dohody, ktorá vytvára osobitný inštitucionálny rámec prostredníctvom organizácie postupov spolupráce.
<SPEAKER ID="414" NAME="Zbigniew Zaleski" LANGUAGE="PL">
Vážený pán predseda, pán komisár, drevo je cenný stavebný materiál, je zdravé, praktické, možno má nedostatky v ohňovzdornosti, no je stále viac a viac vyhľadávané. Stručne, je to obľúbený a príťažlivý tovar a pre mnohé krajiny aj hlavný vývozný tovar. Tropické drevo - to je drevo, ktorého výskyt sa obmedzuje na úzke geografické pásmo - je ešte príťažlivejšie a je predmetom obchodu, ktorý je často nezákonný a má ničivý vplyv na lesy a celý ekosystém.
<P>
Čelíme potom ťažkej situácii: na jednej strane drevo potrebujeme, potrebujeme stavebné materiály, kým na druhej strane potrebujeme chrániť tropické lesy. Ak sa ťažba dreva vymkne spod dobrej a racionálnej kontroly, neskončí sa to len environmentálnou katastrofou, ale tiež demografickou katastrofou. Bez lesov tam nebude ani iná vegetácia, žiadne zvieratá a ani ľudia. Medzinárodné dohody sú potrebné, no prioritou je tu pravdepodobne informovanosť o racionálnom hospodárení s drevom. Ak nezvíťazí racionalita, zničíme dôležitú súčasť nenahraditeľného prírodného prostredia. Namiesto múdrych manažérov budeme ničiteľmi.
<P>
Ak by som to mal zhrnúť, podporujem predĺženie platnosti tejto dohody (nezabúdam na možnosť pokračovať v jej vylepšovaní), ktorá, aj keď iba čiastočne, reguluje voľný a opodstatnený - alebo tzv. spravodlivý - obchod s tropickým drevom a zároveň môže byť vzorom pre ťažbu dreva v iných oblastiach - akými sú Sibír, pán komisár, o ktorej v súčasnosti tak málo počujeme, amazonská oblasť, o ktorej počujeme trochu viac, a iné zraniteľné oblasti sveta.
<SPEAKER ID="415" NAME="David Martin">
v mene skupiny PSE. - Vážený pán predseda, dovoľte mi hneď na začiatku tejto rozpravy povedať, že socialistická skupina ďakuje pani Lucasovej za jej správu, plne ju podporuje a bude hlasovať za všetky pozmeňujúce a doplňujúce návrhy, ktoré vo svojej správe navrhuje.
<P>
Vítam skutočnosť, že revidovaná Medzinárodná dohoda o tropickom dreve kladie väčší dôraz na trvalo udržateľné hospodárenie - napríklad riešením nezákonnej ťažby dreva - a na obnovu a ochranu zničených lesov. Ako už povedali iní, záchrana tropických lesov je životne dôležitá pre zachovanie biodiverzity a pre boj proti zmene klímy, lebo ako teraz veľmi dobre vieme, tropické lesy zohrávajú kľúčovú úlohu pri odstraňovaní oxidu uhličitého z atmosféry. V súčasnosti je výrub týchto lesov zodpovedný za 20 % celosvetových emisií uhlíka.
<P>
S Caroline Lucasovou zdieľam zámer pokúsiť sa zabezpečiť, aby upravená dohoda v skutočnosti uprednostňovala spoločenské a environmentálne problémy a nezameriavala sa len na rastúci obchod s tropickým drevom.
<P>
Rozvíjajúce sa krajiny musia mať, samozrejme, zdroje na ochranu, obnovu a trvalo udržateľné hospodárenie s lesmi. Táto dohoda zabezpečuje okrem financovania projektov aj financovanie založené na tematických programoch. Dúfam, že tematické programy sa môžu zamerať na otázky ako riadenie a zmierňovanie chudoby a že členské štáty môžu veľkoryso prispieť na tieto programy.
<P>
Zdieľam sklamanie, ktoré Caroline Lucasová a Helmuth Markov vyjadrili zo skutočnosti, že Parlamentu nebol pri tejto zmluve povolený postup súhlasu a tiež si myslím, že nám mal byť tento postup umožnený.
<P>
Dúfam, že sa môžeme spoliehať na to, že Komisia predloží Parlamentu výročnú správu s analýzou - a analýza je kľúčové slovo - vykonávania dohody v praxi. Chápem, čo nám Komisia dnes večer povedala, že Medzinárodná organizácia pre tropické drevo vydáva vlastnú výročnú správu, my však chceme počuť reakciu Komisie na tento dokument.
<P>
Čo sa týka dvojstranných dohôd, začiatkom tohto mesiaca podpísala EÚ s Ghanou dohodu na zabránenie dovozu nezákonne získaného dreva na trhy EÚ. Táto dohoda teoreticky zabezpečí, aby sa dodržiavali základné pravidlá ochrany lesa, napríklad riadne monitorovanie ťažby dreva štátom - a musíme vziať na vedomie, že ročná miera ťažby v ghanských lesoch je v súčasnosti takmer 2 %. Ak táto bilaterálna dohoda bude fungovať, môže priniesť úžitok obom stranám. V Ghane, kde nezákonná ťažba za necelých 50 rokov zredukovala dažďový prales až o 25 % jeho pôvodnej rozlohy, táto dohoda pomôže zabezpečiť budúcnosť drevárskeho priemyslu, štvrtého najvýnosnejšieho priemyselného odvetvia tejto krajiny.
<P>
V Európskej únii, kde sa neustále zvyšuje environmentálne povedomie spotrebiteľa, môžeme zabezpečiť, aby drevo, ktoré dovážame z Ghany, malo riadne osvedčenie o pôvode. Hoci môže trvať ešte niekoľko rokov, kým sa táto dohoda stane plne funkčnou, myslím, že je to sľubný začiatok a podporujem plány Komisie dosiahnuť podobné dohody s ďalšími africkými krajinami ako Gabon, Kamerun a Libéria.
<P>
Nakoniec chcem zopakovať poznámku, pani Lucasovej: táto dohoda je skromným začiatkom, je lepšia ako nič, ale nie je dostatočná a my potrebujeme ďalšie návrhy od Komisie a od medzinárodného spoločenstva.
<SPEAKER ID="416" NAME="Magor Imre Csibi">
v mene skupiny ALDE. - Vážený pán predseda, chcel by som poďakovať spravodajkyni za závery správy, s ktorými plne súhlasím. Po vyše 20 rokoch svojej existencie dohôd o tropickom dreve sa ich dôraz na trvalo udržateľné hospodárenie s tropickými lesmi zdá byť obmedzený. Organizácia OSN pre výživu a poľnohospodárstvo odhaduje, že iba v rokoch 2000 až 2005 miera odlesnenia v tropickom pásme vzrástla o 8,5 % v porovnaní s úrovňami v roku 1990.
<P>
Je škoda, že poslanci a občianska spoločnosť sa viac nepodieľajú na tvorbe dohôd s cieľom vytvoriť rovnováhu medzi obchodnými záujmami a tlakom na trvalo udržateľnejšie hospodárenie s tropickými lesmi. Akokoľvek účinné to môže byť, dohoda však musí byť súčasťou všeobecnejšieho prístupu, kde každý región uzná svoju zodpovednosť a prijme prísne opatrenia na zastavenie ničenia lesov.
<P>
V Európe si môžeme myslieť, že máme účinný mechanizmus na ochranu biodiverzity a spotrebiteľa, skutočnosť nám však dokazuje, že sa mýlime. Každý deň prichádzajú do prístavov EÚ veľké množstvá nezákonne získaného dreva a drevárskych výrobkov. Ak sa raz nezákonne získané drevo dostane na trh jedného z členských štátov EÚ, môže sa ľahko predať do ktoréhokoľvek z ostatných 26 členských štátov bez ďalšieho preverovania jeho zákonného získania. Európski spotrebitelia tak v dobrej viere kupujú nábytok alebo stavebné materiály zo zdrojov, o ktorých sa predpokladá, že sú zákonné, pričom netušia, že sa nevedomky stávajú spolupáchateľmi trestných činov súvisiacich s lesmi.
<P>
EÚ ako hlavný dovozca a spotrebiteľ dreva a na základe svojho záväzku znížiť odlesňovanie na polovicu ako súčasť svojich plánov v boji proti zmene klímy, nesie zodpovednosť za boj proti nezákonnej ťažbe dreva a obchodu s drevárskymi výrobkami pochádzajúcimi z nezákonnej ťažby. Ak to s riešením odlesňovania a nezákonnej ťažby myslíme naozaj vážne, mali by sme najskôr sprísniť svoje zákony doma presadením európskych právnych predpisov, ktoré zabraňujú predaju nezákonne získaného dreva a drevárskych výrobkov v EÚ. Žiaľ, legislatívny návrh v tomto zmysle sa stále odkladá, napriek uzneseniu EÚ v júli 2006 a vyhláseniu pracovného programu Komisie v októbri 2007.
<P>
Pri príležitosti tejto rozpravy by som chcel vyzvať Komisiu, aby objasnila dôvody, ktoré viedli k odkladu uverejnenia balíka týkajúceho sa lesov. Okrem toho naliehavo žiadam Komisiu, aby bez ďalšieho odkladu predstavila legislatívu, ktorá zabezpečí, aby sa na trh EÚ dostalo iba zákonne vyťažené drevo a drevárske výrobky.
<P>
Obávam sa, že sme už stratili veľa času. V tejto chvíli vyzývam Komisiu, aby postup urýchlila a tento dôležitý právny predpis posunula ďalej tak, aby sa dostal do prvého čítania do konca tohto volebného obdobia. Musíme zabezpečiť, aby sme vysielali správne správy a aby sme ich vysielali načas.
<SPEAKER ID="417" NAME="Wiesław Stefan Kuc" LANGUAGE="PL">
Vážený pán predseda, pán komisár, uzavretie Medzinárodnej dohody o tropickom dreve je určite významným krokom k ochrane tropických lesov a civilizovanejšiemu obchodovaniu s určitými druhmi dreva. Procedurálne veci by nás však nemali zaslepovať pred našimi základnými cieľmi. Môže byť dôležité vytvoriť právny základ, môže byť dôležité, či to bude porada alebo postup súhlasu, umožní nám to však chrániť tropické lesy a pohnúť sa ďalej?
<P>
Každý deň nenávratne zahynú tisícky hektárov lesov, a to nie iba tropických lesov. Pôda, ktorá zostane, sa mení na močiar alebo púšť. Odlesneniu nemožno zabrániť novou výsadbou, aspoň nie z krátkodobého hľadiska. Chudobné štáty Afriky, Ameriky a Ázie nemajú prostriedky na kontrolu rozsiahlej ťažby lesov, ani na to, aby tomu zabránili alebo racionálne riadili lesné hospodárstvo. To isté platí aj o sibírskych lesoch. Nechránime stromy a nevážime si drevo. Čím chudobnejšia je krajina, tým viac to platí. Počas kultúrnej revolúcie v Číne bolo vyrúbaných mnoho kilometrov štvorcových lesa. Drevo sa používa ako primárny zdroj energie.
<P>
Preto musí Medzinárodná organizácia tropického dreva zohrávať takú dôležitú úlohu. Nezabúdajme, že technický pokrok a moderné stroje na stínanie a sťahovanie dreva tento postup urýchľujú a lacné drevo pochádzajúce z nezákonnej ťažby je pre obchodníkov príťažlivé. Každá medzera v obchode, ktorá sa vyplní, každá prekážka, osvedčenia o pôvode a kontrola budú ďalším úspechom. Dúfam, že táto dohoda splní svoju úlohu v čo najkratšom čase.
<SPEAKER ID="418" NAME="Margrete Auken">
v mene skupiny Verts/ALE. - (DA) Vážený pán predseda, chcela by som poďakovať pani Lucasovej za výbornú správu. Skonštatovali sme, a celkovo sa s tým súhlasí, že obchod s tropickým drevom v EÚ je hanbou. Ako už dnes večer bolo niekoľkokrát povedané, sme unavení z toho, keď počujeme len samé slávnostné vyhlásenia a žiadne činy. Dúfam, že Komisia počuje, koľko ľudí ju vyzýva, aby podnikla opatrenia na zmenu situácie, a tým zabezpečila trochu jasnejšiu budúcnosť.
<P>
Do EÚ prichádza nezákonne získané drevo a už toto je úplne absurdné. Ak by to bol akýkoľvek iný produkt, nazývali by sme to obchodovanie s kradnutým tovarom. Schémy dobrovoľného označovania sú dosť zbytočný krok. Nezákonné postupy by sa mali zakázať, vrátane územia EÚ, mali by sa obmedziť nie prostredníctvom označovania, ale konkrétnym zákazom. Verím, že mnohých ľudí prekvapí skutočnosť, že v EÚ je vlastne dovolené kupovať nezákonne získané drevo. Označovanie je, samozrejme, lepšie ako nič.
<P>
Rozsah kontroly dodržiavania právnych predpisov EÚ vo veľkých firmách zaoberajúcich sa ťažbou dreva - niektoré z tých najhorších pochádzajú z mojej krajiny, Dánska, alebo nedostatok týchto právnych predpisov je tiež smiešny. Podporujem preto žiadosť spravodajkyne, aby komisár začal pracovať na revízii medzinárodnej dohody a musíme sa pustiť do práce aj na úrovni EÚ. Veľmi potrebné je zaviesť účinnosť. Aj keď zlé riadenie hospodárstva a korupcia v krajinách produkujúcich drevo zohráva významnú úlohu, dopyt nemôžeme ignorovať, ako už bolo tiež veľakrát povedané, pretože to je najdôležitejší faktor.
<P>
EÚ musí prevziať svoju zodpovednosť ako jeden z najväčších svetových dovozcov dreva. Potrebujeme efektívnu legislatívu, ktorá zabezpečí, aby všetky drevárske výrobky predávané v rámci Spoločenstva vrátane spracovaných výrobkov boli zákonné aj ekologické. Okamžite môžeme začať s verejným obstarávaním. Čokoľvek iné by bolo nemysliteľné.
<SPEAKER ID="419" NAME="Jens Holm">
v mene skupiny GUE/NGL.
<P>
Pani poslankyňa Lucasová na to upozornila a jej pozmeňujúce a doplňujúce návrhy, ktoré sú veľmi potrebné, nám dajú lepšie prostriedky na ochranu tropických lesov. Chcel by som položiť otázku priamo Komisii. Pani Lucasová v úvode povedala, že celý Európsky parlament čaká od Komisie právne predpisy na boj proti nezákonnej ťažbe dreva. Kedy dostaneme tieto právne predpisy na boj proti nezákonnej ťažbe dreva? Je pravda, že Komisia o tejto veci hlasovala už v máji tohto roka? Prečo sme potom nič nevideli? Vo svojom prejave ste sa tejto témy nedotkli, ale my v Parlamente o tom chceme vedieť. Čo sa stalo s legislatívnym návrhom? Prosím vás o vysvetlenie.
<P>
Inak ďakujem pani Lucasovej za zdôraznenie celého problému obchodovania s drevom. Je naozaj správne, aby sa vyrúbalo také množstvo lesa a vyviezlo sa také množstvo drevárskych výrobkov? Moja krajina, Švédsko, je najhustejšie zalesnenou krajinou v EÚ. Zároveň dovážame jednu šestinu z celkového objemu dreva, ktoré spotrebujeme. Prečo? Zrejme preto, že nakupovať drevo na svetovom trhu je veľmi lacné. Pani Lucasová s tým chce niečo robiť a žiada EÚ, aby podporila krajiny, ktoré prijímajú stratégie na ochranu svojich tropických lesov. Celkom správne, je to veľmi dobrý návrh.
<P>
Ďalším opatrením, ktorého sa pani Lucasová dotkla, je priložiť podmienky k obchodným zmluvám a zabezpečiť, aby európske firmy a producenti na juhu boli povinní podľa nich sa správať a aby sa dodržiavali medzinárodné dohovory a dohody. Úmyslom je, aby sa medzinárodný obchod začal využívať ako nástroj na podporu trvalo udržateľného svetového rozvoja.
<P>
Ďalšou dimenziou odlesňovania, o ktorej sa veľmi málo diskutuje, je mäsopriemysel. Veľká časť mäsa a krmovín konzumovaných vo svete pochádza z oblastí, ktoré predtým pokrýval les. Výroba mäsa je jednou z hlavných príčin ničenia lesa v Amazónii. Predseda odbornej skupiny OSN pre zmenu klímy Rajendra Pachauri nedávno vyzval na zníženie spotreby mäsa. Urobil celkom správne. A tu je ďalšia otázka Komisii: kedy budeme mať stratégiu na zníženie spotreby mäsa? Ako som už spomenul, pani Lucasová má pravdu aj vo väčšine z toho, čo uvádza v správe. Skupina Európskej zjednotenej ľavice preto podporuje túto výbornú správu.
<SPEAKER ID="420" NAME="Maciej Marian Giertych" AFFILIATION="NI">
(PL) Vážený pán predseda, existujúce medzinárodné dohody týkajúce sa tropickej dendroflóry sú veľmi jasne neprimerané. Genetické zásoby tropických lesov sa zmenšujú znepokojujúcim tempom z dôvodu ich nadmernej ťažby vykonávanej človekom.
<P>
Dochádza k tomu z dvoch dôvodov. Najzaujímavejšie druhy tropických drevín si stále udržujú pozíciu na trhu v bohatých krajinách. Dokonca sa vyhľadávajú a ťažia stále efektívnejším spôsobom. Potenciál pre ich pestovanie v podmienkach riadeného lesného hospodárstva je zatiaľ obmedzený nedostatkom pestovateľských metód. Semená sú zvyčajne tzv. nedormantné. Inými slovami, nie sú vhodné na skladovanie a prepravu. Klíčia hneď, ako padnú zo stromu. Pre výrobu semien, šľachtenie rastlín a pestovanie lesa sú potrebné špeciálne štúdie o týchto vymierajúcich druhoch drevín. Ľudia obchodujúci s týmto drevom by mali platiť dane na podporu týchto štúdií.
<P>
Druhým dôvodom je nadmerná ťažba stromovej pokrývky vrátane krovín miestnymi obyvateľmi, ktorí ich používajú ako palivo a na prípravu jedla. Ničenie lesov nie je možné zastaviť bez toho, aby sa týmto ľuďom zabezpečili dodávky iného paliva.
<SPEAKER ID="421" NAME="Georgios Papastamkos" AFFILIATION="PPE-DE">
(EL) Vážený pán predseda, uzavretie Medzinárodnej dohody o tropickom dreve v roku 2006 je nesmierne pozitívny posun. Okrem toho odráža konsenzus 180 vlád vyrábajúcich a spotrebiteľských štátov, ako aj medzinárodných organizácií.
<P>
Potom niet pochýb o dôležitosti cieľov, ktoré sú stanovené v tejto dohode. Stačí nám len pomyslieť na škodlivé účinky nezákonnej ťažby a odlesňovania, najmä na ich podiel na skleníkovom efekte. Preto je veľmi dôležité podporiť národné postupy vyrábajúcich krajín pre trvalo udržateľné využívanie a ťažbu tropických lesov a posilniť ich schopnosť zaviesť právne predpisy v oblasti lesného hospodárstva do praxe, ako aj efektívny boj proti nezákonnej ťažbe.
<P>
Otázka primeraného financovania na dosiahnutie cieľov novej dohody je samozrejme kľúčová. V EÚ nás vyzývajú, aby sme zabezpečili to, že na európsky trh sa bude dovážať a bude sa tu distribuovať iba zákonne vyťažené tropické drevo. Musíme podporovať informačné kampane a zvýšiť povedomie spotrebiteľov.
<P>
Zvážme však, či stačia dobrovoľné programy, alebo či je potrebné vydať právne záväzné pravidlá a predpisy v súvislosti so zákonným obchodom s tropickým drevom. Tento cieľ musíme sledovať nielen na medzinárodnej úrovni, ale tiež na úrovni dvojstranných dohôd, ktoré zastrešuje program FLEGT a obchodné dohody, o ktorých sa ešte rokuje; inými slovami, dohody o voľnom obchode. Dohoda medzi EÚ a Ghanou je príkladom, ktorý naznačuje cestu k dvojstrannej spolupráci.
<SPEAKER ID="422" NAME="Francisco Assis" AFFILIATION="PSE">
(PT) Vážený pán predseda, tento špecifický prípad je jasným príkladom, v ktorom obavy z liberalizácie medzinárodného obchodu by mali byť na druhom mieste až za dôležitejšími cieľmi, ktoré majú v tomto prípade environmentálnu a spoločenskú povahu. Záchrana tropických lesov je dôležitá pre zachovanie ekologickej rovnováhy na planéte a bez preháňania môžeme vyhlásiť, že tropické lesy ako také sú dedičstvom ľudstva a že my všetci nesieme zodpovednosť za ich ochranu. Zvlášť rozvinutejšie a bohatšie krajiny nesú zodpovednosť, ktorej sa nemôžu vyhnúť. Tieto lesy sa nachádzajú v krajinách, ktoré sú vo väčšine prípadov chudobné, sú to krajiny, ktoré zápasia s obrovskými ťažkosťami a akúkoľvek rétoriku tu použijeme, bude to absolútne zbytočné, ak nie sme schopní podporiť rozvojové aktivity zamerané na tieto krajiny.
<P>
Je dôležité, aby sme týmto krajinám pomohli a je nanajvýš potrebné, aby sa hlavní svetoví spotrebitelia a najrozvinutejšie oblasti, akou jasne je aj Európska únia, zaviazali zabezpečiť na jednej strane to, aby existovali účinné mechanizmy na kontrolu využívania týchto lesov, ale zároveň je veľmi dôležité, aby tieto krajiny zaručili podporu vyrábajúcim krajinám.
<P>
Tieto krajiny sú od tropických lesov závislé a ich hospodárstvo do veľkej miery súvisí s lesmi. Rýchle odlesnenie bude mať dramatické následky z každého hľadiska - pre nás z environmentálneho hľadiska na globálnejšej úrovni, ale pre tieto krajiny z hospodárskeho a spoločenského hľadiska na konkrétnejšej úrovni, ktoré dokonca ohrozia ich prežitie, a preto všetko, čo môžeme urobiť, musíme začať robiť tam. Musíme poskytnúť podporu a musíme prijať opatrenia, ktoré podporia rozvoj a transformáciu výrobnej štruktúry v týchto krajinách tak, aby si k svojim lesom a zdrojom vybudovali vzťah, ktorý bude lepšie prispôsobený ich záujmom a bude vo väčšom súlade s celosvetovými humanitnými záujmami. Je to povinnosť Európskej únie. Táto dohoda sa uberá správnym smerom: ešte stále to nestačí, správa však jasne poukazuje na nedostatky a ponúka nám aj nádej do budúcnosti.
<SPEAKER ID="423" NAME="Jean-Claude Martinez" AFFILIATION="NI">
(FR) Vážený pán predseda, dnes večer tropické drevo, tento týždeň finančná kríza, veľké pandémie, migrácia, potravinová kríza... to všetko nás vedie k rovnakému záveru: hlavné politické problémy dneška sú celosvetové a vyžadujú si celosvetovú politickú reakciu.
<P>
Nikto, samozrejme, v zásade nepopiera zvrchovanosť Indonézie nad jej tropickými lesmi a jej právo pestovať palmy na výrobu palmového oleja rovnako, ako má Brazília právo nahradiť lesy dobytkom tak, ako ho má aj Gabon. Zdá sa však, že uplatňovanie územnej zvrchovanosti má nepriaznivé následky mimo zvrchovaného územia. Odlesnenie, chudoba, hroziace vyhynutie fauny a flóry a lacné drevo spôsobujú škody celosvetového rozsahu. Vec sa nevyrieši tak, že sa iba povie, že ľudia, ktorí škodia iným, musia vyriešiť problémy, ktoré spôsobili. Tieto otázky je potrebné riešiť na právnej úrovni. Ako vyriešime tento problém? Kde začneme? V Európe označovaním dreva, osvedčeniami o tzv. spravodlivom obchode s drevom, ako to robíme so spravodlivým obchodom s kávou, dvojstrannými obchodnými dohodami? Je to nepochybne dôležitý prvý krok, ale riešenie musí byť globálne. Potrebujeme oveľa viac než viacstrannú dohodu o dreve, pretože ľudia v spoločenstvách, pretože Afričania, Latinskoameričania a Ázijčania majú tiež nárok na odmenu za rôzne úlohy, ktoré plnia. Preto sa, pán predseda, musíme pozerať na tieto problémy politicky, na globálnej úrovni, a nájsť koncepcie a modely, ktoré umožnia, aby život na našej planéte nezanikol.
<SPEAKER ID="424" NAME="Predseda">
Ďakujem vám za nadnárodný apel, pán Martinez.
<SPEAKER ID="425" NAME="Corien Wortmann-Kool" AFFILIATION="PPE-DE">
(NL) Vážený pán predsedajúci, tiež by som sa chcela úprimne poďakovať pani poslankyni Lucasovej a tiež pánovi poslancovi Zaleskému za ich námahu pri presadzovaní tohto uznesenia. Koniec koncov, v Európe sa, žiaľ, stále vo veľkom vyskytuje obchodovanie s drevom, ktoré sa ťaží nezákonným alebo trvalo neudržateľným spôsobom.
<P>
Akčný plán Európskej komisie z roku 2003, tzv. FLEGT, ktorý vznikol so zámerom predchádzať obchodovaniu s nezákonne vyťaženým drevom v Európe, mal iba veľmi malý účinok. Z toho dôvodu je poľutovaniahodné, že Európska komisia i tak musí predkladať nové návrhy. Nevhodné správanie na strane dovozcov sa napokon zjavne stále oplatí, keďže proti nezákonnému obchodovaniu sa sotva niečo robí a nejestvujú žiadne sankcie. Zodpovedne uvažujúci dovozcovia dreva preto platia vysokú cenu, doslova i obrazne, za dodržiavanie environmentálnych a bezpečnostných noriem, keďže obchod s podstatne lacnejším, nezákonne vyťaženým drevom sa uskutočňuje stále vo veľkom.
<P>
Samotný drevársky priemysel už podnikol niekoľko rozumných iniciatív, ako napríklad certifikáciu. Musíme ich podchytiť záväznými právnymi predpismi v súlade s rámcom Svetovej obchodnej organizácie (WTO). Z toho dôvodu som zástancom uznania jestvujúcich systémov certifikácie, ktoré boli vytvorené sčasti samotným sektorom a sčasti mimovládnymi organizáciami. To, čo chce pani Lucasová, teda vytvorenie nového európskeho orgánu, by znamenalo aj veľmi veľa byrokracie, čo podľa nás nie je potrebné.
<P>
Samozrejme, opatrenia proti nezákonnej ťažbe je potrebné prijímať v regiónoch na miestnej úrovni, ale od Európskej komisie tiež očakávame, že predloží návrh na zavedenie sankcií, ktoré by tiež mali mať na dovozcov dreva preventívny účinok. Veď ak nezavedieme sankcie na firmy podieľajúce sa na nezákonnom obchodovaní, hrozí, že toto nezákonné správanie sa bude naďalej vyplácať, a presne to musíme odstrániť.
<SPEAKER ID="426" NAME="Rovana Plumb" AFFILIATION="PSE">
(RO) Chcela by som poďakovať spravodajkyni pani Lucasovej a všetkým jej kolegom za prácu na tejto správe. Verím, že Medzinárodná dohoda o tropickom dreve prispeje k trvalo udržateľnému hospodáreniu so svetovými lesmi, hoci 80 % z nich už bolo zničených alebo poškodených. Všetci vieme, že lesy sú útočiskom, kde možno uchovať biodiverzitu a že zohrávajú kľúčovú úlohu v boji proti klimatickým zmenám. Dovoz lacného dreva a nábytku uskutočňovaný na základe dobrovoľných dohôd spôsobuje nerovnováhu na svetovom trhu a aj stratu pracovných miest vo vyvážajúcich, ako i dovážajúcich krajinách. Preto by som ešte raz chcela zdôrazniť potrebu legislatívnych opatrení na ochranu tropických aj iných lesov a opatrení na zabránenie nezákonnej ťažbe dreva. Vítam revidovanú dohodu a spolieham sa, že Komisia predloží výročnú správu o vývoji tejto dohody.
<SPEAKER ID="427" NAME="Béla Glattfelder" AFFILIATION="PPE-DE">
(HU) Klimatické zmeny môžeme zastaviť len vtedy, ak zastavíme odlesňovanie. Naše európske úsilie chrániť životné prostredie zostane neefektívne, ak budeme tolerovať ničenie životného prostredia v iných častiach sveta.
<P>
Liberalizácia medzinárodného obchodu a globalizácia podnecujú ničenie životného prostredia, ktoré sa šíri po celých kontinentoch. Pravidlá organizácie WTO sa musia byť doplniť o prísne ustanovenia o ochrane životného prostredia, v opačnom prípade ďalšia liberalizácia povedie k ešte väčším škodám. Teraz nestačí zakázať nezákonné obchodovanie s drevom: zakázať sa musí aj dovoz výrobkov a nábytku vyrobeného z nezákonne vyťaženého dreva.
<P>
Naozaj si ľudia myslia, že dovoz lacného čínskeho nábytku nemá nič spoločné s odlesňovaním? Táto správa je krokom správnym smerom, sú však potrebné ešte ráznejšie opatrenia, pretože stav našej planéty si to od nás vyžaduje. Kým nevzniknú prísnejšie pravidlá, musíme vyzývať veľkých medzinárodných predajcov nábytku, ako IKEA, aby uplatňovali transparentné obmedzenia a neobchodovali s nábytkom vyrobeným z nezákonne vyťaženého dreva.
<P>
Odlesňovanie nakoniec nepodnecuje len obchodovanie s drevom a nábytkom, ale aj zvyšovanie cien poľnohospodárskych výrobkov a dopyt po biopalivách. Ak dovolíme obchodovanie s biopalivami, ktorých výroba súvisí s odlesňovaním, potom si musíme uvedomiť, že vždy, keď do svojich áut natankujeme tento druh paliva, aj my prispejeme k vyťaženiu niekoľkých metrov štvorcových dažďového pralesa.
<SPEAKER ID="428" NAME="Zuzana Roithová" AFFILIATION="PPE-DE">
(CS) Vážený pán predsedajúci, stav tropických dažďových pralesov je už niekoľko rokov alarmujúci a nie je možné tváriť sa, že nevidíme bezohľadné plienenie tejto kľúčovej zložky biosféry našej planéty. Je smutné, že právne predpisy na boj proti nezákonnej ťažbe tropického dreva narážajú v Európe na vážne prekážky, kým každoročne vraj ubudne 13 miliónov hektárov pralesa, čo samozrejme značne prispieva k zvyšovaniu emisií CO2. V plnej miere podporujem výzvu, aby sa požiadavky ochrany životného prostredia stali súčasťou spoločnej obchodnej politiky Európskej únie. Som veľmi rada, že správa pani Lucasovej kladie dôraz aj na šírenie informácií o katastrofických následkoch odlesňovania. Parlament by mal ratifikovať tento typ dohody a je dôležité, aby sme tu, na pôde Európskeho parlamentu, každý rok rokovali o správe Komisie o implementácii tejto medzinárodnej dohody a stave odlesňovania. Už je, žiaľ, neskoro na odvrátenie alebo zastavenie klimatických zmien, no je našou povinnosťou aspoň pribrzdiť. Táto dohoda je krok správnym smerom, hoci to nestačí.
<SPEAKER ID="429" NAME="Czesław Adam Siekierski" AFFILIATION="PPE-DE">
(PL) Zdá sa, že zjednotená Európa napriek svojej závislosti na sloganoch o ochrane životného prostredia ignoruje čoraz väčší problém miznutia prvotných lesov, ktorého hlavnou príčinou je lesné hospodárstvo, nenásytné v snahe uspokojiť dopyt po obchodovaní s tropickým drevom. Za obeť odlesňovania padlo doteraz takmer 80 % celkovej rozlohy týchto lesov.
<P>
EÚ musí zvýšiť finančnú pomoc pre producentské štáty s cieľom zabrániť nezákonnej ťažbe a podporovať trvalo udržateľné hospodárenie s lesmi. Ďalším pozitívnym a prospešným nápadom je zavedenie certifikácie dreva pre európsky trh. Podľa oficiálnych štatistík dovoz dreva do EÚ tvorí malé percento celkovej produkcie, no nezabúdajme na obrovské množstvo dreva dovážané do Európy v spracovanej podobe. Boj o zachovanie toho, čo zostalo z našich prvotných lesov, je de facto bojom za budúcnosť generácií, ktoré prídu po nás.
<SPEAKER ID="430" NAME="Jacques Barrot" LANGUAGE="FR">
Vážený pán predsedajúci, ďakujem všetkým rečníkom. Najskôr by som chcel všetkým pripomenúť, že dohoda z roku 2006 má za cieľ podporiť rozvoj medzinárodného obchodu s tropickým drevom z lesov, v ktorých sa hospodári trvalo udržateľným spôsobom a ktoré sa drevo ťaží zákonne, ako aj podporiť trvalo udržateľné hospodárenie s tropickými lesmi produkujúcimi drevo.
<P>
Tiež by som chcel povedať, že toto je jediný mnohostranný medzinárodný nástroj, ktorý kladie lesy, a to najmä tropické lesy, do právne schváleného rámca. Táto dohoda nepriamo ovplyvňuje aj iné lesy, hoci je to menej zjavné a okrajovejšie.
<P>
Zaujímavé je, že dohoda vytvára rámec pre spoluprácu, ktorý spája všetky iniciatívy týkajúce sa lesníctva. Komisia chce byť, prirodzene, v tejto dohode aktívnym účastníkom, pričom Spoločenstvo bude prispievať do administratívneho rozpočtu, a radi by sme financovali aj rozsiahle opatrenia prostredníctvom tematických programov.
<P>
To by však nemalo nahradiť dvojstranné dohody v rámci programu FLEGT, ale práve naopak. Bolo správne, že ste to zdôraznili. V týchto dvojstranných dohodách, ktoré budú prijímať stále globálnejší prístup, zavádzame koncepciu úcty k tropickému drevu.
<P>
Pravdou je, že dohoda, o ktorej sme dnes diskutovali, je iba skromný začiatok, keď citujem niekoho z vás, ale malo by to byť odrazovým bodom pre oveľa účinnejšiu stratégiu, než bola v minulosti. Texty týkajúce sa nezákonnej ťažby dreva a vykonávacie nariadenie k programu FLEGT sú v zásade naplánované na október. Verím, že Komisia nimi bude môcť splniť očakávania, ktoré ste tu vyjadrili.
<P>
Preto by som sa chcel ešte raz poďakovať pani Lucasovej a chcel by som, samozrejme, poďakovať aj autorovi otázky, pánovi Markovovi. Určite postúpim ďalej všetky pripomienky a vyjadrenia Parlamentu k tomuto problému, ktorý je v skutočnosti jedným z najvážnejších, ako to každý z vás zdôraznil. Toto je dôležité dedičstvo pre budúcnosť ľudstva. Veľmi sa mi páčil výraz "kolíska biodiverzity". Je jasné, že naše lesy sú kolískami biodiverzity.
<P>
Ochrana našich lesov je skutočne veľkou iniciatívou, ktorá sa týka budúcnosti celej planéty. Preto by som sa chcel poďakovať Európskemu parlamentu za skutočnú angažovanosť v tejto téme a dúfam, že spolu s Komisiou budeme môcť postupne splniť všetky očakávania, keďže dnes sme videli, aké sú dôležité a naliehavé. Ešte raz by som chcel poďakovať všetkým poslancom a predovšetkým vašej spravodajkyni.
<SPEAKER ID="431" NAME="Caroline Lucas">
spravodajkyňa. - Vážený pán predsedajúci, chcela by som poďakovať svojim kolegom za pripomienky a podporu, ale chcela by som ešte niečo povedať najmä pánovi komisárovi Barrotovi. Dúfam, že ste počuli tú nedočkavosť a frustráciu, ktorá sa dnes večer ozývala v tejto rokovacej sále z nekonečného odkladania tohto dlho očakávaného legislatívneho návrhu o opatreniach na boj s nezákonnou ťažbou dreva. Odkážte, prosím, svojím kolegom, že tento Parlament je presvedčený, že je vonkoncom neprijateľné, aby sa tento legislatívny návrh sústavne odkladal.
<P>
Je mi veľmi ľúto, že ste neboli schopný odpovedať na otázku, ktorá vám dnes večer bola položená minimálne trikrát, o tom, kedy by sme daný návrh mohli očakávať. Myslím, že je to aj zahrávanie sa s verejnosťou. Myslím, že veľmi zle vyzerá, keď si EÚ nedokáže urobiť poriadok sama u seba. Radi hovoríme o politickom vedení, o ktorom si radi myslíme, že nám vo svete patrí. Ak ono politické vedenie niečo znamená, potom by malo znamenať to, že zastavíme predaj nezákonne vyťaženého dreva a jeho dovoz do EÚ, a aby sa to dosiahlo, chceme vidieť oveľa naliehavejšie opatrenia týkajúce sa tejto veci.
<P>
Kým mám slovo, chcela by som nastoliť ešte jednu ďalšiu otázku. Mnohí kolegovia spomenuli súvislosť medzi odlesňovaním a klimatickými zmenami a ja by som chcela doplniť poslednú pripomienku ku klimatickému balíku, o ktorom budú kolegovia hlasovať v nadchádzajúcich týždňoch. Určite viete, že odlesňovanie je základom, pokiaľ ide o systém obchodovania s emisiami, a chcem kolegov vyzvať, aby sa nenechali presvedčiť argumentmi podporujúcimi zaradenie takzvaných uhlíkových kreditov do systému obchodovania s emisiami. Diskutovali sme o tom dnes cez obed a zdôraznili sme, prečo je zahrnutie odlesňovania do systému obchodovania s emisiami zlý nápad, a to z viacerých dôvodov, nielen preto, že by to potopilo celý systém obchodovania s emisiami. Veľké problémy sú s režimami preverovania, monitorovania, hlásenia a ručenia. Určite potrebujeme riešiť problém odlesňovania ako súčasť klimatického balíka, no nevieme sa zhodnúť na tom, že na investovanie do krajín s týmto problémom by sa mali použiť príjmy z aukcií.
<P>
Vážený pán komisár, snažte sa, prosím, aby EÚ skutočne začala byť spoľahlivou v oblasti lesníctva už túto jeseň. Uistite nás, prosím, že návrh predložíte v čo najkratšom čase.
<SPEAKER ID="432" NAME="Jacques Barrot">
Podpredseda Komisie. - (FR) Pani poslankyňa Lucasová ma možno nepočula. Myslel som, že som dal jasnú odpoveď. Ohlásil som text na október. Je to tlmočením? Nevyjadril som sa dosť jasne? Chcel by som to objasniť. Som zvyknutý počúvať Parlament. S rizikom, že sa opakujem a nahnevám Parlament, len pred niekoľkými minútami som hovoril o októbri.
<SPEAKER ID="433" NAME="Predsedajúci">
Správne. Október je už budúci týždeň, takže zasadnutie budúci týždeň. Ďakujem.
<P>
Rozpravu končím tým, že mi bol doručený návrh uznesenia v mene Výboru pre medzinárodný obchod v súlade s článkom 108 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="434" NAME="Péter Olajos  " AFFILIATION="PPE-DE">
písomne. - (HU) Nikto už nemôže pochybovať o tom, že odstránenie a ničenie lesov má vplyv na klimatické zmeny a biodiverzitu. Presnejšie povedané, odlesňovanie teraz postihuje 13 miliónov hektárov na svete a je tretím najväčším zdrojom emisií skleníkových plynov. Nezákonná produkcia dreva spôsobuje eróziu, ničí živobytie miestnym obyvateľom a krajinám produkujúcim drevo vytvára stratu 10 - 15 miliárd eur ročne.
<P>
Prirodzene vítam vytvorenie medzinárodnej dohody o tropickom dreve, ale aj s ňou sme ešte ďaleko od cieľa. Priblížime sa k nemu vtedy, ak sa nám podarí vytvoriť komplexnejší prístup k lesom v miernom pásme, prinajmenšom v rámci Európskej únie, prístup, ktorý zabezpečí, aby sa produkty z dreva vyrábali čestným spôsobom, a zabezpečí aj sledovateľnosť celého predajného reťazca. Iba taká dohoda môže naozaj prispieť k ochrane lesov a trvalo udržateľnému využívaniu dreva.
<P>
Samozrejme, nerobím si ilúzie, najmä odvtedy, čo stanovisko, ktoré sme s viacerými kolegami písali počas jari a leta tohto roku, podpísala štvrtina všetkých poslancov Parlamentu.
<P>
Verím, že skôr či neskôr problém tropických lesov môže upriamiť pozornosť na nás, na Európu. Možno vďaka dohode o tropických lesoch príde Komisia s právnymi predpismi, ktoré určia, že do Európskej únie sa budú môcť dovážať iba drevo a výrobky z dreva, ktoré boli vyrobené zákonným spôsobom.
