<CHAPTER ID="012">
Hodina otázok pre predsedu Komisie
<SPEAKER ID="360" NAME="Predseda">
Ďalším bodom programu je hodina otázok pre predsedu Komisie. Uplatníme zvyčajný postup, takže otázky môžu trvať jednu minútu a odpovede tiež môžu trvať jednu minútu. Ak bude doplňujúca otázka, máte na ňu tridsať sekúnd a takisto bude tridsať sekúnd vyhradených na odpoveď. Prvé otázky pre predsedu Komisie budú klásť lídri alebo zástupcovia politických skupín.
<SPEAKER ID="361" NAME="Corien Wortmann-Kool" LANGUAGE="NL">
Vážený pán predseda Barroso, chcela by som vám tu v Parlamente položiť otázku o európskom núdzovom fonde. Chcela by som pritom zdôrazniť skutočnosť, že vy ste sa zapojili do rozpravy o núdzovom fonde, pretože sa to týka európskeho núdzového fondu. Moja otázka pre vás znie: čo si myslíte o rozšírení tohto fondu? Už ste síce hovorili o tejto otázke, ale týkalo sa to hlavne toho, ako by sa malo zabezpečiť financovanie tohto fondu a na aké dlhé obdobie. V súčasnosti je situácia na trhu so štátnymi dlhopismi vcelku pokojná, ale môže sa to kedykoľvek zmeniť. Moja otázka teda znie: aký je váš názor na rozšírenie núdzového fondu?
<SPEAKER ID="362" NAME="José Manuel Barroso">
predseda Komisie. - Predovšetkým by som sa chcel poďakovať pani Wortmannovej-Koolovej.
<P>
Toto nie je napokon len moje stanovisko, ale jednotné stanovisko celej Komisie. V tomto dokumente o ročnom prieskume rastu sa hovorí, že Komisia považuje za potrebné posilniť účinnú kapacitu financovania Európskeho nástroja finančnej stability (EFSF) a rozšíriť rozsah jeho pôsobnosti. Považujeme to za súčasť komplexnej reakcie a nie, samozrejme, za celú reakciu. V tomto dokumente je len jedna veta o EFSF. Hovorí sa v ňom tiež o štrukturálnej reforme, fiškálnej konsolidácii a opatreniach na podporu rastu.
<P>
Pre stabilitu eurozóny je však dôležité zvýšiť kapacitu poskytovania pôžičiek, pretože, ako viete, v súčasnosti má EFSF k dispozícii 440 miliárd EUR. Nežiadam teraz o zvýšenie tohto stropu, ale vieme, že EFSF nemôže v prípade potreby reálne požičať týchto 440 miliárd EUR, keďže je potrebné zabezpečiť, aby EFSF dostal rating AAA. Takže minimum, ktoré môžeme a mali by sme urobiť, je zvýšiť kapacitu fondu. Myslím si, že je to veľmi konštruktívny návrh, ktorý by sme mali prijať radšej skôr ako neskôr.
<SPEAKER ID="363" NAME="Corien Wortmann-Kool" LANGUAGE="NL">
Pán predseda, mám doplňujúcu otázku: hovoríte, že "radšej skôr ako neskôr". Čo presne tým máte na mysli? Pretože podľa môjho názoru je zabezpečenie stability na finančných trhoch v nadchádzajúcich mesiacoch naliehavou otázkou. Rozhodnosť v tejto záležitosti by bola prospešná. Momentálne vidíme najmä diskusie medzi vedúcimi predstaviteľmi vlád a ministrami financií, takže asi aký časový rámec máte na mysli, keď hovoríte "radšej skôr ako neskôr"? Môžete byť, prosím, v tejto otázke konkrétnejší?
<SPEAKER ID="364" NAME="José Manuel Barroso">
predseda Komisie. - "Radšej skôr ako neskôr" znamená práve to, že nesmieme otáľať. V minulosti sme videli, že mnohí analytici na trhu sa domnievajú, že Európska únia a eurozóna iba reagujú namiesto toho, aby konali. Nesmieme zaostávať, ale byť stále o krok vpred, takže malo by to byť čo najskôr.
<P>
Napokon, zdá sa, že na včerajšom stretnutí zástupcov eurozóny a na dnešnom zasadnutí Rady ECOFIN sa dosiahol určitý pokrok. Sme v kontakte s členskými štátmi. Domnievam sa, že je to dôležité. A myslím si, že bude rozumné zaoberať sa týmito otázkami na zasadnutí Európskej rady, ktoré sa bude konať 4. februára. Sme na to pripravení. Komisia je pripravená zaoberať sa týmito otázkami 4. februára.
<SPEAKER ID="365" NAME="Stephen Hughes">
v mene skupiny S&D. - Vážený pán predseda Barroso, viem, že Európska konfederácia odborových zväzov už veľmi dôrazne namietala proti podrobnému zásahu Komisie do gréckeho a írskeho pracovného trhu, ktorým bezohľadne narušila kolektívne vyjednávanie a sociálny dialóg. Váš nový ročný prieskum rastu sľubuje, že v tom budete pokračovať. Vaši úradníci požadujú revíziu ustanovení o indexácii a dohôd o platových podmienkach, podporu flexibilnej práce, revíziu podpôr v nezamestnanosti a zníženie nadmernej ochrany pracovníkov.
<P>
Nemyslíte si, že Komisia by sa mala snažiť podporovať sociálny dialóg a kolektívne vyjednávanie, a nie ich narúšať? A vzhľadom na to, že platové otázky sú výslovne vylúčené zo sociálnej kapitoly zmluvy, aký právny základ Komisia využíva, keď zasahuje do vnútroštátnych systémov o kolektívnom vyjednávaní? Takisto výzva na zdvojnásobenie úsilia v oblasti fiškálnej konsolidácie uvedená v prieskume zabrzdí akúkoľvek možnosť, aby sa dosiahli ciele stratégie do roku 2020. Čo na to poviete?
<SPEAKER ID="366" NAME="José Manuel Barroso">
predseda Komisie. - Dovoľte mi povedať, že bez najmenších pochybností plne podporujeme sociálny dialóg. Robíme to na európskej úrovni, ale potom to musíme takisto robiť aj na vnútroštátnej úrovni. To je zodpovednosť členských štátov. Aktívne a plne podporujem tento sociálny dialóg s Európskou konfederáciou odborových zväzov, organizáciou Business Europe a s ďalšími relevantnými partnermi. Sme však v skutočnosti toho názoru, že teraz by sme mali vytvoriť viac stimulov pre prácu. Musíme riešiť situáciu na svojich pracovných trhoch. Myslím si, že je to súčasťou štrukturálnych reforiem, ktoré sú potrebné na zvýšenie konkurencieschopnosti Európy.
<SPEAKER ID="367" NAME="Stephen Hughes">
v mene skupiny S&D. - Pán predseda Barroso, prečo to vyzerá tak, že všetka pozornosť sa sústredí na pracovné trhy? Čo ostatné trhy, ktorými sa tiež musíme zaoberať, ako sú finančný trh, vnútorný trh, komoditné trhy? Zdá sa, že všetka pozornosť sa sústredí na pracovné trhy. Prečo by tí najchudobnejší, pracovníci, mali zaplatiť cenu za túto recesiu a za potrebu naprávať jej dôsledky?
<SPEAKER ID="368" NAME="José Manuel Barroso">
predseda Komisie. - Pozornosť sa nezameriava len na pracovný trh. Reformujeme finančné trhy s aktívnou podporou a účasťou tohto Parlamentu. V ročnom prieskume rastu sme takisto podrobne diskutovali o potrebe prehĺbenia reformy vnútorného trhu. Teraz diskutujeme konkrétne o trhoch s energiou, ale pracovný trh je tiež súčasťou štrukturálnych reforiem, ktoré sú potrebné na zvýšenie konkurencieschopnosti Európy, najmä v tých krajinách, ktoré sú teraz najzraniteľnejšie. Ako viete, niektoré z nich už teraz uskutočňujú dôležité reformy pracovného trhu.
<SPEAKER ID="369" NAME="Guy Verhofstadt">
v mene skupiny ALDE. - Vážený pán predseda, viem, že ste v súkromnom rozhovore s prezidentom Medvedevom vyjadrili znepokojenie nad prípadom pána Chodorkovského. Ak by prípad pána Chodorkovského bol testovacím prípadom právneho štátu v Rusku, tak potom musíme, prirodzene, povedať, že Rusko v tomto teste zlyhalo. Navyše bol 31. decembra zatknutý Boris Nemcov. Článok 31 ruskej ústavy však zaručuje slobodu zhromažďovania.
<P>
Ako iste viete, opozícia organizuje vždy 31. v mesiaci protestné zhromaždenie. Pokiaľ viem, tak v roku 2011 je sedem mesiacov takých, ktoré majú 31 dní. To znamená, že ak to bude pokračovať, je pravdepodobné, že by v roku 2011 mohlo dôjsť k podobným udalostiam, ako bolo zatknutie pána Nemcova. Aké spoločné kroky teda môžu podniknúť inštitúcie EÚ v tejto záležitosti? Rusko je členom Rady Európy, Organizácie pre hospodársku spoluprácu a rozvoj (OECD), skupiny G8 a potenciálne aj členom Svetovej obchodnej organizácie (WTO). Domnievam sa, že je potrebné vykonať bezodkladné opatrenia zo strany európskych inštitúcií.
<SPEAKER ID="370" NAME="José Manuel Barroso">
predseda Komisie. - Ako ste povedali, pán Verhofstadt, upozorňovali sme na tento problém svojich ruských partnerov a Európska únia už v skutočnosti verejne reagovala na konanie proti Michailovi Chodorkovskému a Platonovi Lebedevovi prostredníctvom vyhlásenia vysokej predstaviteľky pani Catherine Ashtonovej.
<P>
Sme presvedčení, že nezávislosť súdnictva a právo každého jedného občana na spravodlivý proces - tak ako je to zakotvené v Európskom dohovore o ľudských právach, ktorého zmluvnou stranou je aj Rusko - majú kľúčový význam pre strategické partnerstvo medzi Európskou úniou a Ruskou federáciou. Právny štát je tiež základným prvkom programu Partnerstvo pre modernizáciu, ktorý práve pripravujeme s Ruskom.
<P>
Naďalej to budeme pozorne sledovať a upozorňovať na tento problém pri rôznych príležitostiach a na stretnutiach s Ruskom, ako bolo zdôraznené na poslednom samite Európska únia - Rusko 7. decembra v Bruseli. Európska únia očakáva, že Rusko bude dodržiavať medzinárodné záväzky v oblasti ľudských práv aj zásady právneho štátu.
<SPEAKER ID="371" NAME="Guy Verhofstadt">
v mene skupiny ALDE. - Nechcem položiť otázku, mám len jednu poznámku. Myslím si, že tento Parlament sa musí týmto problémom tiež bezodkladne zaoberať. Situácia, aká je dnes v Ruskej federácii, nemôže takto pokračovať. Nemyslím si, že len preto, že máme veľa dôležitých obchodných prepojení, musíme v tejto otázke zostať ticho - práve naopak.
<SPEAKER ID="372" NAME="Rebecca Harms" LANGUAGE="DE">
Sloboda tlače a médií je v Rusku skutočne vážnym problémom. Ak chcete v tejto diskusii obstáť, pán Barroso, nemôžete tolerovať to, čo sa momentálne deje v Maďarsku. Chcela by som sa opýtať, prečo má Komisia taký nedbanlivý postoj k maďarskému mediálnemu zákonu. V každom ohľade porušuje zásady, ktoré sa uplatňujú v Európe aj mimo nej.
<P>
Požiadali sme o právne poradenstvo. Súhrnne sa odborníci vyjadrili, že tento zákon porušuje kodanské kritériá, Helsinský záverečný akt, smernicu o audiovizuálnych mediálnych službách, Európsky dohovor o ľudských právach, dohovor UNESCO, ktorý zahŕňa aj médiá, Lisabonskú zmluvu a Chartu základných práv Európskej únie. Mohla by som pokračovať, ale tu sa zastavím. Chcela by som sa vás preto opýtať, kedy náležitým spôsobom zasiahnete v Maďarsku? Aký je časový plán? Prečo sa ešte nezačalo konanie o porušení práva? Moja kritika je podložená aj existujúcou jurisprudenciou v tejto oblasti.
<SPEAKER ID="373" NAME="José Manuel Barroso">
predseda Komisie. - Voči Maďarsku, tak ako voči ktorémukoľvek inému členskému štátu, musíme uplatňovať európske právne predpisy objektívnym, nestranným spôsobom. Musíme sa na to pozerať veľmi opatrne z právneho hľadiska, takže sa musíme riadiť jednoznačnou metodikou.
<P>
To aj prostredníctvom pani podpredsedníčky Kroesovej robíme. Včera predložila rozsiahle správy Výboru pre občianske slobody, spravodlivosť a vnútorné veci a Výboru pre kultúru a vzdelávanie. Maďarský mediálny zákon nás znepokojuje. Do konca tohto týždňa máme v úmysle poslať maďarskej vláde prvý list, na ktorý by mali maďarské orgány reagovať.
<P>
Opakujem, musíme dodržiavať jasné, objektívne, nestranné, právne podložené postupy, pretože Maďarsko, tak ako každý iný členský štát EÚ, má právo na nezaujatosť zo strany Komisie. Môžem vás však uistiť, že túto záležitosť veľmi pozorne sledujeme.
<SPEAKER ID="374" NAME="Rebecca Harms" LANGUAGE="DE">
Chcela by som požiadať, aby všetky dokumenty, ktoré Maďarsko predložilo Komisii, boli sprístupnené na nahliadnutie. Boli by sme veľmi radi, keby sme mali možnosť sami to posúdiť, a myslíme si, že je načase, aby sa v tejto veci prijalo rozhodnutie. Máme však podozrenie, že Maďarsko možno neposkytlo úplný text zákona a že hrá o čas. Poskytnite nám, prosím, tieto dokumenty.
<P>
Okrem toho som presvedčená, že je veľmi ťažké uplatňovať politiku, napríklad v prípade prístupových rokovaní s Tureckom, a opakovane rozprávať o kodanských kritériách, keď na ne zabúdame, len čo sa daná krajina stane členským štátom Európskej únie.
<SPEAKER ID="375" NAME="José Manuel Barroso">
predseda Komisie. - Samozrejme, že Parlament neustále o všetkom informujeme. Ako som už povedal, podpredsedníčka Komisie pani Kroesová sa včera stretla s príslušnými výbormi Parlamentu.
<P>
Zároveň iste chápete, že tieto otázky majú právny aspekt a že musíme uplatňovať veľmi jednoznačnú, objektívnu metodiku. Komisia má veľmi dobrú povesť a mieru dôveryhodnosti vo všetkých týchto otázkach a to určite nechceme riskovať. Môžem vás uistiť, že tejto otázke venujeme veľkú pozornosť a už sme nad tým vyjadrili znepokojenie. Ja osobne som o tejto záležitosti hovoril s premiérom Orbánom. Zajtra má prísť sem do Parlamentu. Môžeme o tom diskutovať na politickej úrovni, ale tiež musíme v tejto veci dodržiavať jasne určené postupy.
<SPEAKER ID="376" NAME="Michał Tomasz Kamiński" LANGUAGE="PL">
Vážený pán predseda, pred pár dňami Medzinárodný letecký výbor, ktorý vedie vyšetrovanie v Moskve, zverejnil správu týkajúcu sa príčin nešťastia, ku ktorému došlo 10. apríla minulého roku v Smolensku. Poľská verejnosť je prekvapená zisteniami uvedenými v tejto správe a považuje ju za dokument, ktorý je čokoľvek iné, len nie objektívny. V priebehu posledných pár dní sa už preukázalo, že skutočnosti, ktoré by mohli byť pre Rusko nepríjemné, boli utajené, a celá správa je zameraná na to, že všetka zodpovednosť za túto tragickú nehodu v Smolensku sa pripisuje Poľsku. V Poľsku žiadny rozumný človek nespochybňuje skutočnosť, že v priebehu celého procesu prípravy a uskutočnenia návštevy zosnulého prezidenta sme urobili chyby. Ruská správa však javí všetky známky politickej hry, ktorej cieľom je zbaviť Rusko akejkoľvek viny.
<P>
V tejto súvislosti by som chcel položiť nasledujúcu otázku: čo si Komisia myslí o tejto správe a má Európska komisia v úmysle urobiť niečo pre to, aby sa objasnili príčiny tragédie v Smolensku, pri ktorej zahynul vedúci predstaviteľ členského štátu, ako aj mnohí zástupcovia politickej elity našej krajiny?
<SPEAKER ID="377" NAME="José Manuel Barroso">
predseda Komisie. - Chcel by som pánovi Kamińskému povedať, že na túto hroznú tragédiu nikdy nikto nezabudne, či už v Poľsku, alebo kdekoľvek inde. Hlboko sa nás dotkla smrť prezidenta Kaczynského a všetkých tých, čo boli v tento tragický deň s ním. Viem, samozrejme, o správe, ktorú Rusko zverejnilo minulý týždeň, a viem aj o reakcii Poľska, pre ktorú mám veľké pochopenie vzhľadom na rozsah tejto tragédie.
<P>
Napriek tomu Komisia môže v takýchto situáciách konať iba vtedy, keď máme potrebný právny základ, ktorý nás k tomu oprávňuje. Mimochodom, poľské orgány nás nikdy nepožiadali, aby sme v tejto veci zasiahli, hoci, samozrejme, sme pripravení urobiť všetko, čo je v našej právomoci, ak by sme takúto žiadosť dostali.
<SPEAKER ID="378" NAME="Michał Tomasz Kamiński" LANGUAGE="PL">
Pán predseda, chcel by som sa uistiť, že som vás správne pochopil. Poľská vláda zatiaľ nepožiadala Komisiu, aby vyšetrila príčiny nešťastia v Smolensku. Ak by však poľská vláda požiadala Európsku komisiu o pomoc, bola by takáto pomoc poskytnutá?
<SPEAKER ID="379" NAME="José Manuel Barroso">
predseda Komisie. - Ako som už povedal, musíme mať na to právny základ. Podľa mojich informácií to bol vojenský let a štátna návšteva a nariadenie nadobudlo platnosť až po tejto hroznej nehode. Z právneho hľadiska sa teda zdá, že nemáme veľa argumentov, na základe ktorých by Komisia mohla zasiahnuť. Môžeme však, samozrejme, kedykoľvek o tejto záležitosti neformálne diskutovať s poľskými orgánmi alebo s inými orgánmi, ktoré by nás o to požiadali.
<SPEAKER ID="380" NAME="Lothar Bisky" LANGUAGE="DE">
Vážený pán Barroso, všetci vieme, aká dôležitá je stabilita eura. V súvislosti s tým došlo k jednej udalosti, ktorej celkom dobre nerozumiem. Išlo o diskusiu o zvýšení objemu záchranného balíka, pričom vy ste mu dali zelenú, ale pani kancelárka Merkelová to odmietla. Moja otázka preto znie, či navzájom vôbec nekoordinujete svoje kroky. Uznávam, že takéto veci sa niekedy stávajú, ale toto nie je prvýkrát, čo som sa stretol s niečím takýmto alebo o niečom takom počul. Médiá sa medzitým začali o to veľmi zaujímať. Pritom tu nejde len o nejakú domácu hádku medzi vami a kancelárkou Merkelovou. Je to dôležitá politická otázka. Viem to pochopiť - verte mi, ja tiež s pani kancelárkou nie vždy súhlasím -, ale ide o to, či takto verejne prezentované rozdielne názory nepomáhajú finančným špekulantom.
<SPEAKER ID="381" NAME="José Manuel Barroso">
predseda Komisie. - V Európskej únii má každá inštitúcia a každá vláda vlastné povinnosti. Komisia má povinnosť prezentovať to, čo považuje za správny krok vpred pre eurozónu a pre Úniu, a preto sme vo veľmi komplexnom dokumente, ktorý sa týka ročného prieskumu rastu, vyjadrili svoj názor. Myslím si, že sme mali nielen právo, ale aj povinnosť to urobiť.
<P>
Urobili sme to teda a myslím si, že trhy to prijali mimoriadne dobre, ako sme to mohli v posledných dňoch vidieť, pretože pochopili, že teraz je tu skutočná vôľa urobiť rozhodné kroky vo všetkých oblastiach komplexnej reakcie vrátane Európskeho nástroja finančnej stability (EFSF).
<P>
Analýza trhu jednoznačne hovorí o potrebe urobiť viac v tejto oblasti. Nie je to len názor Komisie. Je to aj názor Európskej centrálnej banky, ktorá sa k tomu vyjadrila úplne jednoznačne. Dúfam, že členské štáty dospejú k dohode založenej na stanovisku Komisie.
<SPEAKER ID="382" NAME="Lothar Bisky" LANGUAGE="DE">
Pán Barroso, plne chápem to, že ste vyjadrili svoj názor, aj správu. Moja otázka však zostáva: ako je možné, že keď ide o taký dôležitý problém, keď sa s eurom špekuluje, a v takom zložitom období ako je toto, tak to vyzerá, že ste svoj názor prezentovali bez toho, aby ste sa skoordinovali s kancelárkou Merkelovou alebo s prezidentom Sarkozym, či s ostatnými vedúcimi predstaviteľmi štátov alebo vlád? V každom prípade takto to vníma verejnosť.
<SPEAKER ID="383" NAME="José Manuel Barroso">
predseda Komisie. - Komisia nepotrebuje povolenie od členským štátov, aby mohla vyjadriť svoj názor. Náš návrh bol úplne v súlade so závermi posledného zasadnutia Európskej rady, kde sa členské štáty vyjadrili, že sú pripravené urobiť všetko potrebné na ochranu finančnej stability eurozóny. Hovorili konkrétne o Európskom nástroji finančnej stability a povedali, že sú pripravené ho posilniť. Takže skutočne tu nedošlo k žiadnemu rozporu.
<P>
Nemôžem sa vyjadrovať k názorom ostatných, ale môžem vám povedať, aké je stanovisko Komisie: je to jednoznačné stanovisko, s ktorým súhlasí aj prezident Európskej centrálnej banky; je to stanovisko ďalších príslušných inštitúcií, ktoré veľmi pozorne dohliadajú na finančnú stabilitu eurozóny. Myslím, že by sme sa mali sústrediť na to, čo nás spája, a nie na niektoré špecifické otázky o tom, ako navzájom komunikujeme.
<SPEAKER ID="384" NAME="Marta Andreasen">
v mene skupiny EFD. - Minulý týždeň člen Európskeho dvora audítorov, ktorý nedávno odišiel do dôchodku po 15 rokoch v úrade, vyjadril v médiách vážne obvinenia. Tieto obvinenia, ktoré ma vôbec neprekvapujú, poukázali najmä na nedostatok nezávislosti audítorov EÚ, čo má vplyv na úroveň transparentnosti pri nahlasovaní nezrovnalostí.
<P>
List, ktorý pán Engwirda zverejnil včera na objasnenie, len potvrdzuje, akú moc má Komisia nad audítormi, a spochybňuje to, na základe čoho tento Parlament udeľoval za posledných 15 rokov absolutórium.
<P>
Je načase, aby tento Parlament požadoval, aby audit rozpočtu a účtov EÚ vykonával skutočne nezávislý orgán, ktorý nebude začlenený do systému inštitúcií EÚ. Bez takéhoto nezávislého auditu Rada a Parlament nemôžu ďalej udeľovať Komisii absolutórium a zbaviť ju tak finančnej zodpovednosti.
<P>
Pán Barroso, dovolíte, aby externý audítor skontroloval účty a povedal nám pravdu o tom, ako sa používajú peniaze európskych daňových poplatníkov?
<SPEAKER ID="385" NAME="José Manuel Barroso">
predseda Komisie. - Chcem poukázať na to, že Európsky dvoj audítorov je úplne nezávislý orgán. Komisia nemá absolútne žiadny vplyv na jeho metódy alebo priority pri audite a ani nemáme záujem o to, aby sme mali takýto druh vplyvu. Je v záujme samotnej Komisie a v záujme Európy, aby sme rešpektovali nezávislosť svojho externého audítora.
<P>
Nikdy som nevyjadroval kritický postoj k rozhodnutiam súdov, či už išlo o ústavné súdy, Európsky súdny dvor alebo Dvor audítorov. To je hlavná zásada demokracie: dodržiavanie zásad právneho štátu a rešpektovanie nezávislých inštitúcií.
<P>
Samozrejme, v rámci procesu auditu existuje pravidelný dialóg medzi Komisiou ako subjektom, ktorý podlieha auditu, a Dvorom audítorov, teda subjektom, ktorý audit vykonáva. To je normálne a potrebné na zabezpečenie toho, aby proces auditu dobre fungoval a aby všetky zistenia v procese auditu mali pevný základ. Takýto dialóg je plne v súlade so všetkými medzinárodnými normami. Asi by som mal tiež poukázať na to, že v predchádzajúcich rokoch bola Komisia vystavená mimoriadne kritickým správam z Dvora audítorov. Myslím si, že by sme mali rešpektovať naše inštitúcie, najmä nezávislé inštitúcie.
<SPEAKER ID="386" NAME="Marta Andreasen">
v mene skupiny EFD. - Pán Barroso, nesúhlasím s vašou odpoveďou. V reakcii na kritiku Európskeho dvora audítorov za posledných desať rokov sa Komisia obrátila na audítorov - a je to zaznamenané v médiách - a požiadala ich, aby zmenili metodiku práce tak, aby v správe o výdavkoch EÚ vyšli lepšie čísla.
<P>
Za svojich 30 rokov profesionálnych skúseností v oblasti účtovníctva a auditu som nikdy nevidela, aby subjekt, ktorý podlieha auditu, dával inštrukcie audítorovi o tom, ako má robiť svoju prácu. Ako môžeme teraz vedieť, či zníženie miery chýb je v dôsledku zmeny metodiky, ktorú požadovala Komisia, alebo v dôsledku zlepšenia kontrol?
<SPEAKER ID="387" NAME="José Manuel Barroso">
predseda Komisie. - Komisia, tak ako Európsky parlament, má právo vyjadrovať svoje názory na proces auditu. Vy teraz tiež vyjadrujete svoj názor naň a máte na to plné právo. Komisia je tiež politickým orgánom. Boli sme zvolení týmto Parlamentom, máme preto právo vyjadriť svoj názor. V žiadnom prípade sa to nedá považovať za formu nátlaku, tak ako ani my nemôžeme považovať vaše komentáre za neznesiteľný nátlak.
<P>
V skutočnosti je to prejav transparentnosti. Takže, aby som to zhrnul, plne rešpektujeme Dvor audítorov, nevyvíjame na Dvor audítorov nátlak a snažíme sa čo najlepšie vykonávať odporúčania nezávislej audítorskej inštitúcie, ktorou je Dvor audítorov.
<SPEAKER ID="388" NAME="Daniël van der Stoep" AFFILIATION="NI">
(NL) Jeruzalem je jediným, večným a nedeliteľným hlavným mestom židovského Izraelského štátu. Jeruzalem od jeho najvýchodnejšieho bodu až po ten najzápadnejší je a vždy zostane izraelským územím.
<P>
Európska únia môže byť na Izrael právom hrdá. Je to jediná demokracia na Blízkom východe, ktorá je obklopená morom diktátorských režimov.
<P>
Svojím bojom proti islamskému džihádu Izrael bráni nielen seba, ale aj všetko to, čo predstavuje Európa so svojimi židovsko-kresťanskými hodnotami. Komisia bude v tomto so mnou súhlasiť.
<P>
Podpora Európskej únie pre židovský Izraelský štát by preto mala byť samozrejmá. Európska únia musí vyslať medzinárodnému spoločenstvu jasný signál o tom, že diplomatické zastúpenie EÚ patrí jednoducho a jedine do Jeruzalema. Preto by som sa veľmi rád opýtal pána Barrosa, či so mnou súhlasí v tom, že EÚ by mala okamžite presunúť svoje diplomatické zastúpenie v Izraeli z Ramat Ganu do hlavného mesta Izraela Jeruzalema. Ak nie, prečo?
<P>
To isté by malo, samozrejme, platiť pre umiestnenie budúceho veľvyslanectva EÚ v Jeruzaleme. Sme výslovne proti vytvoreniu takéhoto veľvyslanectva, ale ak už musia existovať, tak potom nech je to izraelské zriadené v Jeruzaleme.
<SPEAKER ID="389" NAME="José Manuel Barroso">
predseda Komisie. - Predovšetkým, poznáte stanovisko Európskej komisie, pokiaľ ide o Izrael. Plne podporujeme existenciu Izraela. Ako ste povedali, je to demokratický štát vo veľmi problematickom prostredí, a my plne uznávame právo Izraela na existenciu. Zároveň by sme boli radi, keby Izrael rešpektoval právo palestínskeho národa na sebaurčenie, a sme presvedčení, že najlepším riešením je, ak budú existovať dva štáty - Izrael a Palestínsky štát -, ktoré sa budú navzájom rešpektovať a dodržiavať medzinárodné právo.
<P>
Pokiaľ ide o otázku zmeny hlavného mesta alebo nášho zastúpenia v Izraeli, nevidíme žiadny dôvod na zmenu.
<SPEAKER ID="390" NAME="Daniël van der Stoep" AFFILIATION="NI">
(NL) Pán predseda, vaša odpoveď ma, samozrejme, sklamala, ale v skutočnosti hovoríte o východnom Jeruzaleme a o tom, že tento týždeň Komisia odsúdila Izrael za to, že začal výstavbu 1 400 domov v Gile. Som však zvedavý, ako by vlastne mali miestne orgány v Jeruzaleme reagovať na toto odsúdenie, keď dostávajú žiadosti o povolenie na výstavbu vo východnom aj v západnom Jeruzaleme.
<P>
Napokon vydávajú povolenia Arabom, ako aj Izraelčanom v oboch častiach mesta, Komisia však teraz hovorí a povedala aj minulý týždeň, že musíte diskriminovať Izraelčanov vo východnom Jeruzaleme, pretože mesto je aj tak jedným celkom a to sa nedá zmeniť; mesto spravuje jedna miestna samospráva. Čo teda odkazujete správnej rade miestnej samosprávy Jeruzalema? Aká by mala byť ich reakcia voči Izraelčanom, ktorí úplne oprávnene žiadajú o povolenia na výstavbu v oblasti, kde majú plné právo žiť?
<SPEAKER ID="391" NAME="José Manuel Barroso">
predseda Komisie. - Myslím si, že stanovisko Európskej únie, čo sa týka osád, je plne v súlade so stanoviskom medzinárodného spoločenstva vrátane najbližších spojencov Izraela. Domnievame sa, že spôsob, akým otázku osád riešila súčasná vláda, nebol vždy nápomocný, pokiaľ ide o súčasné úsilie o dosiahnutie mieru v tomto regióne.
<P>
Poznámky, ktoré ste uviedli, poukazujú práve na to, prečo by sme nemali mať zastúpenie v Jeruzaleme v dôsledku zložitej situácie v tomto meste, ktoré je nesmierne dôležité pre Izrael aj pre nás všetkých.
<P>
Naďalej sa teda angažujme za mier. Podporujme Izrael. Zároveň však nezabúdajme na práva palestínskeho národa. Myslím si, že aj oni si zaslúžia našu pozornosť a podporu.
<SPEAKER ID="392" NAME="Predseda">
Prejdime teraz k druhej časti hodiny otázok so špecifickou a konkrétnou témou inovácií a energetiky.
<SPEAKER ID="393" NAME="Alejo Vidal-Quadras" AFFILIATION="PPE">
(ES) Pán Barroso, Komisia podporuje inovácie v rôznych oblastiach nášho energetického systému. Sú medzi nimi biopalivá druhej generácie, jadrová syntéza, jadrové štiepenie štvrtej generácie, inteligentné siete, obnoviteľné zdroje energie všeobecne, energetická účinnosť všeobecne, využívanie vodíka v palivových článkoch, zachytávanie, preprava a uskladnenie CO2, elektrické automobily; zoznam by mohol pokračovať.
<P>
Zdroje sú obmedzené, pán predseda, a nie je možné urobiť všetko. Mnohí Európania sú zvedaví, na ktoré z týchto vecí sa bude Komisia zameriavať v súčasných zložitých podmienkach, a ja vám dnes tlmočím tento ich záujem. Ktoré alebo ktorá z týchto priorít je alebo sú prioritou pre Komisiu?
<SPEAKER ID="394" NAME="José Manuel Barroso">
predseda Komisie. - To je veľmi ťažká otázka, pretože všetky priority sú prepojené, preto musíme dokončiť trh s energiou - potrebujeme integrovaný trh s energiou. Je to zároveň spôsob, ako získať obnoviteľnú energiu a dosiahnuť energetickú účinnosť. Energetická účinnosť je určite prioritou, ale musíme investovať aj do nízkouhlíkových technológií, pretože je tu aj vonkajší rozmer a my sa musíme snažiť dosiahnuť svoje vonkajšie ambície - hovoriť, pokiaľ je to možné, v zhode so svojimi partnermi v oblasti energetiky.
<P>
Sú štyri priority a bol by som rád, keby sa nimi zaoberala Európska rada 4. februára. Ide o dokončenie trhu s energiou a zavedenie všetkých pravidiel vnútorného trhu; energetickú účinnosť; nízkouhlíkové technológie a prijatie spoločného úsilia, pokiaľ ide o vonkajší rozmer.
<SPEAKER ID="395" NAME="Romana Jordan Cizelj" AFFILIATION="PPE">
(SL) Vážený pán predseda, veci sa majú v súčasnosti tak, že Európska únia musí znížiť svoje emisie skleníkových plynov do roku 2020 o 20 %. Na politickej úrovni sa však diskutuje aj o ambicióznejšom cieli a vieme, že v tomto ohľade by odvetvia zapojené do systému obchodovania s emisiami (ETS), a najmä oblasť energetiky, museli znášať najväčšie bremeno.
<P>
Chcela by som preto počuť váš osobný názor na to, kedy budeme mať tie správne podmienky na to, aby sme si stanovili ešte ambicióznejší cieľ.
<P>
Aké dodatočné opatrenia by musela Európska únia zaviesť v odvetví energetiky alebo zahŕňajú tieto opatrenia aj podmienky, ktoré ste spomenuli, keď ste odpovedali na otázku môjho kolegu?
<SPEAKER ID="396" NAME="José Manuel Barroso">
predseda Komisie. - Je to celosvetový proces, nielen európsky proces. Cancún bol významným krokom v rokovaniach o klíme. Podarilo sa tam aspoň udržať pri živote viacstranný proces a to bolo dobré, ale v skutočnosti to z nášho hľadiska nebolo dostatočné.
<P>
Ak sa chceme pohnúť dopredu a prijať záväzné ciele, myslím si, že by sme mali požadovať od ostatných, konkrétne od najväčších znečisťovateľov, rozvojových a rýchlo sa rozvíjajúcich hospodárstiev, aby vynaložili porovnateľné úsilie. Zatiaľ sa k tomu nezaviazali.
<P>
Preto musíme nájsť vhodný spôsob, ako ich donútiť urobiť potrebné kroky. Zároveň tie krajiny, ktoré sú pripravené konať a prijať ďalšie záväzky, to môžu a mali by tak urobiť a ja sa 1. februára chystám Európskej rade navrhnúť konkrétny spôsob, ako dosiahnuť viac v oblasti energetickej účinnosti, v oblasti, v ktorej nedosahujeme také výsledky, ako by sme mali.
<P>
Čo sa týka obnoviteľnej energie, myslím si, že sme na ceste k dosiahnutiu svojho cieľa do roku 2020, ale nie v oblasti energetickej účinnosti, takže to je konkrétna oblasť, kde by sme mohli dosiahnuť väčší pokrok.
<SPEAKER ID="397" NAME="Derek Vaughan" AFFILIATION="S&amp;D">
Na zaistenie energetickej bezpečnosti a nízkych nákladov pre spotrebiteľov v budúcnosti musí Európa využiť všetky druhy nízkouhlíkovej energie. To zahŕňa technológiu čistého uhlia - oblasť, v ktorej bol až doteraz vývoj veľmi pomalý. Môže nás teda predseda Komisie uistiť, že podpora výskumu zachytávania a uskladnenia uhlíka bude pokračovať aj v budúcnosti?
<SPEAKER ID="398" NAME="José Manuel Barroso">
predseda Komisie. - Môžem vás uistiť, že sa budeme o to snažiť. V konečnom dôsledku však viete, že o financovaní výskumu rozhodujú členské štáty. O tejto otázke budeme diskutovať, keď predstavíme viacročné finančné výhľady.
<P>
Určite však dúfam, že členské štáty uprednostnia investície do obnoviteľných zdrojov energie a nízkouhlíkových technológií a že sa zamerajú na priority v oblasti technológií, ktoré boli stanovené v európskom strategickom pláne pre energetické technológie.
<P>
To napokon navrhneme aj na najbližšom zasadnutí Európskej rady.
<SPEAKER ID="399" NAME="Fiona Hall" AFFILIATION="ALDE">
Vážený pán predseda Barroso, práve ste povedali, že členské štáty dosahujú menej ako polovicu toho, čo sa rozhodli dosiahnuť v cieli týkajúcom sa úspor energie do roku 2020 o 20 %, tak prečo Komisia netrvá na tom, aby bol tento cieľ pre členské štáty záväzný?
<SPEAKER ID="400" NAME="José Manuel Barroso">
predseda Komisie. - Snažíme sa o to. Snažíme sa dosiahnuť, aby sa o tejto otázke diskutovalo na najbližšom zasadnutí Európskej rady. Ako ste povedali, v otázke energetickej účinnosti stále zaostávame. Nie som s touto situáciou spokojný a Komisia má v úmysle to zmeniť.
<P>
Energetická účinnosť je teraz neoddeliteľnou súčasťou hlavného cieľa stratégie EÚ 2020. V súčasnosti prebiehajú rokovania s členskými štátmi, aby sa zaviedli ciele na vnútroštátnej úrovni, ktoré by podporili tento plán. Už teraz odhadujeme, že za pomoci existujúcich politík a opatrení úspory do roku 2020 nebudú väčšie ako 10 %.
<P>
Kombinované vnútroštátne orientačné ciele, ku ktorým sme dospeli pri diskusiách o stratégii Európa 2020, jednoznačne prispievajú k ambicióznejšiemu výsledku, ale je to stále oveľa menej ako 20 %. Preto máme v úmysle postupovať v dvoch krokoch, a to tak, že budeme pozorne sledovať pokrok dosiahnutý pri realizácii vnútroštátnych cieľov definovaných v stratégii Európa 2020 a následne v roku 2013 tento pokrok vyhodnotíme. Ak tieto hodnotenia ukážu, že dosiahnutie nášho cieľa 20 % je nepravdepodobné, Komisia zváži navrhnutie právne záväzných vnútroštátnych cieľov do roku 2020.
<SPEAKER ID="401" NAME="Reinhard Bütikofer" AFFILIATION="Verts/ALE">
(DE) Pán predseda Barroso, chcel by som vám položiť otázku o harmonizácii výkupných cien v rámci Únie. Pán komisár Oettinger, komisár pre energetiku, navrhuje v tejto oblasti stratégiu, ktorá podľa nášho názoru aj podľa názoru nemeckého ministra životného prostredia zničí najúspešnejší program pre inovácie, ktorý Nemecko má v oblasti obnoviteľnej energie.
<P>
Čo urobíte pre to, aby ste zabránili zničeniu nemeckých výkupných cien v mene harmonizácie, čo by zároveň bránilo inováciám v oblasti obnoviteľnej energie? Čo urobíte tiež pre to, aby ste zaistili, že komisár Oettinger nebude takýmto spôsobom získavať čas, pokiaľ ide o energetickú účinnosť? On do roku 2012 nechce robiť nič, hoci vy sám ste práve povedali, že už teraz je jasné, že nezáväzné ciele nie sú postačujúce. Ako chcete tieto veci urýchliť?
<SPEAKER ID="402" NAME="José Manuel Barroso">
predseda Komisie. - Predovšetkým mi dovoľte povedať, že je to práve pán komisár, kto navrhuje tieto dodatočné opatrenia v oblasti energetickej účinnosti, a ja plne dôverujem tomu, že robí všetko, čo môže, aby dosiahol tento cieľ. Snažíme sa tiež spojiť túto otázku energetiky s inými politickými cieľmi, ako je boj proti zmene klímy.
<P>
Sme však presvedčení, že to nie je len otázka stanovenia cieľov, ale súvisí to aj s prácou členských štátov, preto sme presvedčení, že je lepšie, ak si členské štáty stanovia vlastné vnútroštátne ciele a potom uvidíme. Ak začnú napredovať, v poriadku. Ak nie, navrhneme aspoň záväzné právne predpisy.
<P>
Ak však chceme dosiahnuť úspech, niekedy je lepšie začať s nejakým dobrovoľným cieľom. Tak sme prinajmenšom postupovali v minulosti a ukázalo sa, že to bol správny prístup. Nevylučujeme, že možno budeme musieť stanoviť záväzné ciele pre každú krajinu, skôr naopak, dajme však členským štátom možnosť, aby si sami vytvorili politiku v tejto oblasti, a uvidíme, akú stratégiu navrhnú.
<SPEAKER ID="403" NAME="Paul Rübig" AFFILIATION="PPE">
(DE) Vážený pán predseda, 4. februára sa bude konať samit o energetike. V súčasnosti sa má diskutovať o dvoch smerniciach: jednou je rámcová smernica o vode a druhou je smernica o posudzovaní vplyvov na životné prostredie. V oboch prípadoch musíme uvažovať o tom, ako dosiahnuť, aby tieto dva varianty boli navzájom z dlhodobého hľadiska kompatibilné. Ide tu o otázky životného prostredia a výroby energie. Som presvedčený, že schvaľovacie postupy v tejto oblasti by nemali trvať dlhšie ako rok. Komisia práve navrhla obdobie piatich rokov. V súčasnej situácii si nemyslím, že si môžeme dovoliť čakať päť rokov, čo je napokon jedno celé legislatívne obdobie.
<P>
Je Komisia pripravená primerane skrátiť tento čas? Je možné upraviť rámcovú smernicu o vode tak, aby v budúcnosti dostali príležitosť aj elektrárne využívajúce skladovanie uhlíka a aby sa zaistilo, že bude vyváženosť medzi slnečnou energiou na jednej strane a veternou energiou na strane druhej?
<SPEAKER ID="404" NAME="José Manuel Barroso">
predseda Komisie. - Vo všeobecnosti chce Komisia čo najviac skrátiť čas potrebný na prijatie a vykonávanie týchto právnych predpisov. Problém je v tom, že členské štáty nás väčšinou žiadajú, aby sme im ponechali dostatočný čas na to, aby vykonávanie týchto právnych predpisov prebiehalo, pokiaľ možno, čo najkoherentnejším spôsobom a aby sa predišlo deformáciám vnútorného trhu alebo prinajmenšom toho, o čom sme presvedčení, že by mal byť vnútorný trh. Jedným z dôvodov na znepokojenie v oblasti energetiky je práve tá skutočnosť, že stále máme veľmi rôznorodé právne predpisy.
<P>
Nejaký pokrok sa už dosiahol a teraz nezačíname od nuly. Na samite 4. februára sa bude diskutovať o otázkach, ktoré sme prezentovali nedávno, a je tu, samozrejme, tiež historický (myslím, že ho teraz môžeme nazvať historickým) klimatický a energetický balík, ktorý sme predstavili pred niekoľkými rokmi za mojej bývalej Komisie.
<P>
Sme otvorení možnosti skrátenia časového intervalu, ale je dôležité dohodnúť sa s členskými štátmi, aby mohli konať viac-menej v rovnakom čase a zabrániť tak vzniku problémov s deformáciou hospodárskej súťaže na vnútornom trhu.
<SPEAKER ID="405" NAME="Vicky Ford" AFFILIATION="ECR">
Výskum a inovácie sú nevyhnutné na podporu konkurencieschopnosti našich hospodárstiev. Minulý rok sa európska univerzita po prvýkrát dostala na vrchol svetového rebríčka pre vedecký výskum. Bola to Univerzita v Cambridgei, ktorá má sídlo v regióne, ktorý zastupujem.
<P>
Videla som, že na tejto univerzite, ale aj v mnohých menej známych inštitúciách a veľkých a malých podnikoch sa vykonáva špičkový výskum, ktorý je financovaný Európskou úniou prostredníctvom rámcového programu s rozpočtom 50 miliárd EUR. Žiaľ, je známe aj to, že tento rámcový program má povesť najkomplikovanejšieho a najbyrokratickejšieho programu na svete. Minulý rok na jeseň tento Parlament jednomyseľne odhlasoval súbor odporúčaní, ktoré majú túto byrokraciu zjednodušiť. Čo robí Komisia pre to, aby sa tieto reformy uskutočnili?
<SPEAKER ID="406" NAME="José Manuel Barroso">
predseda Komisie. - V prvom rade by som chcel zablahoželať Univerzite v Cambridgei a vášmu regiónu.
<P>
Po druhé, dúfam, že budeme mať podporu vašej skupiny v rokovaniach o viacročnom rámci pre viazané rozpočtové prostriedky na podporu výskumu, technológií a inovácií na európskej úrovni. Cambridge je jednou z najrozvinutejších univerzít na svete, ale v Európe sú aj iné univerzity v najchudobnejších regiónoch, ktoré, žiaľ, nemajú rovnaké možnosti.
<P>
Po tretie, zjednodušenie je skutočne jednou z našich priorít pre energetiku a inovácie a v tomto prípade pre výskum. V druhej časti zasadnutia Európskej rady budeme tiež diskutovať o inováciách. Inovácie určite patria medzi naše priority a sme veľmi radi, že máme v tomto podporu Európskeho parlamentu. Dúfame tiež, že budeme mať aj podporu Dvora audítorov a iných. Je potrebné pochopiť, aké dôležité je, aby vedci nemuseli strácať tak veľa času papierovaním a aby mohli viac času venovať tomu, čo robia najlepšie, teda výskumu.
<SPEAKER ID="407" NAME="Ilda Figueiredo" AFFILIATION="GUE/NGL">
(PT) Vážený pán Barroso, takzvané úsporné programy v mene finančnej konsolidácie prehlbujú rozdiely v Európskej únii, podporujú antisociálnu politiku, ohrozujú práva pracovníkov a znižujú verejné investície, najmä v oblasti inovácií a energetiky.
<P>
To znamená, že ak sa budú voči Portugalsku a ďalším krajinám so slabším hospodárstvom naďalej uplatňovať rovnaké usmernenia, politiky a nátlak, rozdiely sa budú prehlbovať a budeme sa nachádzať v čoraz vážnejšej situácii z dôvodu nedostatočnej solidarity Európskej únie.
<P>
Moja otázka preto znie: aké opatrenia sa prijmú, aby sa situácia zmenila; aby sa účinne zaručila podpora pre inovácie v krajinách ako Portugalsko a ďalších, v ktorých sa neposkytuje dostatok prostriedkov z verejných investícií v týchto oblastiach; a vzhľadom na vysoké ceny, ktoré sa účtujú, a ťažkosti, ku ktorým dochádza na mnohých miestach, aby sa zaručil ľuďom a priemyslu prístup k energii?
<SPEAKER ID="408" NAME="José Manuel Barroso" LANGUAGE="PT">
Vážená pani Figueiredová, viete, aké je naše stanovisko v otázke konsolidácie rozpočtu. Je to zvlášť nevyhnutné pre krajinu, ako je Portugalsko, ktoré čelí určitým problémom v oblasti vládneho dlhu, ale konsolidovať rozpočet musí aj celá Európska únia. V odporúčaniach v dokumente, ktorý sme práve zverejnili, sme vyzvali členské štáty, aby, pokiaľ je to možné, neznižovali investície do vzdelávania a výskumu, a najmä nie v odvetví energetiky. Navyše sú tu niektoré členské štáty, ktoré to robia veľmi úspešne: členské štáty, ktoré robia nevyhnutné opatrenia v oblasti konsolidácie rozpočtu, ale pritom dokonca zvyšujú objem financií pre výskum a vzdelávanie.
<P>
Čo sa týka krajín s väčšími finančnými ťažkosťami, musíme do riešenia ich situácie zahrnúť solidaritu a súdržnosť. Preto budem neustále nabádať k hospodárskej, sociálnej a územnej súdržnosti na európskej úrovni. Solidarita je dôležitá. Solidarita nesmie byť len prázdnym slovom. Musíme solidaritu, prepáčte mi za výraz, sprevádzkovať.
<SPEAKER ID="409" NAME="Judith A. Merkies" AFFILIATION="S&amp;D">
(NL) Vážený pán predseda, inovácie zmenia naše hospodárstvo a spoločnosť a mali by takisto vytvoriť pracovné miesta; inovácie preto patria medzi najdôležitejšie iniciatívy Európskej únie. Chcem preto požiadať, aby všetky generálne riaditeľstvá vašej Komisie spoločne prijali holistickejší prístup. Napríklad v súčasnosti sa pripravujú partnerstvá v oblasti inovácií, ktoré patria hlavne do právomoci jediného generálneho riaditeľstva. Tento prístup však musí byť holistickejší. Takisto si myslím, že fondy by sa mali vo väčšej miere zlučovať a že by sme mali zabrániť rozdrobeniu. V ideálnom prípade by sme mali mať jediný fond, ktorý by mal zahŕňať aj štrukturálne fondy. Žiadam vás, aby ste to naozaj preskúmali a v spolupráci s členskými štátmi vytvorili jedinú, účinnú hybnú silu pre inovácie.
<P>
Ešte jednu poznámku o energetike. Vždy sa mimoriadne snažíme vidieť veci zo širšieho hľadiska. V oblasti inovácií je tiež potrebné vidieť veci zo širšieho hľadiska, ale niekedy môžeme riešenie nájsť v maličkostiach. Zdá sa mi, že sa veľmi málo pozornosti venuje miestne vyrábanej energii, a pritom to je kľúčom k posilneniu postavenia našich občanov. Chcem vás preto spolu so svojimi kolegami požiadať, aby ste stanovili záväzné ciele.
<SPEAKER ID="410" NAME="José Manuel Barroso">
predseda Komisie. - Celkom oprávnene vás znepokojuje problém v súvislosti s nedostatkom synergie na európskej úrovni. Práve preto očakávam od Európskej rady, že sa touto otázkou bude zaoberať komplexným spôsobom.
<P>
Európske partnerstvá v oblasti inovácií sú skutočne nástrojom na vytvorenie synergií medzi už existujúcimi programami na európskej, vnútroštátnej a regionálnej úrovni. Som presvedčený, že tým, že ich zoskupíme v rámci spoločného systému, môžeme využiť ich prirodzený inovačný potenciál na vytvorenie celoeurópskych riešení, ktoré budú reagovať na zmeny v spoločnosti.
<P>
Takže jedným z cieľom je práve urýchlenie krokov od výskumu k trhu, od trhovo orientovaných inovácií k trhovo orientovaným produktom a službám.
<P>
To vytvorí potrebný impulz pre spoluúčasť. Preto sa snažíme - v Komisii a teraz s členskými štátmi - o takýto komplexný prístup k inováciám, aby sme uvažovali bez ohľadu na portfóliá generálnych riaditeľstiev a dokonca bez ohľadu na národnosť.
<SPEAKER ID="411" NAME="Nikolaos Salavrakos" AFFILIATION="EFD">
(EL) Vážený pán predseda, podľa vedeckého výskumu publikovaného v medzinárodnej tlači a v poslednej dobe častejšie v gréckej, izraelskej a cyperskej tlači existujú v Egejskom mori na juh od ostrova Kréta veľké zásoby zemného plynu a ropy. Máme teda zdroje energie v rámci územia, v rámci teritoriálnych hraníc Európskej únie.
<P>
Vzhľadom na to, ako chce Európska komisia podporiť výskum a pomôcť mu nájsť a využiť tieto zdroje energie, ktoré môžu byť v každom prípade ľahšie prepravované do Európskej únie a lepšie než ktorýkoľvek plánovaný ropovod či plynovod?
<P>
Pán predseda a pán predseda Komisie, chcel by som využiť túto príležitosť a povedať, že vás považujem za ľudí, ktorí majú veľké šťastie vzhľadom na to, čo pre vás osud pripravil. Vy, pán predseda, po nadobudnutí účinnosti Lisabonskej zmluvy predsedáte Parlamentu so širšími právomocami a vy, pán predseda Komisie, riešite veľkú hospodársku krízu v Európe. Schvaľujem všetky kroky, ktoré pán Barroso urobil v tomto smere, ale chcel by som niečo dodať: existuje aj americká metóda, metóda kvantitatívnej pomoci. Preskúmajte, prosím,...
<P>
(Predseda prerušil rečníka.)
<SPEAKER ID="412" NAME="José Manuel Barroso">
predseda Komisie. - Vážený pán predseda, prerušili ste váženého pána poslanca práve vtedy, keď hovoril o mne niečo pekné, za čo mu ďakujem.
<P>
Čo sa týka prvej časti jeho vystúpenia, nemáme prostriedky - a teraz to nie je ani našou prioritou - na prieskum alebo na podporu prieskumu iných zdrojov energie v Európe. Našou prioritou, pokiaľ ide o infraštruktúru, je vytvoriť prepojenia, pretože to má kľúčový európsky rozmer.
<P>
V tejto záležitosti predložíme návrhy Európskej rade. Niečo sa už dosiahlo - napríklad Plán prepojenia energetických trhov baltského regiónu (BEMIP) pre pobaltské krajiny. Teraz spolupracujeme aj s krajinami strednej a východnej Európy s cieľom vytvoriť prepojenia sever - juh, ak to bude možné, a veci napredujú správnym smerom. Práve som bol v Azerbajdžane a Turkménsku v súvislosti s prácou na výstavbe južného koridoru na prepravu zemného plynu, ktorý je novým potenciálnym spôsobom prepravy energie - v tomto prípade plynu - do Európy. Som presvedčený, že práve v tejto oblasti môže Európska únia investovať do energetickej infraštruktúry.
<SPEAKER ID="413" NAME="Arturs Krišjānis Kariņš" AFFILIATION="PPE">
(LV) Vážený pán Barroso, Komisia predložila, podľa môjho názoru, veľmi vítanú iniciatívu na zlepšenie energetickej infraštruktúry v rámci Európskej únie, a to pokiaľ ide o elektrické siete, ako aj prepojenia plynovodných sietí. Vaša správa odhaduje, že náklady budú približne 200 miliárd EUR. Zlepšovanie týchto sietí sa bude vykonávať do roku 2020. V správe sa tiež uvádza, že asi polovica tejto sumy, teda 100 miliárd EUR, bude pochádzať zo súkromného sektora. Moja otázka pre vás znie: odkiaľ budú pochádzať zdroje na zostávajúcich 100 miliárd EUR potrebných na vykonanie zlepšení energetických sietí do roku 2020? budú to zdroje Únie, budú to dlhopisy vydané špeciálne pre tento projekt alebo nejaké iné zdroje financovania? Ďakujem.
<SPEAKER ID="414" NAME="José Manuel Barroso">
predseda Komisie. - Ako ste uviedli, je pravda, že do roku 2020 budeme na investície do plynárenských infraštruktúr a energetických sietí potrebovať 200 miliárd EUR. Odhaduje sa, že 100 miliárd EUR z tejto celkovej investičnej potreby dostaneme včas prostredníctvom trhu, zatiaľ čo zvyšných 100 miliárd EUR si bude vyžadovať podporu verejnosti na umožnenie investovania potrebného súkromného kapitálu.
<P>
Preto teraz navrhujeme napríklad oddelenie vlastníctva. Navrhujeme mnohé opatrenia, ktoré umožnia racionálnejšie a užitočnejšie využitie týchto súkromných investícií. Pozorne preskúmame aj postupy pri určovaní cien s cieľom uvoľniť primerané zásady rozdelenia nákladov.
<P>
Na doplnenie chýbajúceho zvyšku Komisia navrhuje pre nové finančné výhľady po roku 2013 nový finančný nástroj na podporu projektov európskeho záujmu. Okrem grantov môžu byť navrhnuté inovatívne trhovo orientované riešenia, ako napríklad účasť kapitálových fondov, záruky a pôžičky verejno-súkromných partnerstiev. Ako viete, už som hovoril o európskych finančných prostriedkoch získaných prostredníctvom projektových dlhopisov špeciálne určených na tento druh projektu.
<SPEAKER ID="415" NAME="Sonia Alfano" AFFILIATION="ALDE">
(IT) Vážený pán Barroso, smernica 2001/77/ES stanovuje definíciu zdrojov obnoviteľnej energie s cieľom identifikovať tie zdroje, pre ktoré môžu byť poskytnuté verejné stimuly.
<P>
Zdroje obnoviteľnej energie nezahŕňajú spaľovanie biologicky neodbúrateľnej zložky odpadu. Od roku 1992 Taliansko poskytovalo stimuly tým, že sa zvyšovali platby občanov za energie a budovali sa spaľovne, o ktorých bolo vedecky dokázané, že poškodzujú zdravie ľudí a životné prostredie, a ktoré preto Európska únia klasifikovala ako možnosť reziduálneho integrovaného odpadového hospodárstva. Boli začaté dve konania vo veci porušenia právnych predpisov v súvislosti s týmito stimulmi a napriek formálnemu legislatívnemu zásahu sa v Taliansku stále podporuje spaľovanie odpadu ako obnoviteľného zdroja energie, pričom prípad Acerra je len jedným z príkladov takéhoto postupu.
<P>
Uvedomujem si, že si pravdepodobne nebudete pamätať podrobnosti situácie týkajúcej sa šiesteho programu pre inovácie a konkurencieschopnosť, preto som predložila otázku v písomnej forme. Chcela by som vás však požiadať, aby ste potvrdili, že sa nesmú poskytovať stimuly pre spaľovanie biologicky neodbúrateľného odpadu ako obnoviteľného zdroja energie a že v tejto oblasti sa neuplatňujú žiadne výnimky.
<P>
Chcela by som tiež vedieť, či sa nepovažuje za nedôslednosť to, že smernica o odpadoch zaviedla spaľovanie ako možnosť likvidácie reziduálneho odpadu, pričom smernica 2001/77/ES ho podporuje ako druh obnoviteľnej energie. Má Komisia v úmysle prehodnotiť túto záležitosť?
<SPEAKER ID="416" NAME="José Manuel Barroso">
predseda Komisie. - Ako pani Alfanová správne uviedla, ide o podrobnú otázku. Nemôžem vedieť podrobnosti o všetkých konaniach vo veci porušenia predpisov. Môžem vám povedať - myslím si, že je to dôležitá vec -, že len v oblasti energetiky a vnútorného trhu s energiou prebieha v súčasnosti 77 konaní vo veci porušenia predpisov s jednotlivými členskými štátmi a 55 konaní v oblasti vnútorného trhu. Ak mi teda poskytnete túto otázku v písomnej forme, veľmi rád vám pošlem na ňu písomnú odpoveď.
<SPEAKER ID="417" NAME="Franz Obermayr" AFFILIATION="NI">
(DE) Vážený pán predseda, inovácie, ochrana klímy, obnoviteľná energia - keď človek číta stratégiu EÚ 2020, môže si myslieť, že EÚ berie vážne opatrenia v oblasti environmentálnej a energetickej politiky. Ak však nahliadnete pod povrch ochrany životného prostredia, veľmi rýchlo sa pred vami ukáže iná energetická stratégia: atómová energia ako takzvaný menej znečisťujúci zdroj energie. V odpovedi na moju otázku sa pán komisár Oettinger vyjadril celkom jasne, keď povedal, že jadrová energia v súčasnosti výrazne prispieva k nízkouhlíkovej výrobe elektriny v EÚ a to bude pokračovať aj v blízkej budúcnosti. Európska komisia nemá vôbec v úmysle navrhnúť smernicu o maximálnej dĺžke životnosti jadrových elektrární. A to všetko 25 rokov po Černobyle - pretože 26. apríla si práve budeme pripomínať toto smutné výročie.
<P>
Pán predseda Barroso, moja otázka znie: naozaj si aj vy myslíte, že môžeme skutočne - a s čistým svedomím - predávať občanom Európy atómovú energiu ako čistú formu energie, ktorá menej poškodzuje klímu?
<SPEAKER ID="418" NAME="José Manuel Barroso">
predseda Komisie. - Viete, aký je postoj Komisie, pokiaľ ide o jadrovú energiu. Plne rešpektujúc subsidiaritu v tejto otázke, niektoré členské štáty ju majú a niektoré nie. Nikto nie je nútený vyrábať jadrovú energiu, ale skutočne je pravda, že jadrová energia je, čo sa týka zmeny klímy, menej znečisťujúca ako iné zdroje energie.
<P>
Okrem toho má Komisia určité záväzky vyplývajúce zo zmluvy o Euratome. V počiatkoch vytvárania Európskej únie sme mali spoločenstvo Euratomu a Komisia má nielen právo, ale aj povinnosť poskytovať pomoc členským štátom, ktoré ju potrebujú v oblastiach jadrovej bezpečnosti alebo výskumu jadrovej energie. Presne to chceme robiť.
<SPEAKER ID="419" NAME="Jacek Saryusz-Wolski" AFFILIATION="PPE">
Vážený pán predseda, z Azerbajdžanu a Turkménska ste priniesli optimistický odkaz. Jediným nedostatkom sú čísla. Chápem, že v tomto štádiu sa nemôžete s Azerbajdžanom a Turkménskom dohodnúť na číslach týkajúcich sa miliónov kubických metrov zemného plynu, ale má Komisia nejaký vlastný odhad alebo očakávanie, samozrejme, nezáväzné, ktoré naznačia, či bude možné naplniť celý južný koridor alebo konkrétne plynovod Nabucco, ktorým sa má prepravovať 31 miliónov kubických metrov?
<SPEAKER ID="420" NAME="José Manuel Barroso">
predseda Komisie. - Počas tejto návštevy Azerbajdžanu a Turkménska som získal jednoznačný záväzok oboch krajín, že budú plne podporovať Európsku úniu, pokiaľ ide o južný koridor. V skutočnosti som podpísal spoločné vyhlásenie s prezidentom Azerbajdžanu pánom Alijevom a prezident Turkménska pán Berdimuhamedov verejne povedal, že je pripravený dodávať do Európy dostatok zemného plynu - dokonca viac, ako v súčasnosti potrebujeme.
<P>
Napriek tomu je ešte potrebné vyriešiť niekoľko problémov. Niektoré z týchto problémov musia byť obchodné rozhodnutia, ktoré prijmú zúčastnené spoločnosti. Týkajú sa tiež spôsobu, akým sa môžu budovať a vyvíjať rôzne potrubia. Z tejto oblasti však môže prichádzať do Európskej únie dostatok zemného plynu, ak budú členské štáty Európskej únie pripravené spolupracovať s týmito a ďalšími krajinami, aby sa tento projekt zrealizoval - buď plynovod Nabucco alebo iné projekty v južnom koridore.
<SPEAKER ID="421" NAME="Silvia-Adriana Ţicău" AFFILIATION="S&amp;D">
(RO) Vzhľadom na stále sa zvyšujúci počet rodín v Európe, najmä v súvislosti s hospodárskou krízou a rastúcou mierou nezamestnanosti, ktoré míňajú na platby za energie mesačne viac ako 10 % svojho príjmu, chcela by som sa vás opýtať, aké konkrétne opatrenia má Európska komisia v úmysle prijať na zníženie energetickej chudoby.
<P>
Chcem sa vás tiež opýtať, či zamýšľate výrazne zvýšiť percentuálny podiel prostriedkov z Európskeho fondu regionálneho rozvoja, ktoré môžu členské štáty využívať na zlepšovanie energetickej účinnosti bytov, čo by platilo od budúcich finančných výhľadov.
<SPEAKER ID="422" NAME="José Manuel Barroso">
predseda Komisie. - Právne predpisy týkajúce sa vnútorného trhu s energiou stanovujú prísne normy ochrany spotrebiteľov v súvislosti s poskytovaním minimálnych služieb, transparentnosťou vyúčtovania, účinného riešenia sťažností a tak ďalej a to dáva spotrebiteľom možnosť výberu. Mohol by som vymenovať mnohé ďalšie oblasti, pre ktoré navrhujeme opatrenia, ktoré priamo riešia záujmy spotrebiteľov.
<P>
Čo sa týka nižších účtov za energie, myslíme si, že prinajmenšom v strednodobom horizonte môže skutočná hospodárska súťaž na reálne integrovanom trhu s energiou dosiahnuť viac ako v súčasnej situácii, keď existuje veľa nefunkčností a príkladov dominantnej pozície na trhu.
<P>
Čo sa týka financovania projektov v oblasti energetickej bezpečnosti, ako som už predtým povedal, určite to chceme navrhnúť v budúcich finančných výhľadoch. Takže časť finančných prostriedkov sa musí získať z trhových riešení, ale časť musí prísť z verejných investícií. Európska komisia pripravuje niektoré návrhy, ktoré sa v budúcich finančných výhľadoch budú uberať týmto smerom.
<SPEAKER ID="423" NAME="Predseda">
Dámy a páni, ďakujem vám za diskusiu na tému inovácií a energetiky, ktorá, ako veľmi dobre vieme, je veľmi dôležitá. Ďakujem aj vám, pán predseda Komisie. Dnes ste tu v Európskom parlamente už druhýkrát na zložitom rokovaní.
