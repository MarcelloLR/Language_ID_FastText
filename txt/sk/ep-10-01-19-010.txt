<CHAPTER ID="010">
Obchodovanie s ľuďmi (rozprava) 
<SPEAKER ID="209" NAME="Predsedajúci">
Ďalším bodom programu je rozprava na tieto témy:
<P>
otázka na ústne zodpovedanie o obchodovaní s ľuďmi - B7-0341/2009), ktorú Rade predložili Anna Hedhová a Edit Bauerová v mene Výboru pre občianske slobody, spravodlivosť a vnútorné veci a v mene Výboru pre práva žien a rodovú rovnosť, a
<P>
otázka na ústne zodpovedanie o obchodovaní s ľuďmi - B7-0342/2009), ktorú Komisii predložili Anna Hedhová a Edit Bauerová v mene Výboru pre občianske slobody, spravodlivosť a vnútorné veci a v mene Výboru pre práva žien a rodovú rovnosť.
<SPEAKER ID="210" NAME="Anna Hedh" LANGUAGE="SV">
Všetci dobre vieme, že obchodovanie s ľuďmi je jedným z najzávažnejších a najohavnejších zločinov na svete. Som preto veľmi sklamaná, že rozprava o tejto dôležitej otázke prebieha tak neskoro večer pred prázdnym Parlamentom, bez poslucháčov a novinárov.
<P>
V roku 1850 bolo v celej Európe oficiálne zakázané otroctvo. A predsa státisíce ľudí o takmer 200 rokov neskôr postihuje moderná forma otroctva, ktorou je obchodovanie s ľuďmi v Európe. Európsky parlament a ďalšie európske inštitúcie nesú obrovskú zodpovednosť za boj proti modernému otroctvu a za jeho zastavenie. Moderné otroctvo má mnoho rozličných foriem: ide napríklad o nútenú prácu, sexuálne otroctvo, obchodovanie s orgánmi, adopciu a žobranie.
<P>
Preto som rada, že dnes večer diskutujeme o tejto dôležitej otázke. Chcela by som využiť príležitosť a poďakovať vám za doterajšiu dobrú spoluprácu. Verím, že napokon spolu dokážeme dospieť k spoločnému uzneseniu. Taktiež dúfam, že nová Komisia čo najskôr predloží smernicu o obchodovaní s ľuďmi - smernicu, ktorá bude rozhodnejšia a bude presahovať návrh, ktorý predložila stará Komisia a ktorý bol sám osebe dobrý.
<P>
Na riešenie problému obchodovania s ľuďmi potrebujeme súhrnné hľadisko, ktoré zohľadní všetky dotknuté politiky, to znamená nielen trestné právo, ale aj migráciu. Taktiež musíme zaviesť vhodné sankcie, ktoré budú naozaj vyjadrovať závažnosť tohto zločinu a skutočne postihnú tých, ktorí profitujú z obchodovania s ľuďmi. Musíme zabezpečiť, aby sa obetiam dostávalo lepšej pomoci a ochrany a aby sa mimoriadny ohľad bral na maloleté obete. V rámci inštitúcií EÚ potrebujeme lepšiu koordináciu.
<P>
Ak však máme naozaj porozumieť problému obchodovania s ľuďmi a začať ho riešiť, musia všetky členské štáty vynaložiť značné úsilie na preventívne opatrenia, čo do veľkej miery znamená obmedziť dopyt po službách poskytovaných obeťami obchodovania s ľuďmi, ktorý v našich krajinách existuje. Ak dokážeme obmedziť dopyt, potom poklesne aj ponuka služieb.
<P>
Na záver sa na Radu, Komisiu, Európsky parlament, členské štáty a ďalšie inštitúcie EÚ obraciam so žiadosťou: prejavme jednotu a skoncujme s obchodovaním s ľuďmi v Európe, ktoré predstavuje modernú formu otroctva.
<SPEAKER ID="211" NAME="Edit Bauer" LANGUAGE="HU">
Neexistuje lepší dôkaz závažnosti problému obchodovania s ľuďmi ako skutočnosť, že mu dokonca aj v Európe každoročne padnú za obeť státisíce ľudí. Je to možno natoľko neuveriteľné, že tlmočníci povedali stovky namiesto státisíce. Aj verejnosť je viac-menej tohto názoru. Má pocit, že ide o okrajový problém, a podceňuje jeho dôsledky aj závažnosť samotného javu. Som presvedčená, že Európa je povinná zintenzívniť boj proti obchodovaniu s ľuďmi. Chcela by som sa vyjadriť k dvom veciam. Prvou je ochrana obetí a druhou je odstránenie dopytu. Komisia prisľúbila do roku 2009 prehodnotiť právny predpis Európskeho spoločenstva týkajúci sa ochrany obetí. Bohužiaľ, napriek tomu, že táto smernica č. 2004/81 naozaj potrebuje aktualizáciu, doteraz nedošlo k žiadnemu prehodnoteniu, pričom sa s väčšinou obetí zaobchádza ako so spolupáchateľmi zločinu a sú ďalej viktimizované. Všetci taktiež vieme, že bez pomoci obetí je nemožné pozatýkať zločinecké gangy, čo potvrdilo aj vedenie Europolu.
<P>
Pozornosť by som chcela upriamiť na legislatívny proces týkajúci sa druhej záležitosti, konkrétne odstránenia dopytu. Obchodovanie s ľuďmi má svoj vlastný trh. Zákony ponuky a dopytu tu platia rovnako ako na iných trhoch. Spravidla sa zaoberáme stranou ponuky a viac-menej zabúdame na stranu dopytu alebo sa ňou nechceme zaoberať. Kým sa nám však nepodarí odstrániť ponuku, naše úsilie o boj proti obchodovaniu s ľuďmi pravdepodobne vyjde naprázdno. Okrem toho by som chcela zdôrazniť potrebu koordinácie politík. Zistili sme, že určité generálne riaditeľstvá v rámci Komisie vlastne nekoordinujú svoje politiky a že tok informácií medzi týmito riaditeľstvami je nedostatočný. Domnievam sa, že práca na nás čaká aj v tomto ohľade.
<SPEAKER ID="212" NAME="Diego López Garrido" LANGUAGE="ES">
Vážená pani Hedhová, vážená pani Bauerová, absolútne schvaľujem iniciatívu, otázku a rozpravu, ktorú ste dnes v Parlamente podnietili. Som presvedčený, že obchodovanie s ľuďmi je najväčšou pliagou ľudstva. Ide preto o jeden z najväčších problémov, proti ktorému musíme bojovať, proti ktorému musíme bojovať spolu. Ide o ďalší príklad významu spoločného úsilia na európskej a mimoeurópskej úrovni s cieľom odstrániť tento závažný problém.
<P>
V úvode svojej otázky hovoríte o tom, či by mal byť prístup Európskej únie orientovaný na ľudské práva, či by mal byť holistický a zameriavať sa na návrat a reintegráciu, sociálne veci a sociálne začlenenie. Odpoveď znie "áno". Absolútne súhlasíme s tým, že toto je ten správny prístup. Súhlasíme aj s primerane prísnymi trestami - čo je ďalší bod, ktorý ste vo svojej otázke predniesli - a s potrebou ďalších opatrení na ochranu obetí. Poukázali ste na to - a ja s vami plne súhlasím -, že ak chceme bojovať proti obchodovaniu s ľuďmi, je nevyhnutné zabezpečiť ochranu obetí, a že súhlas bezbrannej obete alebo dieťaťa s vykorisťovaním je absolútne nepodstatný; nepodstatný musí byť aj pri trestaní takéhoto vykorisťovania.
<P>
Myslím si, že dôležitá je aj vaša myšlienka týkajúca sa témy dopytu. Ide o mimoriadne dôležitú myšlienku, ktorú je potrebné dotiahnuť do konca. To isté platí pre otázku jurisdikcie.
<P>
Pokiaľ ide o druhú časť vašej otázky, sme presvedčení, že absolútne nevyhnutná je koordinácia informácií. Z tohto dôvodu súhlasíme s návrhom v tejto otázke, ktorý vnímame ako nanajvýš primeraný.
<P>
Položili ste nám aj otázku týkajúcu sa preventívnych opatrení. K tejto otázke môžem uviesť, že Európska únia na takýchto preventívnych opatreniach pracuje. Rada v tejto súvislosti už v roku 2005 prijala plán, ktorý by bolo potrebné účinne vykonávať. Ako taktiež viete, obchodovanie s ľuďmi je aj súčasťou mnohých dohôd medzi Európskou úniou a tretími krajinami, napríklad strategického partnerstva Afrika - Európska únia. Ide taktiež o jednu z priorít dohôd o stabilizácii a pridružení uzavretých medzi Európskou úniou a krajinami západného Balkánu. Chcel by som upozorniť aj na to, že dôležitou súčasťou boja proti obchodovaniu s ľuďmi je aj pomoc so školením a zvyšovaním informovanosti osôb, ktoré by mohli prísť do kontaktu s obeťami. Typickým príkladom takýchto osôb je hraničná polícia, policajti a príslušníci bezpečnostných zložiek v tretích krajinách.
<P>
Na záver by som chcel uviesť, že španielske predsedníctvo bude v tomto smere pracovať a bude sa špeciálne zaoberať problematikou detí postihnutých obchodovaním s ľuďmi, ktorá je jednou z hlavných priorít španielskeho predsedníctva. Okrem iných podnetov sme Komisiu vyzvali, aby na začiatku roku 2010 predložila akčný plán týkajúci sa maloletých osôb bez sprievodu, ktoré vstupujú do Európskej únie.
<P>
A napokon, pán predsedajúci, španielske predsedníctvo sa počas svojho šesťmesačného funkčného obdobia bude dožadovať bezodkladnej rozpravy o smernici určenej na boj proti obchodovaniu s ľuďmi. Som presvedčený, že nová Komisia ju okamžite predloží. Keď Komisia vypracuje svoj návrh, španielske predsedníctvo začne s diskusiami v Rade a s Parlamentom. Môžete to vnímať ako prejav nášho odhodlania bojovať proti tejto modernej forme otroctva, ako obchodovanie s ľuďmi výstižne pomenovali predchádzajúce rečníčky.
<SPEAKER ID="213" NAME="Jacques Barrot" LANGUAGE="FR">
Vážený pán predsedajúci, pán minister práve vysvetlil, prečo je obchodovanie s ľuďmi naozaj druhom otroctva. Chcel by som sa pani Hedhovej a pani Bauerovej poďakovať za to, že túto otázku predniesli.
<P>
Musíme navrhnúť holistický, multidisciplinárny prístup, ktorý sa nebude obmedzovať na represívne opatrenia, ale bude zjednocovať medzinárodnú spoluprácu s tretími krajinami. Tento integrovaný prístup bol prijatý Komisiou po návrhu na rámcové rozhodnutie zverejnené v marci 2009. Toto rámcové rozhodnutie vychádza z Dohovoru Rady Európy z roku 2005 o boji proti obchodovaniu s ľuďmi, avšak tento dohovor presahuje.
<P>
Pochopiteľne, ako práve uviedol pán minister, nový právny základ, ktorý ponúka Lisabonská zmluva, využijeme na to, aby sme čo najskôr predložili návrh smernice, ktorá zohľadní diskusie, ktoré sa uskutočnili pred nadobudnutím platnosti Lisabonskej zmluvy. Veríme, že pomocou tohto nového návrhu smernice dokážeme zachovať vysokú úroveň ambícií.
<P>
Zdá sa nám, že Európsky parlament musí zohrávať kľúčovú úlohu a že jeho odhodlanie je mimoriadne dôležité z hľadiska ďalšieho posilnenia európskeho právneho rámca opatrení na boj proti obchodovaniu s ľuďmi. V reakcii na obsah otázky vám preto poskytnem určité informácie.
<P>
Po prvé, k téme pokút: obchodovanie s ľuďmi predstavuje veľmi závažný trestný čin, ktorý musí byť primerane potrestaný. Tresty musia byť prísne a musí pokračovať harmonizácia maximálnych trestných sadzieb. Maximálne výšky trestov sa v jednotlivých členských štátoch značne líšia: od troch do dvadsiatich rokov za základné trestné činy a od desiatich rokov po doživotné odňatie slobody v prípade priťažujúcich okolností.
<P>
Hoci uznávam, že v jednotlivých členských štátoch sa môže líšiť spôsob udeľovania trestov, takýto obrovský nesúlad v trestných sadzbách je v európskom kontexte neospravedlniteľný. Takže do nového návrhu plánujeme začleniť mimoriadne vysoké tresty.
<P>
Teraz prejdem k pomoci a ochrane poskytovanej obetiam. Nevyhnutná je pomoc, podpora a ochrana poskytovaná obetiam obchodovania s ľuďmi, predovšetkým pokiaľ ide o ubytovanie, zdravotnú a psychologickú pomoc, poradenstvo, informačné a tlmočnícke služby a právne zastupovanie.
<P>
Keďže ide očividne o cieľ španielskeho predsedníctva, zvážime aj konkrétne opatrenia pre detské obete obchodovania s ľuďmi s poskytovaním vyššej miery ochrany. Systém právnej pomoci a zastupovania by mal byť bezplatný, najmä v prípade detí.
<P>
Komisia nakoniec v priebehu roku 2010 zverejní svoju prvú správu o vykonávaní smernice týkajúcej sa povolení na pobyt vydávaných štátnym príslušníkom tretích krajín, ktorí sú obeťami obchodovania s ľuďmi a spolupracujú s príslušnými orgánmi. Po tejto správe uvidíme, či bude vhodné smernicu doplniť a zmeniť.
<P>
Pokiaľ ide o opatrenia zamerané na potláčanie dopytu, Komisia plánuje do svojho budúceho návrhu smernice začleniť doložku, ktorá členským štátom uloží povinnosť vyvíjať iniciatívu v tejto oblasti a ktorá ich bude podporovať pri trestnom stíhaní využívania sexuálnych služieb alebo práce v prípade, ak je príjemcovi služby alebo práce známe, že daná osoba je alebo bola obeťou obchodovania s ľuďmi.
<P>
Pokiaľ ide o jurisdikciu, musíme zvýšiť schopnosť jednotlivých členských štátov trestne stíhať nielen vlastných štátnych príslušníkov, ale aj ľudí, ktorí sa zdržiavajú na ich území a v zahraničí boli uznaní vinnými z obchodovania s ľuďmi. Je to nevyhnutné v boji proti javu takzvaných nových mafií, teda zločineckých organizácií tvorených osobami s rozličnými štátnymi príslušnosťami, ktorých zločinecké záujmy sa sústreďujú v určitej krajine Európskej únie, ktorá je tak miestom ich obvyklého pobytu.
<P>
Ďalej prejdem k zberu údajov. Komisia vynaložila veľké investície na vypracovanie spoločných ukazovateľov pre zber údajov. Európska únia musí mať k dispozícii spoľahlivé a porovnateľné štatistické údaje. Realizovalo sa niekoľko významných projektov a výsledky týchto iniciatív je nutné vhodným spôsobom ďalej spracúvať, čo umožní vypracovanie modelu ukazovateľov, ktorý bude spoločný pre Eurostat a agentúry Európskej únie, Europol, Eurojust, Frontex a Agentúru pre základné práva.
<P>
Na záver sa vyjadrím k prevencii. Máme k dispozícii finančný program "Prevencia a boj proti trestnej činnosti", ktorý bude v roku 2010 zahŕňať cielenú výzvu týkajúcu sa boja proti obchodovaniu s ľuďmi. Štokholmský program následne zabezpečí konkrétne kroky, ktoré sa v dokumente so všeobecnými usmerneniami, ktorý prijala Rada pre spravodlivosť a vnútorné veci, týkajú opatrení na posilnenie spolupráce s tretími krajinami.
<P>
Tvar tak nadobúda komplexnejšia politika na boj proti obchodovaniu s ľuďmi. Ako som uviedol, Komisia už čoskoro predloží návrh smernice. Som rád, že španielske predsedníctvo ohlásilo rozpravu, ktorá vám umožní obohatiť návrh Komisie, ktorý je podľa mňa dobre načasovaný vzhľadom na to, že tento jav rozhodne nie je na ústupe a v členských štátoch stále naberá na intenzite. Je preto načase reagovať a reagovať energicky.
<SPEAKER ID="214" NAME="Roberta Angelilli">
v mene skupiny PPE. - (IT) Vážený pán predsedajúci, dámy a páni, najskôr by som chcela pani Hedhovej a pani Bauerovej poďakovať za iniciatívu.
<P>
Ako už viacerí povedali, obchodovanie s ľuďmi je mimoriadne závažný trestný čin spojený so sexuálnym vykorisťovaním a nelegálnym zamestnávaním. Tieto zločiny páchajú bezohľadní ľudia, ktorí svoje obete získavajú prostredníctvom násilia alebo podvodov, možno prísľubom poctivej, dobre platenej práce alebo prostredníctvom vyhrážok namierených nielen voči obetiam, ale aj voči ich deťom alebo príbuzným.
<P>
Bohužiaľ, často na to najviac doplácajú ženy a deti. Odhaduje sa, že na celom svete sú takmer tri milióny obetí obchodovania s ľuďmi a takmer 90 % z nich tvoria ženy a deti. Európsky parlament v roku 2008 prvou európskou stratégiou týkajúcou sa práv detí deklaroval, že obchodovanie s deťmi má mnohé zločinné zámery: obchodovanie s orgánmi, nelegálne adopcie, prostitúcia, nelegálna práca, nútené uzatváranie manželstiev, zneužívanie na pouličné žobranie a sexuálna turistika, aby som uviedla len pár príkladov.
<P>
V tomto dokumente bolo obchodovanie s ľuďmi popísané ako skutočne závažný problém v rámci Európskej únie. Uvádza sa v ňom, že boj proti obchodovaniu s ľuďmi a vykorisťovaniu sa preto musia stať prioritou budúceho programu Európskej únie, predovšetkým prostredníctvom prijatia všetkých naliehavých legislatívnych opatrení potrebných na zabezpečenie úplnej ochrany a pomoci obetiam. Nedávny Štokholmský program sa taktiež zmieňoval o obchodovaní s maloletými osobami a o ich vykorisťovaní.
<P>
Na záver: vzhľadom na dnešnú večernú rozpravu a z uvedených dôvodov dúfame, že Komisia a Rada dodržia svoje záväzky a že Komisia vypracuje nový návrh smernice, ktorý veľmi starostlivo posúdime.
<SPEAKER ID="215" NAME="Claude Moraes">
v mene skupiny S&D. - Vážený pán predsedajúci, pani Hedhovej a pani Bauerovej sa dnes napriek veľmi neskorej hodine, ako uviedla pani Hedhová, podarilo dosiahnuť, že od odchádzajúceho pána komisára Barrota a nového španielskeho predsedníctva počujeme slová ako "odhodlaný" a "ambiciózny" na adresu komisára. Oplatilo sa počkať na neskorú hodinu a vypočuť si to, pretože v Parlamente je dnes veľa ľudí vrátane autoriek otázky, ktorí rozumejú zložitosti tohto brutálneho moderného javu, avšak rozumejú aj tomu, že občania od EÚ očakávajú, že sa týmto závažným problémom bude zaoberať.
<P>
Pán Barrot hovoril o potrebe nových právnych predpisov. Veríme, že návrh Komisie uvidíme už čoskoro. Dnes ráno sme boli na vypočutí kandidátky na post komisárky pani Malmströmovej svedkami pozitívnej reakcie na náš návrh na zriadenie úradu koordinátora EÚ na boj proti obchodovaniu s ľuďmi.
<P>
Ak si poskladáte rozličné časti obrazu, môžeme povedať, že prinajmenšom napredujeme, avšak celý rozsah problému, ktorý pani Anna Hedhová popísala, znamená, že slová skutočne musíme premeniť na činy. Keďže obchodovanie s ľuďmi je taký zložitý jav, ktorý sa dotýka mnohých veľmi rozličných oblastí, ako je nútená práca, organizovaný zločin, sexuálne vykorisťovanie a zneužívanie detí, naša odpoveď musí mať viacero rovín a musí byť holistická. Pán Barrot uviedol veľa vecí, ktorých realizáciu by sme uvítali, a ak sa tieto veci v rámci EÚ zoskupia do balíka, budeme disponovať rozhodnou politikou, ktorú budú občania EÚ vnímať ako akčný plán. Občania EÚ momentálne rozumejú závažnému problému obchodovania s ľuďmi, nevidia však celostný prístup a nechápu, čo robí EÚ ako celok.
<P>
Som rád, že kandidátka na post komisárky pani Malmströmová dnes zdôraznila svoj záväzok čoskoro predložiť nový legislatívny návrh, a taktiež som rád, že španielske predsedníctvo upozornilo nielen na boj proti obchodovaniu s ľuďmi, ale aj na súvisiace otázky, ako je násilie voči ženám. Je dôležité, aby sa obe strany spojili a v tomto návrhu preukázali skutočné odhodlanie a empatiu. Napriek tomu, že je neskoro, teraz potrebujeme, aby sa slová premenili na činy. Autorky pre nás dnes vykonali dobrú prácu.
<SPEAKER ID="216" NAME="Nadja Hirsch" LANGUAGE="DE">
Vážený pán predsedajúci, najskôr by som sa chcela poďakovať spravodajkyniam za ich odhodlanie a vynikajúcu spoluprácu, pretože naozaj ide o dôležitú problematiku. Ako sme už uviedli, obchodovanie s ľuďmi je asi najhorším druhom zločinu. Údaje Europolu uvedené v otázke ukazujú, že v tejto oblasti nedošlo k žiadnemu zlepšeniu. V skutočnosti je opak pravdou. Konkrétne v oblasti nútenej práce čísla vzrástli, zatiaľ čo údaje v oblasti obchodovania so ženami zostávajú bezo zmeny. Je preto absolútne zrejmé, že sú naliehavo potrebné predovšetkým dôsledné opatrenia.
<P>
Aby boli takéto kroky úspešné, v prvom rade je potrebné prijať jednotný prístup v najrozličnejších oblastiach. Absolútne nevyhnutnou súčasťou tohto prístupu je zvyšovanie informovanosti - vrátane informovanosti obyvateľstva v rámci Európy - o tom, že obchodovanie s ľuďmi sa odohráva priamo v Európe, v každej krajine. V tejto súvislosti musíme pracovať predovšetkým na vzdelávaní, ako sme to urobili napríklad pri majstrovstvách sveta vo futbale v Nemecku, s cieľom upriamiť pozornosť verejnosti na problém nútenej prostitúcie a ukázať, že k nej dochádza naozaj všade, a taktiež s cieľom vyvolať diskusiu medzi obyvateľmi, ktorá zvýši ich informovanosť a povedie k pomoci obetiam.
<P>
Moja druhá pripomienka sa týka ochrany obetí. Práve pri záchrane ľudí z takýchto dramatických situácií musia aj členské štáty zabezpečiť obetiam zdravotnú a psychologickú starostlivosť, aby ich podporili pri návrate do krajiny ich pôvodu alebo im prípadne umožnili získanie azylu alebo ponúkli podobné možnosti nájsť nový domov a začať nový život.
<SPEAKER ID="217" NAME="Judith Sargentini" LANGUAGE="NL">
Holandské noviny dnes zverejnili správu o pestovateľke špargle, ktorá bola vzatá do väzby, pretože bola podozrivá z obchodovania s ľuďmi a využívania Rumunov, inak povedané európskych občanov, ako otrockej pracovnej sily. Obchodovanie s ľuďmi nie je niečo, čo sa deje iba občanom krajín mimo Únie, ale aj občanom krajín Únie. Vhodne integrovaná politika na boj proti obchodovaniu s ľuďmi sa nemôže obmedzovať iba na vzatie páchateľov, ako bola spomínaná pestovateľka, do väzby a na masívne zásahy proti páchateľom takýchto zločinov, ale musí sa náležite zameriavať na obete. Najvyššou prioritou musia byť ich práva a budúcnosť. Obete obchodovania s ľuďmi by nikdy nemali nadobudnúť pocit, že sú osamotené, alebo vydané napospas svojej situácii. Musíme ich podporovať všetkými spôsobmi: právne, zdravotnou starostlivosťou, sociálne a v komunitách a tiež finančne. Za určitých okolností by sme ich mali aj odškodniť. Rozhodujúcou súčasťou akejkoľvek novej smernice bude možnosť týchto obetí vziať svoje práva do vlastných rúk a využívať príležitosti v súlade s našou legislatívou. V tejto súvislosti som od pána Lópeza Garrida a pána Barrota počula pozitívne správy.
<P>
Pán komisár taktiež uviedol, že ľudia, ktorí využívajú služby obetí obchodovania s ľuďmi, by mali čeliť prísnejším trestom. Prísnejšie postihy za takéto aktivity podľa mňa určite nie sú zlé, avšak rozmýšľam, ako pomôžeme obetiam, ak budeme ich pôsobenie, ich prácu ešte viac kriminalizovať - pretože i keď ide o otrockú prácu, stále je to práca. Ako pomôže obetiam, ak sa budú musieť obávať, že práca, ktorú v danom čase vykonávajú, bude ešte viac kriminalizovaná? Uvítala by som odpoveď na túto otázku.
<P>
Podľa programu Skupiny zelených/Európskej slobodnej aliancie musia mať obete obchodovania s ľuďmi právo na udelenie povolenia na pobyt a za určitých okolností povolenia na trvalý pobyt, aby sa zabezpečilo, že sa nebudú musieť obávať vrátenia do krajín, kde sa ich problémy začali, a že budú schopné vzniesť obvinenia voči páchateľovi, pretože si budú isté svojím bezpečným pobytom v krajine. Takéto právo je odôvodnené tým, že nesmie existovať ani najmenšia možnosť, že by daná osoba bola vrátená do krajiny a tam bola vystavená opätovnému kontaktu s obchodníkom s ľuďmi. Pán komisár a pán úradujúci predseda Rady, vaša nová rámcová smernica musí zaručiť viac práv obetiam. Musí im poskytnúť práva a novú budúcnosť. Bola by som rada, keby sa to naplnilo.
<SPEAKER ID="218" NAME="Zbigniew Ziobro" LANGUAGE="PL">
Vážený pán predsedajúci, je mimoriadne zahanbujúce, že moderná Európa, ktorá sa teší slobode a dodržiavaniu ľudských práv, sa stala miestom útlaku a zneužívania takého veľkého počtu ľudí. Šokuje to o to viac, pretože sa to často týka žien a detí, ktoré sú zvlášť ohrozené a bezmocné.
<P>
Ako poľský minister spravodlivosti a generálny prokurátor som dozeral na mnohé vyšetrovania, pri ktorých sa zistilo, že takéto veci sa v Európe dejú, že presahujú hranice jednotlivých krajín a že sú vo svojej podstate mimoriadne brutálne. Hlavným cieľom obchodovania s ľuďmi je sexuálne vykorisťovanie alebo nútená otrocká práca. Aby sa účinne predchádzalo týmto javom a aby sa tieto javy odstraňovali, je nevyhnutné, aby v jednotlivých členských štátoch EÚ existovali profesionálne orgány činné v trestnom konaní, ktoré by boli v ideálnom prípade centralizované a zaručovali by rozhodné a účinné kroky, ako aj dobrú medzinárodnú spoluprácu. Hlavnú úlohu by mali zohrávať inštitúcie Európskej únie, najmä pokiaľ ide o posledný bod.
<P>
Okrem toho sú tu dve ďalšie otázky. Jednotlivé krajiny, vedomé si skutočnosti, že za obchodovaním s ľuďmi neraz stoja organizované zločinecké gangy, by mali zaručovať dostatočne prísne sankcie za takéto závažné zločiny, ktoré by páchateľov odrádzali a izolovali, vrátane sankcií vo forme zadržania majetku, ktoré by narušili ekonomické dôvody ich činnosti.
<SPEAKER ID="219" NAME="Cornelia Ernst" LANGUAGE="DE">
Vážený pán predsedajúci, obchodovanie s ľuďmi je naozaj pliagou súčasnosti, ktorú živí chudoba a nevedomosť. Jej najhoršou formou je obchodovanie s deťmi, ktoré je neraz spojené so sexuálnym zneužívaním. Naša Konfederatívna skupina Európskej zjednotenej ľavice - Nordická zelená ľavica je presvedčená, že sú naliehavo potrebné kroky zo strany Komisie. Jedným z najdôležitejších predpokladov úspešného boja proti obchodovaniu s ľuďmi je posilnenie práv obetí. Iba v prípade úspešného posilnenia práv obetí - a nielen prostredníctvom trestných opatrení - možno vôbec bojovať proti obchodovaniu s ľuďmi. Vyžaduje si to veľmi jasné pravidlá, ktoré nepovedú k sankciám pre obete obchodovania s ľuďmi. Jednou z vecí, ktoré obete potrebujú, je účinná ochrana a podpora pred, počas a aj po trestných konaniach, v ktorých obete vystupujú ako svedkovia. Táto otázka musí mať vysokú prioritu konkrétne v období prehodnocovania, ako aj v prípadoch odvolania svedectva. Naliehavo potrebné sú dlhodobé programy na ochranu svedkov.
<P>
Ďalšou vecou, ktorá je podľa mňa dôležitá, je poskytovanie bezplatného poradenstva všetkým obetiam obchodovania s ľuďmi, nielen deťom. Pokiaľ ide o deti - vrátim sa k tomuto bodu -, je taktiež potrebné, aby bolo možné využívať právnikov špecializujúcich sa na deti. Sú potrebné bezodkladné opatrenia na posilnenie prevencie, ako sú školenia právnikov, polície, sudcov a poradcov. Som rada, že španielske predsedníctvo sa plánuje touto otázkou zaoberať.
<SPEAKER ID="220" NAME="Mario Borghezio" LANGUAGE="IT">
Vážený pán predsedajúci, dámy a páni, dnes som bol počas vypočutia kandidátky na post komisárky svedkom veľmi konkrétneho záväzku týkajúceho sa boja proti obchodovaniu s ľuďmi.
<P>
Potešil ma jednomyseľný postoj, ktorý bol na tejto pôde vyjadrený. Rovnaká jednota nezaznela pred mnohými rokmi, keď niektorí poslanci - vrátane mňa - odsúdili nebezpečenstvá, ku ktorým by viedlo hromadné nezákonné prisťahovalectvo, okrem iného išlo o výrazné posilnenie zločineckých organizácií, ktoré túto pracovnú silu využívajú, a o hrozbu obchodovania s ľuďmi a dokonca obchodovania s orgánmi. V súčasnosti sú s týmto javom oboznámení všetci a z jednomyseľného záväzku sa môžeme iba tešiť.
<P>
Je však dôležité, aby sme si uvedomili, že príčina zostáva stále rovnaká. Dôvod, pôvod, živná pôda tohto obchodovania s ľuďmi má iba jeden menovateľ či hlavné meno, hlavnú príčinu: rozsah nezákonného prisťahovalectva a úlohu, ktorú v ňom zohrávajú lokálne, európske a aj mimoeurópske zločinecké organizácie, pretože dnes vidíme aj obchodovanie s ľuďmi, ktoré jednoducho riadia organizácie mimo Európy.
<P>
Považujme to teraz za východiskový bod. Mali by sme zaujať rozvážny postoj, podľa ktorého je tento mimoriadne závažný a hanebný jav poddruhom alebo sekundárnym dôsledkom hromadného nezákonného prisťahovalectva, ktoré nebolo náležite regulované. Európa by mala mať odvahu nazývať veci pravými menami.
<SPEAKER ID="221" NAME="Georgios Papanikolaou" AFFILIATION="PPE">
(EL) Vážený pán predsedajúci, tiež by som sa chcel pridať k blahoželaniam autorkám tejto veľmi dôležitej otázky. Žijeme v moderných časoch, v ktorých by sa dalo predpokladať, že obchodovanie s ľuďmi bolo zo spoločnosti odstránené. Avšak, bohužiaľ, údaje to vyvracajú. Napríklad: odhaduje sa, že každý rok sa obeťou obchodovania s ľuďmi stane viac ako 1 800 000 detí a mladých ľudí po celom svete. Podľa údajov OSN pripadá na Európsku úniu 270 000 obetí. Len v Grécku sa odhadovaný počet obetí obchodovania s ľuďmi na účely prostitúcie zvýšil na 40 000 za rok vrátane žien a detí, avšak bez zarátania iných foriem obchodovania s ľuďmi.
<P>
Bez toho, aby som bral na ľahkú váhu význam ďalších parametrov, chcel by som upozorniť na dva základné parametre. Po prvé, európsky inštitucionálny rámec na boj proti tomuto zločinu, ktorý je cezhraničný a prehlbovaný nezákonným prisťahovalectvom, je - ako už bolo správne povedané - nedostatočný. Z tohto dôvodu musíme prikladať väčší význam celostnému prístupu a približovať sa k nemu a ako už bolo správne povedané, smernica, ktorú očakávame, je v tomto rámci mimoriadne dôležitá.
<P>
Po druhé, v ochrane obetí sa zistil špecifický nedostatok, najmä pokiaľ ide o podporné štruktúry. Preto je potrebné - a som rád, že som to počul od španielskeho predsedníctva -, aby boli sprístupnené prostriedky a infraštruktúry s cieľom zlepšiť všetky existujúce a vytvoriť nové infraštruktúry a, samozrejme, poskytnúť pracovníkov, ktorí dokážu zabezpečiť takéto školenie týkajúce sa podpory.
<P>
Táto moderná forma obchodu s otrokmi nemôže a nesmie mať miesto v Európskej únii založenej na zásade dodržiavania ľudských práv a úcty k ľudskej dôstojnosti.
<SPEAKER ID="222" NAME="Silvia Costa" AFFILIATION="S&amp;D">
(IT) Vážený pán predsedajúci, dámy a páni, chcela by som vyjadriť veľkú spokojnosť s tým, že sa dnes zaoberáme takouto problematikou prostredníctvom dôležitej otázky, za ktorú autorkám srdečne ďakujem. Chcela by som poďakovať aj za vysokú úroveň spolupráce, ktorú sme zaznamenali medzi všetkými politickými stranami a dvoma výbormi.
<P>
Taktiež sa teším, že som bola svedkom veľmi dôležitých záväzkov zo strany Komisie a aj španielskeho predsedníctva, a naozaj verím, že bude čoskoro predložená nová smernica v zmysle zásad, ktoré sa vo svojej podstate, ako sa zdá, tešia širokému konsenzu.
<P>
Domnievam sa, že sme si vedomí toho, že údaje v tejto oblasti sa veľmi zložito analyzujú, avšak v kocke hovoríme o takmer 300 000 osobách, ktoré sa v našej civilizovanej Európe každý rok stanú obeťami obchodovania s ľuďmi, pričom 79 % z nich tvoria ženy a mnohé z týchto osôb sú maloleté. Bohužiaľ, v posledných rokoch dochádza k nárastu týchto údajov. Aj z tohto dôvodu musíme dosiahnuť značný pokrok, pokiaľ ide o nové oblasti zodpovednosti Európskej únie a aj pokiaľ ide o to, čo sme už schválili v Štokholmskom programe s cieľom zaviesť určité inovácie.
<P>
Bol to obrovský krok vpred, keď sme na úrovni EÚ schválili predpis - ktorý napríklad v Taliansku platí už od roku 1998 - umožňujúci vydávať obetiam humanitárne povolenia na pobyt. Pokrok však musíme dosiahnuť aj pri zabezpečovaní obetí z hľadiska ich ochrany, sociálnej a pracovnej reintegrácie, možnosti predchádzať tomu, aby existovali zákazníci - o čom musíme veľmi dôkladne uvažovať - a z hľadiska možnosti závažnejších a účinnejších opatrení týkajúcich sa sankcií, ktoré je potrebné harmonizovať na úrovni EÚ, ako ste už uviedli, pán komisár.
<P>
Vzhľadom na rozšírené vydieranie za takýchto okolností v prvom rade žiadame, aby bol súhlas obetí s vykorisťovaním považovaný za irelevantný.
<P>
Na záver len veľmi stručne dodám: potrebujeme nielen špeciálnu ochranu pre maloleté osoby, ale predovšetkým aj formy podpory pre osoby, ktoré si už pred príchodom do Európy, počas cesty, pred dosiahnutím nášho pobrežia a území, vytrpeli iné, ešte dlhšie a tragickejšie druhy obchodovania.
<SPEAKER ID="223" NAME="Antonyia Parvanova" AFFILIATION="ALDE">
(BG) Vážený pán predsedajúci, dámy a páni, aj ja by som chcela zablahoželať spravodajkyniam, Komisii a španielskemu predsedníctvu za ich odvahu, ktorá nám umožnila, aby sme konečne našli dôležité riešenie tohto problému. Keď hovoríme o obchodovaní s ľuďmi, je mimoriadne dôležité, aby sme uvážili ustanovenie trvalej politiky na úrovni Európskej únie. Takáto politika prispeje ku koordinovanejšiemu prístupu a umožní, aby mali opatrenia členských štátov väčší dosah z hľadiska presadzovania práva a z hľadiska ochrany a pomoci poskytovaných obetiam tejto formy obchodovania s ľuďmi.
<P>
Vymenovanie koordinátora Európskej únie pre boj proti obchodovaniu s ľuďmi, ktorý bude pracovať pod priamym dohľadom komisára zodpovedného za spravodlivosť, základné práva a občianstvo, zaručí, že všetky členské štáty budú pri boji proti tomuto závažnému zločinu využívať jednotný, koherentný politický prístup. Úlohou koordinátora bude identifikovať problémy a zdroje obchodovania s ľuďmi, vykonávať preventívne opatrenia, navrhovať a presadzovať stratégie na európskej úrovni vrátane aktívnej spolupráce a konzultácií s organizáciami občianskej spoločnosti, ako aj organizovať informačné kampane a zavádzať opatrenia na zvýšenie ochrany obetí a poskytovanie pomoci pre ne a taktiež na ich podporu v procese reintegrácie.
<P>
Na úspešné riešenie tohto globálneho, nadnárodného problému je potrebná koordinovaná stratégia na európskej úrovni, ktorá bude členské štáty usmerňovať a podporovať pri ich spoločnom úsilí o účinný boj proti obchodovaniu s ľuďmi. Ďakujem vám veľmi pekne za vašu pozornosť.
<SPEAKER ID="224" NAME="Marina Yannakoudakis" AFFILIATION="ECR">
Osoba, ktorá je majetkom inej osoby a bezbrannou, ovládanou obeťou - možno vám prepáčiť, ak si myslíte, že to je definícia obchodovania s ľuďmi. V skutočnosti je to definícia otroctva.
<P>
Súčasným otroctvom je obchodovanie s ľuďmi. Obchodovanie s ľuďmi, či už ide o ženy, mužov alebo deti, je trestným činom a vo všetkých členských štátoch je na vzostupe. K základným príčinám obchodovania s ľuďmi prispievajú extrémna chudoba, rozpad rodiny a domáce násilie. V Spojenom kráľovstve odhady hovoria o približne 5 000 obetiach, z toho ide v 330 prípadoch o deti.
<P>
Skupina ECR túto rozpravu oceňuje. Národné vlády, orgány činné v trestnom konaní a úrady zodpovedné za kontrolu hraníc musia spolupracovať. Mechanizmy na podporu obetí vyžadujú posilnenie. Iniciatívy musia byť masívne, riadené členskými štátmi a podporované Európskou úniou.
<SPEAKER ID="225" NAME="Eva-Britt Svensson" AFFILIATION="GUE/NGL">
(SV) Ak by neexistoval dopyt po vykorisťovaní ľudí ako lacnej pracovnej sily, ak by neexistoval dopyt po orgánoch, ak by neexistoval dopyt po sexuálnych službách - v takomto svete by sa potom nevyskytovalo ani obchodovanie s ľuďmi.
<P>
Dopyt je kľúčové slovo, pokiaľ ide o boj proti obchodovaniu s ľuďmi. Ďalším dôležitým faktorom je skutočnosť, že ľudia v mnohých častiach sveta žijú v chudobe a neľudských podmienkach, čo vedie k tomu, že sa stávajú ľahkou korisťou pre tých, ktorí chcú predávať a kupovať ľudí.
<P>
Z týchto dôvodov potrebujeme nielen úsilie na obmedzenie dopytu, ale, samozrejme, aj preventívne opatrenia vo forme zlepšovania životných podmienok mnohých ľudí v tých častiach sveta, kde sa obete získavajú.
<P>
Spolu s kolegami z Konfederatívnej skupiny Európskej zjednotenej ľavice - Nordickej zelenej ľavice by som chcela poďakovať pani Hedhovej a pani Bauerovej a ich kolegom z Výboru pre občianske slobody, spravodlivosť a vnútorné veci a z Výboru pre práva žien a rodovú rovnosť. Uvítala by som však nejaké diferencované návrhy spôsobov, akými môžeme podporiť obete obchodovania s ľuďmi. Obete nútenej práce potrebujú iné opatrenia a podporu ako obete obchodovania so sexuálnymi otrokmi.
<SPEAKER ID="226" NAME="Teresa Jiménez-Becerril Barrio" AFFILIATION="PPE">
(ES) Podľa správy Organizácie Spojených národov v roku 2009 sa obeťami obchodovania s ľuďmi v rámci Európskej únie stalo približne 270 000 osôb. Vzhľadom na tento počet musíme zabezpečiť, aby opatrenia Európskej únie vychádzali predovšetkým z ochrany obetí a aby sa špeciálna pozornosť venovala situácii žien a detí, ktoré sú najzraniteľnejšie.
<P>
Nemôžeme sa ďalej nečinne a ľahostajne prizerať predvádzanej hre, vedľajšej "atrakcii" sexuálneho vykorisťovania, ktorá sa nám odvíja pred očami. Z tohto dôvodu plne podporujem požiadavky Parlamentu na bezpodmienečnú ochranu obetí a prijatie ráznejších metód a prísnejších trestov, ako pred chvíľou uviedol pán Barrot.
<P>
V tejto súvislosti by som chcela španielske predsedníctvo, Európsku komisiu a Radu vyzvať, aby na ochranu obetí obchodovania s ľuďmi využili všetky existujúce aj budúce európske právne predpisy, ktoré majú k dispozícii. Myslím si, že navrhovaný európsky systém na ochranu obetí, ktorý som od španielskeho predsedníctva osobne požadovala počas diskusií o Štokholmskom programe a ktorý sa bude konečne realizovať, bude účinným nástrojom na boj proti takýmto zločinom. Verím v rázne konanie španielskeho predsedníctva, ktoré sme už videli a ktoré zabezpečí, aby tento systém ponúkol obetiam špeciálne ochranné opatrenia účinné v rámci celej Európskej únie.
<P>
Dúfam, že my, ktorí sme zodpovední za realizáciu opatrení proti najzávažnejším problémom v našej spoločnosti, reálne a zásadne zareagujeme na tento mimoriadne závažný problém obchodovania s ľuďmi a že naše slová nebudú len prázdnymi sľubmi. Skutočne to dlhujeme všetkým obetiam.
<SPEAKER ID="227" NAME="Monika Flašíková Beňová" AFFILIATION="S&amp;D">
(SK) V prvom rade mi dovoľte, prosím, vysloviť uznanie kolegyniam pani Hedhovej a pani Bauerovej, pretože skutočne v rámci toho vymedzeného priestoru, ktorý mali k dispozícii, túto tému pojali veľmi komplexne.
<P>
Podporujem znenie otázky a dovoľte mi, aby som pridala pár vecných postrehov a poznámok. Bežní ľudia nemajú spravidla predstavu o tom, aký obrovský je rozsah obchodovania s ľuďmi. Ide ale o tretí najlukratívnejší nelegálny obchod na svete. Tento obrovský biznis je o to nehumánnejší, že sa v prevažnej väčšine týka najmä žien, a aj detí. Odpoveď voči nemu musí byť masívna a koncentrovaná. Boj musí byť rovnako účinný na všetkých bodoch trojuholníka obchodovania, musí zasiahnuť stranu ponuky, dopytu a samotných obchodníkov. Ponuka vzniká vo svete najmä tam, kde sú neľudské podmienky, chudoba a jej feminizácia, nezamestnanosť, násilie voči ženám či celkový útlak a nestabilita, ktoré plodia zúfalé ľudské bytosti. Preto by sme mali spraviť všetko, čo je v našich silách, aby sme prispeli k dôstojnejšiemu životu ľudí, z ktorých sa stávajú obete zločinného obchodovania ako v Únii, tak mimo nej.
<P>
Na strane dopytu by bolo na mieste zaviesť tvrdé sankcie. Tí, ktorí v rámci šedej ekonomiky profitujú z vykorisťovania zúfalých alebo zmanipulovaných ľudí, tak nesmú konať beztrestne. Poskytovatelia i vedomí užívatelia takýchto služieb by mali čeliť postihom.
<P>
No a exemplárne tresty si zaslúžia samotní prevádzkovatelia obchodu, organizovaný zločin v tejto oblasti musí byť prioritným cieľom organizácií ako je EUROJUST, EUROPOL či FRONTEX.
<SPEAKER ID="228" NAME="Cecilia Wikström" AFFILIATION="ALDE">
(SV) Ako už upozornili viacerí poslanci Parlamentu, otroctvo ešte nebolo zrušené. Moderné otroctvo nadobúda formu sexuálneho obchodu a odohráva sa tu a teraz. Telá žien, dievčat a chlapcov sa predávajú ako kusy mäsa, ako hociktorý iný tovar, a deje sa to neustále.
<P>
Ľudia sú olúpení o svoje najzákladnejšie ľudské práva a v rozličných členských štátoch sa stávajú otrokmi dneška. Mali by sme to pokladať za najväčšie zlyhanie a chybu Európy a riešiť by sa to malo pomocou obmedzenia a odstránenia ponuky aj dopytu.
<P>
V mojej vlasti, vo Švédsku, pred desiatimi rokmi nadobudol platnosť zákon, podľa ktorého je nezákonné platiť za sexuálne služby. Tento zákon je dôležitý, pretože spoločnosť prostredníctvom neho signalizuje, že žiaden človek nie je na predaj. Obchod s otrokmi bol v Amerike postavený mimo zákona v roku 1807, avšak dochádza k nemu naďalej priamo tu, v Európe. Je načase, aby sme ho poslali do tmavých hlbín histórie. Je na nás a v našej zodpovednosti, aby sme urobili všetko, čo je v našich silách, a ja obom autorkám, pani Hedhovej a pani Bauerovej, ďakujem za vynikajúcu prácu v prospech nás všetkých.
<SPEAKER ID="229" NAME="Ryszard Czarnecki" AFFILIATION="ECR">
(PL) Vážený pán predsedajúci, zástupkyňa Strany zelených pred pár minútami veľmi správne upozornila na to, že táto problematika - obchodovanie s ľuďmi alebo predaj živých ľudí - nie je vonkajším problémom, ktorý bol do Európskej únie dovezený. Ide aj o vnútorný problém. Občania našej krajiny sú taktiež predávaní prinajmenšom do niekoľkých členských štátov Európskej únie. Ide o veľmi významný a závažný problém. Som presvedčený, že v tejto otázke sú potrebné rázne a jednotné kroky, nielen zo strany inštitúcií EÚ, ale aj zo strany jednotlivých členských štátov. Teraz pripomeniem prípad, ktorý sa stal pred niekoľkými rokmi, keď talianska polícia a administratíva zareagovali na určité informácie pochádzajúce z Poľska a skoncovali s prípadmi obchodovania s ľuďmi, pri ktorých boli v Taliansku nelegálne zamestnávaní poľskí robotníci. Toto je tiež obchodovanie s ľuďmi a nesmieme ho prechádzať mlčaním.
<SPEAKER ID="230" NAME="Zuzana Roithová" AFFILIATION="PPE">
(CS) Dámy a páni, každý rok je viac ako jeden milión osôb zneužitých na otrocké práce a 90 % z nich je zneužitých na účely sexuálnych služieb. Napriek tomu, že v celej Európskej únii sa to posudzuje ako trestný čin, iba 3 000 obetí dostalo pomoc a len 1 500 prípadov sa dostalo na súd. Štúdie ukázali, že zisky z obchodovania s ľuďmi sú vyššie ako zisky z pašovania narkotík a z obchodovania s nimi. Tento druh organizovaného zločinu narastá s rozširovaním Únie na východ. A predsa ešte stále nemáme spoločnú stratégiu a neexistuje koordinácia opatrení, ktoré podnikajú rozličné inštitúcie a členské štáty, ktoré by sa nemali brániť harmonizácii svojej legislatívy, aj keď to nie je zakotvené v zmluvách.
<P>
Obraciam sa preto na španielske predsedníctvo, aby dokončilo rokovania s členskými štátmi o spoločných definíciách trestov a sankcií. Chcela by som zdôrazniť, že nová smernica, na ktorú čakáme, by mala taktiež účinnejšie bojovať proti dopytu po nelegálnych sexuálnych službách, je totiž alarmujúce, že zneužívanie najmä detí je na vzostupe. V prípade detí sa tento údaj blíži k 20 percentám. Chýba aj účinná prevencia a vzdelávanie zamerané rovnako na deti, ako aj rodičov. Viete, že iba 4 % rodičov zneužívaných detí pripustili, že ich deti boli na schôdzku vylákané cez internet? V roku 2008 bolo objavených 1 500 webových stránok, na ktorých sú deti pohlavne zneužívané. To, čo nepochybne dlžíme občanom Európskej únie, je nový, koordinovaný prístup a harmonizácia právnych predpisov aj na boj proti dopytu a, samozrejme, proti samotnému obchodovaniu s ľuďmi. Žiadam preto Komisiu, aby predložila Európskemu parlamentu komplexný legislatívny návrh na účinnejší boj proti obchodovaniu s ľuďmi, a to v čo najkratšom termíne.
<SPEAKER ID="231" NAME="Britta Thomsen" AFFILIATION="S&amp;D">
(IT) Vážený pán predsedajúci, dámy a páni, rada by som poďakovala autorkám za túto dôležitú iniciatívu, pretože EÚ stojí pred obrovským problémom predchádzania obchodovaniu s ľuďmi a boja proti nemu. Obchodovanie s ľuďmi je rýchlo rastúci, lukratívny biznis, a príťažlivý je preto, že v porovnaní s inými výnosnými formami organizovaného zločinu, ako je obchodovanie s narkotikami a zbraňami, sú trestné sadzby mierne. Páchateľov, ktorí za ním stoja, teda musíme prísne trestať.
<P>
Obete obchodovania s ľuďmi sú najzraniteľnejšie a najbezbrannejšie a potrebujú našu ochranu. Nesmieme ich poslať späť do rúk obchodníkov s ľuďmi. Musia dostať ponuku povolenia na pobyt. Okrem toho sa musíme zamerať aj na dopyt po službách, ktoré obete poskytujú, a realizovať rozličné opatrenia, ako je trestné stíhanie klientov prostitúcie a zvyšovanie sankcií pre tých, ktorí využívajú nútenú pracovnú silu. Preto som rada, že Komisia zvažuje trestne stíhať zneužívanie obetí obchodovania s ľuďmi.
<SPEAKER ID="232" NAME="Vilija Blinkevičiūt" AFFILIATION="S&amp;D">
(LT) Nedávne udalosti v Litve, pri ktorých bol zatknutý organizovaný gang za to, že zarábal na obchodovaní s ľuďmi, znovu preukázal, že tento zločin je rozšíreným javom, ktorý sa počas hospodárskej a finančnej krízy ešte stupňuje. V súčasnosti takmer 90 % obetí obchodovania s ľuďmi tvoria ženy a deti, pričom väčšina z nich padne za obeť z dôvodov chudoby, pri hľadaní ciest, ako prežiť. Obchodovanie s ľuďmi je obludný zločin a extrémna potupa ľudskej dôstojnosti, neexistuje nič horšie ako byť predaný do otroctva. Preto je veľmi dôležité posilniť spoluprácu medzi členskými štátmi a s tretími krajinami, a tak zabezpečiť dialóg s mimovládnymi organizáciami, a vyzvať Komisiu, aby zriadila post európskeho koordinátora pre tieto otázky. Taktiež je potrebné zaistiť bezpečnosť obetí obchodovania s ľuďmi a ich úplnú integráciu. Nesmieme dopustiť, aby sa spolupáchatelia, organizátori alebo ochrancovia tohto strašného zločinu vyhli zodpovednosti.
<SPEAKER ID="233" NAME="Miroslav Mikolášik" AFFILIATION="PPE">
(SK) Chcel by som zablahoželať predkladateľkám tejto otázky, pani Hedhovej a pani Bauerovej. A chcem povedať, že obchodovanie s ľuďmi je jednou z najvýnosnejších foriem medzinárodného organizovaného zločinu, ktorého svetový rozsah sa odhaduje podľa rôznych údajov a zdrojov nad 700 tisíc až 2 milióny, niektorí vravia viac, pričom 300 tisíc až 500 tisíc osôb sa stáva jeho obeťou v Európskej únii samotnej.
<P>
Súčasný právny rámec sa javí nedostačujúci, preto plne podporujem, aby boli v blízkej dobe prijaté účinné opatrenia posilňujúce prevenciu aj represiu obchodovania s ľuďmi. Prísnejšie sankcie by mali postihnúť nielen priamych páchateľov vrátane právnických osôb, ale aj využívateľov služieb poskytnutých obeťami. Na druhej strane som presvedčený, že je nutné poskytnúť obetiam vysoký stupeň ochrany bez ohľadu na to, v ktorom členskom štáte sa nachádzajú alebo v ktorom bol čin spáchaný, a tiež spravodlivé a primerané odškodnenie. Poskytnutá ochrana podpory a pomoc nesmie viesť k sekundárnej viktimizácii a chcem povedať, že špeciálnu úpravu si zasluhuje ustanovenie týkajúce sa neplnoletých osôb, ktoré sa vzhľadom na svoju zraniteľnosť a dôverčivosť ľahko stávajú obeťami.
<P>
Na záver chcem povedať, že obchodovanie s ľuďmi sa koná často aj za účelom odoberania orgánov.
<SPEAKER ID="234" NAME="Karin Kadenbach" AFFILIATION="S&amp;D">
(DE) Vážený pán predsedajúci, je veľmi dôležité, že tu dnes diskutujeme o problematike obchodovania s ľuďmi, pretože ide o problematiku, ktorá zostáva tabuizovaná, a pretože v našej vysoko rozvinutej spoločnosti sú, bohužiaľ, veľmi často obeťami takéhoto obchodovania predovšetkým ženy. Mám na mysli najmä prostitúciu, ale aj deti. Veľmi často to nechceme vidieť. Aby bol program proti obchodovaniu s ľuďmi úspešný, musíme ako prioritu chápať vzdelávanie, zvyšovanie informovanosti a neskôr na to budeme potrebovať finančné prostriedky. Už od začiatku by sme to mali zohľadňovať pri svojich úvahách, pretože účelom nemôže byť iba zatknutie páchateľov a vymáhanie spravodlivého trestu - musíme sa usilovať aj o ochranu obetí, aby sa obete nestali obeťami aj po druhý raz, aj o to, aby sme mali k dispozícii prostriedky na ich reintegráciu do spoločnosti. Naším cieľom musí byť zmiernenie traumy, ktorú zažívajú deti, a hlavnou prioritou integrácia žien do sveta legálnej práce.
<SPEAKER ID="235" NAME="Catherine Bearder" AFFILIATION="ALDE">
Vážený pán predsedajúci, európske opatrenia v tejto oblasti prichádzajú so značným oneskorením, takže som veľmi rada, že som počula pripomienky pána Lópeza Garrida týkajúce sa detí, pripomienky pána komisára a dnes ráno vyjadrenie kandidátky na post komisárky pani Malmströmovej, že plánuje ako prioritu predložiť novú smernicu v tejto oblasti.
<P>
Radu aj Komisiu chcem vyzvať, aby sa venovali systémom podpory obetí, predovšetkým špecifickým potrebám detských obetí, ktoré sa veľmi líšia od potrieb dospelých obetí. V Spojenom kráľovstve bolo len za minulý rok 325 detí identifikovaných ako pravdepodobné obete obchodovania s ľuďmi. Mnohé z nich boli občanmi Spojeného kráľovstva, s ktorými sa obchodovalo v rámci našej krajiny, nie z vonkajších zdrojov, ak smiem použiť tento výraz.
<P>
V našom regióne sa vyskytujú deti, ktoré boli predané, avšak zisťujeme, že dokonca aj po zaregistrovaní do systému sociálnych služieb mnohé obete jednoducho zmiznú, pretože zostávajú pod kontrolou obchodníkov s ľuďmi. Pre nich je príliš jednoduché s týmito deťmi znova obchodovať. Dochádza k tomu po celej EÚ a musíme s tým skoncovať. Hlas obetí obchodovania s ľuďmi nepočuť, obete sú zraniteľné a spoliehajú sa na Európsku úniu, že bude hovoriť za ne, že tento odporný zločin zastaví a postará sa o ne.
<SPEAKER ID="236" NAME="Franz Obermayr" AFFILIATION="NI">
(DE) Vážený pán predsedajúci, žobranie, prostitúcia, krádeže a vlámania - obchodníci s ľuďmi a gangy zamerané na pašovanie ľudí potrebujú osoby, v prvom rade ženy a deti, na tieto a ďalšie, podobné neprijateľné činnosti. Hovoríme tu o trestných činnostiach, ktoré sa ťažko monitorujú, s veľmi vysokým počtom nenahlásených prípadov. Na tomto mieste by som chcel upozorniť, že ako populárna tranzitná krajina, ale aj ako populárna cieľová krajina je zvlášť postihnutá naša krajina Rakúsko. Preto si musíme byť vedomí toho, že prevažná väčšina gangov zameraných na pašovanie ľudí presúva osoby z východnej a juhovýchodnej Európy do strednej Európy a že obete sa nezískavajú iba v tretích krajinách, ale pochádzajú aj zo samotných členských štátov. Je faktom, že bol zaznamenaný nárast takýchto prípadov a že kontroly našich vonkajších hraníc sotva fungujú.
<P>
Čo sa týka tohto vývoja a preukázateľnej skutočnosti, že tieto cesty sa často podnikajú v autobusoch - ide o "kriminálny cestovný ruch" -, treba si položiť otázku, či by za týchto okolností okrem vypracúvania správ Europolom, Frontexom a ďalšími agentúrami nemalo zmysel opätovne zaviesť kontroly hraníc v príslušných pohraničných oblastiach a tam, kde je to potrebné, na obmedzené obdobie pozastaviť Schengenský systém.
<SPEAKER ID="237" NAME="Anna Záborská" AFFILIATION="PPE">
(SK) Gratulujem autorkám ku predloženej otázke i Vám, pán komisár, k odpovedi.
<P>
Chcem podčiarknuť jeden z mnohých problémov, ktoré sa dotýkajú tejto témy. V návrhu rezolúcie sa konštatuje, že obzvlášť zraniteľné sú deti a hrozí im teda väčšie riziko, že sa stanú obeťami obchodovania. Zároveň sa uvádza, že 79 % zistených obetí tvoria ženy a dievčatá. Neuvádza sa ale, že pri ochrane detí pred obchodovaním by rodičia mali zohrať prvotnú úlohu. Tí mnohokrát ani nevedia, čo hrozí ich deťom, alebo sa vôbec nezaujímajú, ako ich deti trávia voľný čas. V rámci prevencie opakovane navrhujem celoeurópsku kampaň pod názvom: "Viete, kde je teraz vaše dieťa?" Táto kampaň by mala upozorniť rodičov na nebezpečenstvá, ktoré ohrozujú ich deti. Som presvedčená, že deti môžeme pred obchodovaním uchrániť len v spolupráci s rodičmi. Bohužiaľ, rodičia sa v celom návrhu rezolúcie nespomínajú.
<SPEAKER ID="238" NAME="Artur Zasada" AFFILIATION="PPE">
(PL) Vážený pán predsedajúci, v súvislosti s dnešnou rozpravou je potrebné upriamiť pozornosť na tri záležitosti, ktoré si vyžadujú mimoriadnu pozornosť. Príliš málo zločincov sa dostane pred súd. Napriek nárastu v počte trestných konaní zahŕňajúcich obchodovanie s ľuďmi je tento počet ešte stále oveľa nižší ako počet spáchaných zločinov.
<P>
Obete nedostávajú primeranú pomoc, prístrešie, ani odškodné. Pri uvážení odhadovaného rozsahu obchodovania s ľuďmi v Európe by sa malo poukázať na to, že iba niekoľko krajín podniklo opatrenia, ktoré možno označiť za skutočnú reakciu.
<P>
Po tretie, situácia nie je dostatočne monitorovaná. Je zjavné, že tento problém nepostihuje iba Európsku úniu. Kľúčový význam má preto ešte užšia spolupráca Únie s príslušnými medzinárodnými organizáciami pri vytváraní novej normy boja proti tomuto nevýslovne nebezpečnému javu.
<SPEAKER ID="239" NAME="Diego López Garrido" LANGUAGE="ES">
Verím, že táto rozsiahla rozprava poslúžila na vyzdvihnutie skutočnosti, že čelíme obrovskému problému, problému, ktorý predstavuje obrovskú výzvu. Som rád, že táto rozprava sa uskutočnila v deň, keď som po prvý raz vystúpil pred Európskym parlamentom, čo je pre mňa nepochybne česť. Som rád, že k tomu došlo pri týchto dvoch dôležitých rozpravách, ktoré dnes v tomto významnom a vplyvnom Parlamente prebehli.
<P>
Domnievam sa, že o tomto obrovskom probléme sa nestačí iba zmieniť alebo o ňom uvažovať. Musí sa riešiť zo všetkých síl, pretože ide o veľmi závažný problém a nepriatelia, ktorým čelíme, sú veľmi silní. Ak ho chceme vyriešiť, potrebujeme teda ohromnú politickú vôľu. Dnes večer sa táto ohromná politická vôľa prejavila, a ešte ako! Môžem vás ubezpečiť, že španielske predsedníctvo spolu so všetkými ostatnými európskymi inštitúciami čoskoro ukáže, čo má na mysli pod riešením tejto otázky.
<P>
Verím, že môžeme povedať aj to, že ide o problém, ktorý je nutné riešiť z európskeho hľadiska. Veľmi jasne ste opísali, ako k takýmto veciam v Európe dochádza; pani Hirschová na to zrozumiteľne poukázala a pán Papanikolaou a pani Parvanovová hovorili o cezhraničnom charaktere tejto otázky. Tento jav sa odohráva v Európe a v rámci Európy sa s ním musíme vyrovnať. Bolo to veľakrát povedané a teraz to zopakujem: je dôležité, aby Komisia čo najskôr navrhla smernicu, ktorá by tento problém riešila z tohto uhla pohľadu. Domnievam sa, že pani Roithová to veľmi stručne a výstižne uviedla vo svojom prejave.
<P>
Som presvedčený, že tri hlavné aspekty, ktoré musí pokrývať a vyzdvihovať nariadenie, ktoré Európa vydá, a opatrenia, ktoré Európa uskutoční, musia byť nasledovné. Prvým aspektom je ochrana obetí. Ochrana obetí je ústredným aspektom, o ktorom sa tu dnes večer najviac diskutovalo. Autorky otázky, pani Sargentiniová, pani Ernstová, pani Thomsenová a ďalší rečníci naznačili význam ochrany obetí, ktorá sa za normálnych okolností týka predovšetkým žien a detí - najzraniteľnejších osôb. Pani Jiménezová-Becerrilová Barriová, pani Kadenbachová a pani Bearderová taktiež výstižne vyjadrili potrebu zaviesť systém na ochranu obetí, ktorý je základným nástrojom a prioritou španielskeho predsedníctva.
<P>
Ochrana obetí je teda na prvom mieste; po druhé, musíme vytrvalo trestne stíhať a prísne trestať obchodníkov s ľuďmi - pán Ziobro to vo svojom prejave vyjadril veľmi energicky; a po tretie, musíme uvážiť otázku dopytu po týchto službách. Proti tomuto dopytu sa bojuje veľmi ťažko, ide však o súčasť problému, a preto verím, že ako taký ho treba zahrnúť vo forme jedného z troch hlavných aspektov, na ktorých má byť podľa mňa globálny prístup založený. Ako som už uviedol, dámy a páni, španielske predsedníctvo je a bude absolútne oddané veci, ktorá má taký prvoradý význam ako tento problém.
<SPEAKER ID="240" NAME="Jacques Barrot" LANGUAGE="FR">
Vážený pán predsedajúci, domnievam sa, že táto rozprava bola mimoriadne užitočná pri objasňovaní príprav budúcej smernice a pána ministra môžem, samozrejme, ubezpečiť, že Komisia ju plánuje predložiť na jar.
<P>
Chcel by som zopakovať pripomienky pána Moraesa, že na boj proti tejto pliage, ktorá sa často realizuje s použitím najmodernejších metód, musíme využívať moderné prostriedky a že musíme bojovať proti všetkým formám vykorisťovania.
<P>
Pán minister, práve ste povedali, že existujú tri piliere: obete, tvrdosť trestov a potom problém dopytu. Chcel by som trochu vyzdvihnúť otázku obetí a ochrany obetí, pretože v rámcovom rozhodnutí sme sa už dohodli na bezpodmienečnej podpore pre všetky obete, trestnoprávnej imunite a práve na právnu pomoc. V budúcej smernici plánujeme navyše riešiť otázky ubytovania, zdravotnej a psychologickej starostlivosti, poradenstva a poskytovania informácií v jazyku, ktorému obeť rozumie, a potom aj otázky všetkých druhov doplňujúcej podpory.
<P>
V odpovedi pani Záborskej by som chcel dodať, že pokiaľ ide o detské obete obchodovania s ľuďmi, Komisia sa bude v akčnom pláne o situácii maloletých osôb bez sprievodu určite zaoberať otázkami týkajúcimi sa predchádzania tomuto závažnému problému, ako aj ochrane, návratu a reintegrácii týchto detí. Mimochodom, pán minister, takúto požiadavku dôrazne nastolilo španielske predsedníctvo.
<P>
Preto tento akčný plán, ktorý kolégium prijme na jar roku 2010, predložíme tak, aby ho Rada a Európsky parlament mohli preskúmať. Akčný plán navrhne niekoľko oblastí krokov na boj proti hlavným problémom, ktoré so sebou prináša tento jav postihujúci maloleté osoby bez sprievodu prichádzajúce do Európskej únie v rozličných súvislostiach. Akčný plán sa bude riadiť najlepším záujmom dieťaťa.
<P>
Ako ste povedali, pán minister, v Európskom parlamente skutočne existuje politická vôľa. Som presvedčený, že Komisia už vykonala kus dobrej práce pri príprave tohto návrhu smernice. V krátkom čase ho predloží a ja by som chcel Európskemu parlamentu poďakovať za to, že ponúkol nielen svoju plnú podporu, ale aj celý rad veľmi zaujímavých nápadov, ktoré sa vynorili počas tejto rozpravy. Ešte raz by som sa chcel poďakovať všetkým rečníkom. Naozaj verím, že Európsky parlament musí zohrávať rozhodujúcu úlohu v boji proti tejto pliage.
<SPEAKER ID="241" NAME="Predsedajúci">
Rozprava sa skončila.
<P>
Hlasovanie sa uskutoční na prvom februárovom zasadnutí.
<P>
Písomné vyhlásenia (článok 149)
<SPEAKER ID="993" NAME="Liam Aylward  " LANGUAGE="GA">
Ľudia, ktorí sa podieľajú na obchodovaní s ľuďmi, vôbec nerozlišujú medzi mužmi, ženami alebo deťmi, ak na obchodovaní s nimi môžu zarobiť. V najväčšom nebezpečenstve sa často nachádzajú deti. Podľa Medzinárodnej organizácie práce (MOP) sa detská práca v súčasnosti týka zhruba 218 miliónov detí. Jednoznačný počet sa nedá uviesť, pretože tieto deti sú zatiahnuté do prostitúcie, otroctva, nútenej práce a tak ďalej, teda do oblastí, pre ktoré nie sú k dispozícii presné údaje. EÚ musí bezodkladne riešiť obchodovanie s ľuďmi na trhu práce. Podľa môjho názoru je povzbudivé, že táto otázka je prioritou španielskeho predsedníctva, a dúfam, že členovia Rady budú spolupracovať na tom, aby sa otázky súvisiace s obchodovaním s ľuďmi a detskou prácou dostali do základov právnych predpisov EÚ, a predovšetkým dúfam, že tieto otázky sa budú riešiť v kontexte obchodných dohôd. V dôsledku svojho významného postavenia v otázkach globálneho obchodu a svojich záväzkov v oblasti ochrany ľudských práv nesie EÚ zodpovednosť za boj proti obchodovaniu s ľuďmi a detskej práci.
<SPEAKER ID="242" NAME="Nessa Childers  " AFFILIATION="S&amp;D">
písomne. - Obchodovanie s ľuďmi je odsúdeniahodné všade na svete, avšak vzhľadom na našu vysokú úroveň vnútornej spolupráce a prostriedky je mimoriadne hanebné v Európskej únii. Najmä obchodovanie s mladými ženami na účely sexuálneho obchodu je pozostatkom roztrieštenej európskej minulosti a musí sa stať stránkou v európskej histórii. V tejto súvislosti sa Únia musí zaviazať, že v priebehu päťročného funkčného obdobia nastupujúcej Komisie zvýši bezpečnosť hraníc a národné vlády prinúti, aby intenzívnejšie riešili sexuálny obchod, najmä ak sa týka mladých žien, ktoré boli predané z inej krajiny. V súčasnosti vo väčšine krajín síce existujú zákony, ale jednoducho sa nedodržiavajú.
<SPEAKER ID="992" NAME="Vasilica Viorica Dăncilă  " LANGUAGE="RO">
Rýchlosť, s akou sa táto rozprava začala po nadobudnutí platnosti Lisabonskej zmluvy, je nielen príhodná z legislatívneho hľadiska, ale je aj absolútne nevyhnutná vzhľadom na situáciu zhoršenú hospodárskou krízou. Chudoba, zánik pracovných miest, nedostatok vyhliadok pre mladých ľudí, chýbajúce presné informácie o súvisiacich rizikách a neexistujúca čo i len minimálna úroveň sexuálnej výchovy sú niektorými z faktorov, ktoré výrazne prispievajú k ohrozeniu potenciálnych obetí. Domnievam sa, že na zlepšenie účinnosti preventívnych opatrení je potrebná pôsobivá informačná kampaň, predovšetkým medzi maloletými osobami zo znevýhodnených oblastí a skupín. Nemôžeme hovoriť konkrétne o boji proti obchodovaniu so ženami bez toho, aby sme zvážili dôrazné opatrenia na boj proti trestným činnostiam a sieťam, ktoré tento obchod, mimoriadne aktívny v oblasti Balkánu a Stredozemia, ovládajú. Chcem zdôrazniť, že na znižovanie úrovne dopytu po prostitúcii, čo je tá najpriamejšia cesta, sú potrebné opatrenia spolu s prijatím krokov na potrestanie klientov. Mala by som sa zmieniť o tom, že programy zamerané na boj proti obchodovaniu s ľuďmi vyžadujú aj lepšie financovanie. Vyzývam na prijatie tvrdých trestnoprávnych predpisov a užšiu spoluprácu medzi členskými štátmi a splnomocnenými európskymi inštitúciami: Europolom, Frontexom a Eurojustom.
<SPEAKER ID="243" NAME="Kinga Göncz  " LANGUAGE="HU">
Napriek tomu, že obchodovaním s ľuďmi a jeho obeťami sa v súčasnosti zaoberajú dva európske právne predpisy, členské štáty Európskej únie tieto osoby v praxi neraz považujú za nezákonných prisťahovalcov. Je veľmi dôležité, aby sme tieto dve skupiny rozlišovali. Nezákonní prisťahovalci svoju krajinu musia často opustiť pre určité finančné alebo sociálne okolnosti a na európske územie prichádzajú nezákonne, i keď v dôsledku vlastného rozhodnutia. Obete obchodovania s ľuďmi neuskutočnili žiadne slobodné, informované rozhodnutie. Treba s nimi zaobchádzať výhradne ako s obeťami.
<P>
Členské štáty EÚ musia obetiam poskytnúť primeranú ochranu. Mali by mať zaručenú nielen právnu a fyzickú ochranu, ale aj lekársku a psychologickú pomoc, spoločenskú rehabilitáciu a tým osobám, ktoré spolupracujú s orgánmi, by malo byť udelené povolenie na pobyt na obdobie trvania vyšetrovania daného prípadu obchodovania s ľuďmi. Je taktiež dôležité, aby Komisia využívala informačné kampane, a tak zabezpečila, aby si ohrozené skupiny boli vedomé svojich práv, príležitostí a nebezpečenstiev v rámci EÚ aj v tretích krajinách, a aby vykonala všetko, čo sa dá, s cieľom zabezpečiť, že členské štáty budú náležite transponovať a vykonávať príslušné európske právne predpisy. Vzhľadom na to, že problematika obchodovania s ľuďmi patrí do kompetencie niekoľkých komisárov vrátane komisára pre spravodlivosť, slobodu a bezpečnosť, komisára pre vonkajšie vzťahy a komisára pre zamestnanosť, sociálne veci a rovnaké príležitosti, za zváženie by stálo vymenovanie koordinátora portfólia, ktorý by účinne nadväzoval spoluprácu s cieľom zabezpečiť náležité riešenie tohto problému.
<SPEAKER ID="244" NAME="Zita Gurmai  " AFFILIATION="S&amp;D">
písomne. - Ženy a deti sú hlavnými obeťami obchodovania s ľuďmi. Pri vypracúvaní nového rámcového rozhodnutia Rady týkajúceho sa obchodovania s ľuďmi sa do centra záujmu musia dostať ženy a deti. Z tohto dôvodu súhlasím s názormi, podľa ktorých je potrebné v rámci celej Európskej únie čo najskôr zozbierať údaje o rodovo podmienenom násilí. Ochrana obetí je nákladná a tieto finančné prostriedky, ktoré zachraňujú životy, by mali byť využité rozvážne. Mali by sme mať na pamäti, že bez hodnoverných a porovnateľných údajov nebudeme schopní náležitým spôsobom prideliť prostriedky na príslušné miesta. Taktiež si musíme byť vedomí skutočnosti, že rozličné členské štáty a najmä rozličné kultúry k problému pristupujú odlišne. V niektorých členských štátoch, napríklad v Španielsku, je ochrana obetí dobre zorganizovaná a dostupná pre všetkých, v iných členských štátoch táto ochrana takmer nie je témou. To znamená, že ak chceme riešiť problém latentnosti a tam, kde je to potrebné, upriamiť pozornosť na túto otázku, nepotrebujeme len rozvážne prideľovať prostriedky, ale musíme ponúknuť aj praktické a štatistické riešenia (menovite aspoň s minimálnou európskou normou).
<SPEAKER ID="991" NAME="Jim Higgins  " AFFILIATION="PPE">
písomne. - Problém obchodovania s ľuďmi je tu prítomný dlhý čas, avšak namiesto toho, aby sa tento problém podarilo zvládať, sú členské štáty obviňované z toho, že ani jednotlivo, ani kolektívne nedokázali vyriešiť vykorisťovanie a ponižovanie žien. Hoci voľný pohyb uľahčuje obchodovanie s ľuďmi, pokiaľ ide o odstránenie hraničných kontrol, na druhej strane by sme mohli predpokladať, že problém by mala dokázať vyriešiť vyššia miera policajnej spolupráce. Je zjavné, že v tejto otázke neexistuje politická vôľa. "Dohovor Rady Európy o boji proti obchodovaniu s ľuďmi" z mája 2005 ratifikovalo iba deväť krajín a hoci dve tretiny žien predaných na prostitúciu pochádzajú z východnej Európy, krajiny, ako je Česká republika a Estónsko, tento dohovor nepodpísali. Okrem toho, že absentuje politická vôľa, chýba aj vôľa polície. Počet prípadov odsúdenia je z hľadiska rozmerov problému zanedbateľný, polícia nevníma obchodovanie s ľuďmi ako zločin.
<SPEAKER ID="990" NAME="Marian-Jean Marinescu  " LANGUAGE="RO">
Organizácia Spojených národov odhadla, že v Európskej únii bolo v roku 2009 približne 270 000 obetí obchodovania s ľuďmi. Európska únia sa musí v bezprostrednej budúcnosti zaviazať, že navrhne legislatívne nástroje, ktoré pokryjú predchádzanie obchodovaniu s ľuďmi a boj proti nemu, ako aj ochranu práv obetí. Budúce európske zákonodarstvo bude musieť úroveň sankcií pre obchodníkov s ľuďmi zrevidovať tak, aby sadzby zodpovedali závažnosti trestného činu. Medzinárodná súdna spolupráca, spolupráca medzi všetkými agentúrami na ochranu maloletých osôb a agentúrami obhajujúcimi ľudské práva, zriadenie špecifických fondov na poskytovanie odškodného a účinná ochrana obetí, to sú všetko oblasti, ktoré musíme posilniť. Navyše mám pocit, že sa v boji proti obchodovaniu s ľuďmi a v ochrane obetí, ako aj pri zbere údajov a zostavovaní štatistík týkajúcich sa tohto javu musia viac angažovať agentúry Eurojust, Europol a Frontex.
