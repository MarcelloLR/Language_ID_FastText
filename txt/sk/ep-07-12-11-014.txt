<CHAPTER ID="014">
Návrh všeobecného rozpočtu Európskej únie na rok 2008, zmenený a doplnený Radou (všetky oddiely) (rozprava) 
<SPEAKER ID="208" NAME="Predsedajúci">
Nasledujúcim bodom je správa, ktorú vypracovali Kyösti Virrankoski a Ville Itälä v mene Výboru pre rozpočet, o návrhu všeobecného rozpočtu Európskej únie na rok 2008 zmeneného a doplneného Radou (všetky oddiely) a opravné listy č. 1/2008 (13659/2007 - C6-0341/2007) a č. 2/2008 (15716/2007 - C6-0435/2007) k návrhu všeobecného rozpočtu Európskej únie na rozpočtový rok 2008.
<SPEAKER ID="209" NAME="Ville Itälä">
spravodajca. - Pán predsedajúci, ako spravodajca by som sa rád vrelo poďakoval predsedovi Výboru pre rozpočet pánovi Bögemu. Jeho zásluhou sa nám v rámci zmierovacieho konania podarilo dosiahnuť dobre vyvážený výsledok. Rád by som sa takisto poďakoval pánovi Virrankoskimu, svojmu kolegovi spravodajcovi, za jeho skvelú spoluprácu počas rozpočtového procesu. Predovšetkým ma teší, že pán Virrankoski umožnil skúšobné projekty na podporu udržateľnosti Baltského mora.
<P>
Mojím hlavným cieľom v úlohe spravodajcu pre rozpočty Parlamentu a ostatných orgánov bolo udržať akékoľvek zvýšenie na čo najnižšej úrovni. Preto som tento rozpočet pomenoval rozpočtom daňových poplatníkov. Tento cieľ bol dosiahnutý a zvýšenie bolo udržané pod 4 %.
<P>
spravodajca. (FI) Rád by som iba pripomenul, že odsek 48 v návrhu uznesenia sa týka článku 29 o štatúte poslancov Európskeho parlamentu. Administratíva v tomto ohľade požaduje, aby sme zaslali list všetkým vládam členských štátov, v ktorom sa opýtame, ako by podľa ich priania mali poslanci postupovať, pokiaľ budú znova zvolení, vzhľadom na štatút nových poslancov. Dúfam, že môj pozmeňujúci a doplňujúci návrh v tejto veci prejde a že táto záležitosť sa bude riešiť prostredníctvom kvestorov, pretože to je správny spôsob, ako v tomto prípade postupovať.
<P>
Keďže k tejto otázke prebehla takisto verejná diskusia, rád by som povedal, že tento článok 29, o ktorom rozhodla Rada, znamená, že vlády členských štátov prijímajú rozhodnutia, či v prípade opakovane zvolených poslancov uplatniť staré alebo nové pravidlá. Nie je to tak, že si poslanci sami môžu slobodne vybrať. Keďže je to navyše vec kvestorov, je iba správne, aby tiež rozhodli o tom, či sa má byť tento list odoslať.
<SPEAKER ID="211" NAME="Predsedajúci">
Pán Virrankoski má teraz slovo počas ďalších dva a pol minúty, takisto vo funkcii spravodajcu.
<SPEAKER ID="212" NAME="Kyösti Virrankoski">
spravodajca. - Pán predsedajúci, prepáčte, ale mám dve a pol minúty alebo päť minút?
<SPEAKER ID="213" NAME="Predsedajúci">
Moja poznámka zo sekretariátu mi hovorí, že sú dvaja spravodajcovia a každý z nich má dve a pol minúty.
<P>
Dámy a páni, nejde o spoločnú rozpravu s dvoma správami a jedným spravodajcom hovoriacim o každej zo správ, ako je to pri iných príležitostiach. Toto je jedna správa s dvoma spravodajcami, a tak sa obaja delia o uvedených päť minút.
<P>
V každom prípade sa, pán Virrankoski, prosím, ujmite slova a pokúste sa predniesť zhrnutie. Ako všetci poslanci vedia, som pomerne flexibilný, pokiaľ ide o rečnícky čas, a tak by som vás rád požiadal, aby ste otvorili rozpravu, pretože sme už týmto prerušením stratili jeden a pol minúty.
<SPEAKER ID="214" NAME="Kyösti Virrankoski">
spravodajca. - (FI) Pán predsedajúci, súhrnný súčet pre rozpočet Európskej únie na nasledujúci rok je 129 149 700 000 EUR na záväzky a 120 346 800 000 EUR na položky platieb. Hoci ide o nárast o 5,71 %, platby tvoria iba 0,96 % hrubého národného dôchodku, t. j. 9,3 miliardy EUR podľa viacročného finančného rámca.
<P>
Bezpodmienečnou prioritou Parlamentu bol okruh 1: udržateľný rast a konkurencieschopnosť. Parlament urobil mnoho pre to, aby presadil financovanie dvojročného projektu Systému satelitnej navigácie Galileo a Európskeho inovačného a technologického inštitútu. V tom sme uspeli. Rada súhlasila s preskúmaním viacročného finančného rámca, aby mohol byť projekt Galileo financovaný úplne celý z rozpočtu EÚ. Vo financovaní bol schodok 2,4 miliardy EUR, keď súkromný sektor odstúpil. Parlament trval na vyrovnaní schodku prostriedkami z rozpočtu EÚ. Naďalej už neprichádzalo vonkoncom do úvahy pokračovať týmto vágnym a roztriešteným spôsobom. Bolo potrebné urobiť voľbu v tomto rozpočtovom postupe: buď pokračovať so všetkými potrebnými zdrojmi, alebo to okamžite ukončiť.
<P>
Našťastie pre Európu sa Rada rozhodla pokračovať. Za to sme vďační kvalifikovanej práci portugalského predsedníctva. Potrebné prostriedky sme získali tak, že sme vzali 1,6 miliardy EUR z tohtoročných nevyužitých výdavkov na poľnohospodárstvo a 200 miliónov EUR z nástroja na flexibilitu a ostatok sme získali stanovením priorít a prerozdelením výdavkov z okruhu 1a. Záchrana projektu Galileo bola obrovským víťazstvom Parlamentu v tomto rozpočtovom postupe.
<P>
Ďalším významným úspechom bolo presadenie vonkajších činností EÚ. Na to sa získalo 70 miliónov EUR z nástroja na flexibilitu. To všetko je potrebné na také operácie, ako sú prípravy na policajné služby v Kosove a trvajúce ťažké úlohy týkajúce sa Palestíny, a prípravu na tieto operácie.
<P>
Rozpočtový výbor vytvoril osobitnú rezervu na posilnenie riadenia na základe činnosti. To je niečo, k čomu sa budeme vracať v uznesení.
<P>
Zvláštnym problémom je riadenie štrukturálnych fondov. Viac než polovica operatívnych programov nebola ešte schválená. Je dôležité, aby boli okamžite schválené.
<P>
Nakoniec by som sa rád poďakoval najmä zástupcom portugalského predsedníctva za ich skvelú prácu. Rovnako ďakujem komisárke pani Grybauskaitėovej za jej konštruktívny prístup a iniciatívu. Chcem sa takisto poďakovať predsedovi Výboru pre rozpočet pánovi Bögemu, všetkým koordinátorom a všetkým poslancom. Moja vďaka patrí takisto osobám zastávajúcim funkcie vo Výbore pre rozpočet a tým v mojej vlastnej skupine, ktorí boli schopní vytvoriť dobré výsledky pri zostavovaní rozpočtu, aj keď pracovali pod všetkým tým tlakom nabitého programu.
<P>
S týmito slovami teda prenechávam rozpočet Parlamentu, aby ho zvážil v priebehu svojej plenárnej schôdze.
<P>
(potlesk)
<SPEAKER ID="215" NAME="Predsedajúci">
Veľmi pekne vám ďakujem, pán Virrankoski, a prepáčte, prosím, to nedorozumenie, pre ktoré ste sa možno trochu poponáhľali so svojím prejavom vzhľadom na nedostatok času.
<SPEAKER ID="216" NAME="Emanuel Santos">
úradujúci predseda Rady. - (PT) Pán predsedajúci, dámy a páni, som potešený, že sa môžem zúčastniť na vašej diskusii o rozpočte na rok 2008 v druhom čítaní. Pozorne som počúval prvé dva prejavy a rád by som vyjadril svoje poďakovanie za slová oceňujúce našu spoločnú prácu.
<P>
Rozpočtový proces na rok 2008 bol ako zvyčajne neobyčajne zložitý a som rád, že môžem konštatovať váš zámer v rozpočte na rok 2008 v plnej miere rešpektovať dohodu dosiahnutú medzi našimi dvoma orgánmi na našom rokovaní o rozpočte dňa 23. novembra 2007. Táto dohoda mala dva rôzne, ale rovnako dôležité ciele: po prvé vymedziť rámec na stanovenie rozpočtu na rok 2008 a umožniť tak, aby Európska únia riadne fungovala a aby jej politiky boli správne uplatňované; po druhé zaistiť financovanie projektu Galileo, jedného z najdôležitejších projektov realizovaných Európskou úniou v posledných rokoch na politickej, priemyselnej a finančnej úrovni. V tomto kontexte mi, prosím, dovoľte vyjadriť veľkú hrdosť na vedúcu úlohu, ktorú spoločne zohrali Európsky parlament a Rada ako rozpočtový orgán s podporou Komisie, v celkovej dohode dosiahnutej o projekte Galileo.
<P>
Dňa 23. novembra 2007 sa nám podarilo dosiahnuť dohodu o rozpočte Spoločenstva, ktorý je v súlade s takým potrebným projektom, a tak urýchliť schválenie všetkých jeho ostatných legislatívnych a technických aspektov. Toto rozhodnutie o financovaní bolo nepochybne rozhodným krokom vo vyslaní projektu Galileo na jeho definitívnu obežnú dráhu.
<P>
Okrem toho by som takisto rád vyjadril spokojnosť Rady s dohodou, ktorú sme dosiahli v prípade rozpočtu na spoločnú zahraničnú a bezpečnostnú politiku na rok 2008. Ide o nesmierne dôležitú politickú prioritu Európskej únie. Verím takisto, že rozpočet na rok 2008 ako celok predstavuje vyvážený kompromis medzi potrebou zaistiť nevyhnutnú rozpočtovú disciplínu a stabilné finančné riadenie na jednej strane, a našou povinnosťou splniť očakávania občanov Európy na druhej strane.
<P>
Dovoľte mi, prosím, dodať, že tento uspokojivý výsledok bol umožnený jedine vďaka súčinnosti medzi úsilím všetkých zapojených a skvelému a konštruktívnemu ovzdušiu, ktoré, podľa nášho názoru, charakterizovalo celý tento proces od jeho začiatku.
<P>
Preto by som nemohol zakončiť svoj prejav bez toho, aby som využil túto príležitosť na osobné poďakovanie predsedovi Výboru pre rozpočet pánovi Reimerovi Bögemu za jeho úprimnosť, ako aj za ducha dialógu, ktorý preukázal počas rokovaní, a takisto obom spravodajcom, pánovi Virrankoskimu a pánovi Itälämovi, za ich konštruktívnu medziinštitucionálnu spoluprácu. Rád by som takisto vyjadril svoju vďačnosť svojim kolegom v "rozpočtovej" Rade a všetkým tým, ktorí s nimi spolupracovali, za pevnú podporu, ktorú poskytli predsedníctvu. Zvlášť by som sa chcel poďakovať pani komisárke Dalii Grybauskaiteovej, ktorá bezvýhradne zohrala svoju úlohu neutrálnej sprostredkovateľky, a v neposlednom rade by som sa takisto rád poďakoval zamestnancom uvedených troch orgánov, ktorí sa zúčastnili na týchto rokovaniach, za ich veľmi cenný a profesionálny prínos. Mnohokrát ďakujem všetkým.
<SPEAKER ID="217" NAME="Dalia Grybauskaitė">
členka Komisie. - (LT) Blahoželám všetkým. Rada by som vám pripomenula, že v priebehu predkladania návrhu všeobecného rozpočtu na rok 2008 pridelila Európska komisia najväčší podiel výdavkov na investície do rozvoja hospodárskeho rastu. Ide o nezvyčajný prípad v európskej finančnej histórii, keď financie pridelené na rozvoj hospodárskej konkurencieschopnosti tvoria najväčší podiel rozpočtu.
<P>
Je to nová, historická vlastnosť rozpočtu EÚ a odráža politické priority Európskej únie - konkurencieschopnosť, hospodársky rast, súdržnosť a harmóniu spoločnosti.
<P>
Významným prvkom rokovaní o rozpočte na rok 2008 bola potreba urobiť rozhodnutia o dvoch inovačných transeurópskych projektoch - projekte Galileo a rozvoji Európskeho technologického inštitútu.
<P>
Rozpočtové rokovania boli skutočne zložité. Vďaka konštruktívnemu postoju, ktorý zaujal Európsky parlament, ako aj Komisia, však bolo možné dosiahnuť kladné výsledky.
<P>
Rada by som sa poďakovala Európskemu parlamentu a najmä spravodajcovi pre rozpočet pánovi Virrankoskimu za to, že vzal do úvahy vysvetlenia Komisie týkajúce sa určitých rezerv. Pri prvom čítaní boli tieto rezervy pre položky odstránené. Rada by som však poukázala na to, že stále ešte existuje niekoľko nevyriešených problémov, na ktoré Komisia Parlament upozornila.
<P>
členka Komisie. Existujú však ešte určité rezervy, pre ktoré bude plnenie rozpočtu ťažšie a zložitejšie, a ja dúfam, že ich bude možné odstrániť v čo najkratšom čase.
<P>
Osobitným zdrojom našich obáv sú dve rezervy a ja by som na ne plenárne zasadnutie rada upozornila. Jedna rezerva znižuje o 17 miliónov EUR prípravu na platy zamestnancov v sídle v politickej oblasti vonkajších vzťahov, a to by donútilo Komisiu ponechať voľné miesta a zablokovať prijímanie zamestnancov od začiatku januára. To však v skutočnosti znamená, že by bolo 22 miliónov EUR v tejto kombinovanej rezerve na platy zamestnancov, a ja skutočne dúfam, že Parlament bude schopný opätovne prehodnotiť svoj postoj k tomuto na plenárnom zasadnutí.
<P>
Pokiaľ ide o všeobecnú rezervu 5 miliónov EUR na platy zamestnancov, Komisia je pevne odhodlaná predložiť požadovanú štúdiu o realizácii riadenia založeného na činnostiach (ABM) a správu požadovanú Parlamentom o nadväzujúcich krokoch alebo uskutočnení analytického skúmania a o vykonávaní článku 44 medziinštitucionálnej dohody.
<P>
Pokiaľ však ide o požadovaný akčný plán reorganizácie koordinačných a podporných činností, chcem sa v mene Komisie vyjadriť jasne. Európsky parlament bude v plnej miere informovaný o všetkých rôznych krokoch v nadchádzajúcom postupe, ktorý sa bude realizovať po analytickom skúmaní. V tejto veci vám môžeme dať záväzok Komisie. Chcem však takisto zdôrazniť, že táto Komisia nemôže uskutočniť zásadné reorganizačné kroky počas svojho posledného roku, a preto nebude k tejto záležitosti pripravený žiadny akčný plán. O zásadnej reorganizácii môže rozhodnúť až nasledujúca Komisia.
<P>
Komisia je odhodlaná postupne uskutočňovať výsledky pokračujúceho hodnotenia množstva činností určených počas analytického skúmania. Dostávame sa k prístupu realizovanému krok za krokom. Začali sme pracovať na komunikačných činnostiach, sieti delegácií, vyváženosti a štruktúre kategórií organizačnej štruktúry Komisie. Sľúbili sme to a takisto to urobíme.
<P>
Dúfame, že Parlament vezme do úvahy naše záväzky a našu spôsobilosť plniť ich v tejto záležitosti a v priebehu hlasovania vo štvrtok zváži svoje návrhy.
<P>
členka Komisie. - (LT) Na záver by som sa rada poďakovala Európskemu parlamentu, najmä predsedovi Výboru pre rozpočet pánovi Bögemu a spravodajcovi pre rozpočet pánovi Virrankoskimu a takisto Rade, najmä pánovi Santosovi, za ich veľmi efektívnu spoluprácu a konštruktívnu úlohu. Skutočne dúfam, že sa dnešné diskusie ukážu byť užitočnými a plodnými a že prispejú k výsledkom hlasovania o rozpočte Európskej únie na rok 2008.
<SPEAKER ID="220" NAME="Richard James Ashworth">
v mene skupiny PPE-DE. - Pán predsedajúci, tento rozpočet na rok 2008 je dobrým výsledkom, a preto musím zablahoželať svojim kolegom vo Výbore pre rozpočet, najmä nášmu predsedovi pánovi Bögemu a našim dvom spravodajcom pánovi Virrankoskimu a pánovi Itälämu, ktorí podľa mňa vykonali nesmierne dobrú prácu. Rovnako ako pani komisárka verím, že tento rozpočet odráža náležitejším spôsobom dnešné meniace sa priority Únie a je primeranejší pre úlohy, pred ktorými stojíme.
<P>
Vítam skutočnosť, že predstavuje 0,96 % hrubého národného produktu a som takisto rád, že financovanie agentúry Frontex omnoho viac zodpovedá úlohe, pred ktorou táto organizácia stojí.
<P>
Existujú však dve oblasti záujmu. Mojou prvou oblasťou je projekt Galileo a hoci iste nie je mojou úlohou komentovať technické prednosti tohto projektu, môžem a určite takisto musím komentovať finančné odbory, ktorých uplatňovania som svedkom. Znepokojovalo ma, že sa ukázala veľmi malá chuť súkromného sektora investovať do tohto projektu. Zdalo sa mi, že existuje malé alebo žiadne zaistenie pre prípady prekročenia nákladov a časových lehôt pri projektoch, ktoré sú takmer nevyhnutné, a skutočne ma znepokojuje, že vízia obchodného modelu po ukončení fázy vývoja ponecháva ešte mnohé priania nesplnené.
<P>
Druhý bod, ktorý chcem uviesť, je, že na tento rozpočet vrhá tieň správa Dvora audítorov. Musím povedať, že po 13 chybách je to niečo, čo treba brať veľmi vážne. Je to niečo, čo nesmierne poškodzuje vnímanie Európskej únie vo verejnosti.
<P>
Dva body sú celkom jasné. Vo svojich komentároch sa obraciam na predsedníctvo, členské štáty a Komisiu. Musia sa s väčšou naliehavosťou venovať dosiahnutiu kladného vyhlásenia o vierohodnosti (DAS), pretože - opakujem svoje slová - to veľmi, veľmi poškodzuje vnímanie Únie. Po druhé a vzhľadom na tento bod som presvedčený, že je načase, aby Parlament bol asertívnejší pri zaisťovaní plnenia podmienok medziinštitucionálnej dohody.
<SPEAKER ID="221" NAME="Catherine Guy-Quint">
v mene skupiny PSE. - (FR) Pán predsedajúci, pani komisárka, pán predseda, dámy a páni, súhrnný rozpočet EÚ odráža závažné tendencie hospodárstiev, ktoré sú poznačené aktuálnymi finančnými vyhliadkami. V položkách platieb bude 120 miliárd EUR, čo predstavuje 0,96 % celkového hrubého národného dôchodku členských štátov. Toto všetko je pomerne skromné a ďaleko od skutočných potrieb politického projektu oznámeného tými, ktorí prijímajú rozhodnutia v Rade, v Komisii a takisto tu v Parlamente.
<P>
V Parlamente často citujeme príčiny tohto stavu: národné egoizmy, ktoré rozhojdávajú spoločnú loď, nadmerná opatrnosť Komisie pri uskutočňovaní našich rozpočtových pokynov alebo celková neschopnosť EÚ prísť s inovačnými, realistickými projektmi. V tomto roku, vedení našimi skvelými spravodajcami - vrátane pána Virrankoskiho - sme opäť museli nájsť riešenie pre rozvoj politík, ktoré sú podľa nás zásadné, a nové skúšobné projekty, ktoré naši spoluobčania očakávajú. V tomto roku sme opäť boli svedkami štíhleho finančného rámca pre medzinárodnú akciu EÚ, čo nám nijako neuľahčuje prijímanie našich záväzkov voči Palestíne a Kosovu.
<P>
Tento rok sa však jednému projektu podarilo prekonať túto tvrdosť a neohybnosť: projektu Galileo. Rada by som sa poďakovala najmä pani komisárke Grybauskaitė, pánovi Romerovi, predsedovi pánovi Bögemu a pánovi Virrankoskimu, a takisto všetkým členom Výboru pre rozpočet, poslancom, ako aj administratívnym pracovníkom, ktorých pevné presvedčenie a rokovacie stratégie boli odmenené dohodou o financovaní uzavretou s Radou. Mám chuť povedať: "Našťastie tam bola Komisia a Parlament", ale nemôžem vynechať úlohu, ktorú zohralo portugalské predsedníctvo a pán Santos, ktorý uviedol veci do pohybu svojimi poznatkami a schopnosťou počúvať. Mali by sme mať na pamäti, že ďalšia v rade po týchto rokovaniach je Európa ako celok, ktorá zaistila úplné financovanie projektu Galileo prostredníctvom prostriedkov Spoločenstva. S Európskym technologickým inštitútom je celková suma tohto balíčka 2,7 miliardy EUR, pričom nie sú ohrozené politiky EÚ.
<P>
Tento príklad spoločného politického dopytu je vzácnou položkou v rozpočtovej histórii Európskeho parlamentu. Socialisti to interpretujú ako znamenie nádeje nielen pre autonómiu satelitnej navigácie EÚ od roku 2013, ale takisto ako známku schopnosti Parlamentu využiť svoje právomoci a splniť si svoje povinnosti pri príprave rozpočtovej budúcnosti EÚ.
<SPEAKER ID="222" NAME="Anne E. Jensen">
v mene skupiny ALDE. - (DA) Pán predsedajúci, pani komisárka, pán výkonný predseda Rady, v mene Skupiny Aliancie liberálov a demokratov za Európu by som takisto rada vyzdvihla skvelý výsledok rokovania, ktorý môžeme osláviť v súvislosti so štvrtkovým prijatím rozpočtu na rok 2008. Blahoželám svojmu kolegovi pánovi Virrankoskimu ako spravodajcovi pre rozpočet Komisie. Podarilo sa mu vykonať to, čo mnohí považovali za nemožné, a to nájsť kompromis zahŕňajúci preskúmanie viacročného rozpočtového rámca a finančný výhľad, pričom sme nemuseli zapájať hlavy štátov alebo vlád a takisto sme nemuseli prežívať rozsiahlu drámu rokovaní na konci decembra.
<P>
Výsledky rokovaní, ktoré máme pred sebou, zaisťujú miliardy potrebné na financovanie systému satelitnej navigácie Galileo bez toho, že by sme museli znížiť financie na iné nevyhnutné programy. Sú to dostupné peniaze na poľnohospodárstvo, sú to peniaze z nástroja na flexibilitu a sú to peniaze, ktoré by inak ostali nevyužité, ktoré teraz budú vynaložené s cieľom zaistiť, aby Európska únia mohla pokračovať v dôležitých investíciách do projektu Galileo. Tieto prostriedky dajú EÚ plne k dispozícii základnú infraštruktúru a dôležité schopnosti. Vďaka využitiu nástroja na flexibilitu sa našli peniaze navyše takisto pre Palestínu a Kosovo.
<P>
Celkovo sme v tomto prípade dospeli k historicky dobrému riešeniu. Potrebujeme flexibilnejší rozpočet Európskej únie, v ktorom budeme môcť každý rok zaistiť financovanie základných potrieb. To nemusí nevyhnutne znamenať nákladnejší rozpočet, ale striktnejšie uplatňovanie pravidiel a zameranie na významné problémy. K tomuto skvelému riešeniu prispelo mnoho ľudí. Pani Grybauskaitėová nás viedla prezieravo a zároveň s autoritou. Parlament zaujal jednotný postoj a postaral sa o podporu priania Komisie. Rada by som sa poďakovala predsedovi Výboru pre rozpočet pánovi Bögemu za jeho rozhodné a schopné vedenie, a takisto koordinátorom ostatných skupín za ich skvelú spoluprácu. Poďakovanie prináleží takisto pánovi Itälämu za jeho poctivé úsilie a portugalskému predsedníctvu za prácu, ktorú vykonalo na dosiahnutie skvelého výsledku. Je to víťazstvo pre Európsku úniu, ako aj pre zdravý rozum.
<SPEAKER ID="223" NAME="Wiesław Stefan Kuc">
v mene skupiny UEN. - (PL) Pán predsedajúci, dnes diskutujeme o návrhu rozpočtu Európskej únie na rok 2008 naposledy. Zdá sa, že zodpovedá našim očakávaniam, aj keď tie najprudšie diskusie sa, ako to zvykne byť, sústredili na jeho výšku. Aj tak sa však musíme pohybovať v rozsahu dohodnutého rámca a prispôsobiť mu jednotlivé postoje.
<P>
Snažili sme sa vziať do úvahy všetky pozmeňujúce a doplňujúce návrhy, ale niekedy sa ukazovalo, že to nie je možné, pretože si vzájomne odporovali. Som zvlášť potešený, vzhľadom na to, že plníme povinnosti Európy ako globálneho partnera, našou snahou čo najviac zvýšiť zdroje na akciu tejto povahy. Z dnešného prejavu pána Sálíha Mahmúda Usmána, laureáta Sacharovovej ceny, vyplýva, že svet s najväčšou pravdepodobnosťou s Európskou úniou ráta.
<P>
V tejto súvislosti by som rád povedal, že Skupina Únie za Európu národov, v ktorej v mene hovorím, bude hlasovať za návrh predloženého rozpočtu. Rád by som svojim kolegom veľmi poďakoval za náš úspech. Všetci ho chvália. Ešte raz ďakujem.
<SPEAKER ID="224" NAME="Helga Trüpel" LANGUAGE="DE">
Pán predsedajúci, pani komisárka, dámy a páni, takisto pre skupinu Verts/ALE je zásadnou otázkou, či je európsky rozpočet skutočne orientovaný na budúce potreby a či reaguje na veľkolepé úlohy budúcich rokov, najmä pokiaľ ide o našu zodpovednosť v oblasti zahraničnej politiky, ale takisto vo vzťahu k výskumu a vývoju, vzdelávaniu a, samozrejme, boju proti zmene klímy.
<P>
Nie je naším presvedčením, že rozpočet ako celok je dostatočne dobrý na to, aby sa vyrovnal s týmito závažnejšími úlohami. No je pre nás uspokojivé, že teraz bolo prijaté rozhodnutie v prospech projektu Galileo. Predstavuje niečo ako predmostie, z ktorého môžeme vyjsť ďalej smerom k zmene rozpočtu a prispôsobiť ho náležitejším spôsobom budúcnosti, a je takisto historickým krokom, ktorý Európska únia urobila, keď v oblasti priemyselnej politiky odštartovala taký ambiciózny projekt.
<P>
Verím, že je veľmi dôležité, najmä v súvislosti s lisabonskou agendou, aby Európa neupustila od tohto nového technologického rozvoja, tohto navigačného systému v prospech Spojených štátov a Číny, ale aby naším cieľom bolo hrať našu vlastnú sebavedomú úlohu vo svete a na globálnom trhu.
<P>
Z tohto dôvodu som presvedčená, že musíme byť v budúcich rokoch ešte viac aktívni pri konštruovaní týchto zmien a že musíme nájsť správne odpovede na globálne otázky. Som takisto potešená, že sa nám podarilo prerozdeliť zdroje z európskeho programu, aby sme mohli financovať projekt Galileo. Podľa môjho názoru znamená vydávanie v súčasnosti vydávaných finančných prostriedkov na lepšie technológie, ktoré sú takisto menej škodlivé pre životné prostredie, ďalší krok vpred.
<P>
Rada by som sa ešte poďakovala svojim kolegom, členom výboru, pánovi Bögemu a dvom spravodajcom za ich tvrdú prácu na tomto rozpočte. Pevne verím, že ide o krok správnym smerom.
<SPEAKER ID="225" NAME="Esko Seppänen">
v mene skupiny GUE/NGL. - (FI) Pán predsedajúci, zajtra prijmeme rozpočet Európskej únie na ďalší rok, rozpočet, v rámci ktorého platby iste nepresiahnu strop 1 %, nehovoriac o skutočnosti, že to bude 1,24 % hrubého národného dôchodku. V tomto ohľade je výsledok uspokojivý pre tých v našej skupine, ktorí chcú ušetriť peniaze daňových poplatníkov zo svojich vlastných krajín. Na druhej strane je v našej skupine mnoho tých, ktorí by si boli priali, aby sa rozpočet Komisie riadil politikou, ktorou Parlament prijíma, rovnako ako využíva svoje zdroje, čo zaváňa slabšou rozpočtovou disciplínou. Vždy sa usiluje nájsť nové oblasti pre výdavky, aj keď sa tam napríklad peniaze nevyužívajú dobre.
<P>
V našej skupine sú takisto dva prístupy k projektu Galileo. Niektorí chcú, aby bol financovaný z rozpočtu EÚ; iní projekt Galileo úplne odmietajú vzhľadom na jeho obrovské náklady. Existuje obava, že to bude slabá hodnota za zdroje typu verejných peňazí. Keďže sa súkromné spoločnosti stiahli, závisí budúcnosť projektu Galileo od financovania Európskou úniou. Naša skupina má negatívny pohľad na militarizáciu projektu Galileo, ktorý bol pôvodne plánovaný výlučne na civilné využitie.
<P>
Máme takisto negatívny pohľad na dodatočné financovanie zahraničnej, bezpečnostnej a obrannej politiky z rozpočtu EÚ. Sme stúpenci koncepcie, podľa ktorej je EÚ mierovou organizáciou a že by nemala byť militarizovaná a nemala by sa stať zástupcom superveľmoci. Pretože tým sa stane, pokiaľ Rada chce vložiť viac peňazí do financovania spoločnej bezpečnostnej a obrannej politiky. Nechceme mať nič spoločné s využívaním prostriedkov z rozpočtu EÚ na podporu politického dedičstva starých prechodných štátov v Afrike alebo na nelegálne akcie Spojených štátov amerických, ktoré v Iraku a Afganistane konali ako trýzniteľ.
<P>
Vzhľadom na to všetko bude naša skupina voliť v duchu prejavu priateľstva, proti správe o rozpočte vypracovanej pánom Virrankoskim.
<SPEAKER ID="226" NAME="Nils Lundgren">
v mene skupiny IND/DEM. - (SV) Pán predsedajúci, rád by som sa poďakoval a vzdal hold spravodajcom, pánovi Virrankoskimu a pánovi Itälämu. Vykonali veľmi kompetentnú a zodpovednú prácu a pritom boli schopní aj udržať rozpočet na nižšej úrovni, než akú som považoval spočiatku za možnú. Samozrejme však museli pracovať v rozsahu hraníc, ktoré im boli stanovené, a ja by som poukázal na to, že tieto hranice sú neprimerané.
<P>
V prvom rade je príjmová strana v podstate predurčená sumou. Asi 1 % hrubého národného dôchodku ide do EÚ. Tak by tomu však v racionálnom systéme byť nemalo. Správny prístup je najprv rozhodnúť, čo má EÚ robiť, potom sa pozrieť, koľko to bude stáť, a nakoniec na to dať dokopy peniaze. Čo by sa robiť nemalo, je najprv dať dokopy peniaze a až potom si lámať hlavu, na čo by sa mohli minúť. To je dosť zlý spôsob postupu, a každý to vie. Takže to zmeňme!
<P>
Po druhé vieme, že najmenej 75 % peňazí, ktoré EÚ míňa, sa vynakladá na úplne nepotrebné a škodlivé veci. Z tohto dôvodu máme obrovskú sumu finančných prostriedkov, ktoré máme vynaložiť na užitočné projekty. Zhruba polovica sa v praxi stále míňa na poľnohospodársku politiku a ďalšia štvrtina až tretina na niečo, čomu sa hovorí "štrukturálne fondy na štrukturálnej strane ". Európska únia by v skutočnosti nič z toho robiť nemala.
<P>
Čo by Európska únia naopak robiť mala, je rozvoj a monitorovanie regulačných systémov pre vnútorný trh a spoluprácu v oblasti životného prostredia. To stojí úžasne málo. Pokiaľ k tomu v budúcnosti prejdeme, budeme schopní znížiť príspevok EÚ a stále ešte nám budú ostávať peniaze na iné veci, ktoré by Európska únia mala robiť. Podľa môjho názoru medzi ne patrí projekt Galileo, ktorý má byť teraz financovaný. To je úspech. Mali by sme intenzívne investovať do základného výskumu, pretože to by nám umožnilo vyvíjať nukleárnu energiu. To je pre Európsku úniu tá pravá úloha. Nie agenti na boj s lesnými požiarmi, štrukturálne prispôsobenie sa globalizácii a iné programy, ktoré sú iba propagandistickými výdavkami.
<SPEAKER ID="227" NAME="Sergej Kozlík" AFFILIATION="NI">
(SK) Vážený pán predsedajúci, ctený Parlament, vážení hostia. Mnohé spoločné politiky financované za účasti rozpočtu Európskej únie nie sú dobré. Nepodporujú proefektívny vývoj produkčných štruktúr Európskej únie, ani zvyšovanie ich konkurencieschopnosti.
<P>
Typický z tohto pohľadu je sektor poľnohospodárstva, do ktorého plynie takmer 40 % prostriedkov Európskej únie. Z pohľadu ostatného vývoja sa spoločná poľnohospodárska politika Európskej únie ukazuje ako veľmi nepružná a rigidná. Je historicky deformovaná kompromismi založenými na postupných ústupkoch, najmä voči veľkým členským krajinám.
<P>
Doterajšie reformy viac-menej len konzervovali neefektívnu redistribúciu zdrojov. Naďalej sme svedkami, keď 80 % európskych zdrojov čerpá 20 % podnikov koncentrovaných v starých členských krajinách, čo vytvára nerovnaké a diskriminačné podmienky pre nové členské krajiny.
<P>
Je predsa proti základným trhovým princípom, aby sa národné finančné balíky tvorili na tzv. historickom princípe, ako sa o tom uvažuje pri reforme trhu s vínom. Spoločná poľnohospodárska politika Európskej únie musí zabezpečiť rovnaké pôsobenie nástrojov, možnosť rovnakej participácie na spoločnom rozpočte Európskej únie, ako aj na rozpočtoch členských krajín.
<P>
Hovorí sa, že rozpočty sú odrazom alebo zrkadlom zamýšľaných hospodárskych politík. Európsky rozpočet v oblasti agrárnej politiky, podotýkam, nie vlastnou vinou, je žiaľ krivým zrkadlom.
<SPEAKER ID="228" NAME="Salvador Garriga Polledo" AFFILIATION="PPE-DE">
(ES) Pán predsedajúci, pani komisárka, pán úradujúci predseda Rady, páni spravodajcovia, dámy a páni, ide o dobrý návrh rozpočtu a my všetci by sme si k nemu mali zablahoželať. K obsahu návrhu dokumentu však už toho bolo povedané dosť.
<P>
Rád by som uviedol, aký potešený som dvoma aspektmi: plnením rozpočtu a úspešným zmierovacím konaním.
<P>
Aby som začal plnením rozpočtu, myslím, že sa nám v tomto roku podarilo pridať hodnotu finančným prostriedkom, ktoré z neho boli vynaložené, svoje záväzky sme splnili s väčším úspechom a dobre sme spolupracovali a spoľahlivo si vymieňali informácie s Európskou komisiou. Myslím, že v súvislosti s väčšinou oblastí rozpočtu môžeme s istotou povedať, že v roku 2007 bolo plnenie úspešné, čo okrem iného znamená, že môžeme mať voči Komisii nižšie rezervy než v predchádzajúcich rokoch. To so sebou potom nesie omnoho hladší postup, dokonca aj keď vieme, že sme v jednom z prvých rokov finančného plánu a nového obdobia finančného výhľadu: to znamená, že zavedenie štrukturálnych fondov bude trochu nevýkonné, ale mám pocit, že naberie tempo.
<P>
Pokiaľ ide o zmierovacie konanie, ktoré je základom tejto dobrej dohody, rád by som ešte raz zablahoželal Európskej komisii za všetku jej pomoc poskytnutú prostredníctvom pani komisárky, delegácii Európskeho parlamentu a, samozrejme, portugalskému predsedníctvu, ktoré fungovalo takým súdržným spôsobom. Pracovalo ako skutočný tím a jeho členovia sem dokonca prišli v rovnakých kravatách, čo znamená, že skutočne fungujú ako tím: iste je to vďaka nim, že sme boli schopní financovať technologický vývoj a ochrániť daňových poplatníkov využívaním položiek platieb spôsobom, ktorý nebol nadmerný.
<P>
V budúcich rokoch by sme tento vzorec nemali meniť a pri budúcich zmierovacích konaniach týkajúcich sa rozpočtu musíme mať vždy na mysli, že tento Parlament zastupuje občanov a že ich vôľa je vyjadrená prostredníctvom politických skupín. Ani by sme nemali zabúdať, že rozpočet je sám osebe politický akt.
<SPEAKER ID="229" NAME="Jutta Haug" AFFILIATION="PSE">
(DE) Pán predsedajúci, pani komisárka, pán úradujúci predseda, dámy a páni, rokovanie o rozpočte na rok 2008 ukázalo, ako ďaleko môže Európsky parlament postúpiť vo vyjednávaní s Radou, pokiaľ sme odhodlaní uviesť naše nápady pre európsku politiku do praxe.
<P>
Od začiatku hovoríme, že po zániku myšlienky partnerstva verejného a súkromného sektora by projekt Galileo musel byť financovaný európskymi prostriedkami podľa metódy Spoločenstva. Čokoľvek iné by bolo pre Parlament neprijateľné. Parlament trval v tomto bode na svojom a potom vyvíjal tlak na Radu - alebo, buďme úprimní, nútil Radu -, aby pripravila pôdu väčšinovým hlasovaním - nie však hlasovaním jednohlasným -, aby schválila kompromis, ktorý s nami dohodla, čo zahŕňa i to, čomu sa hovorí malé preskúmanie. Hovorím, že tu je Nemka, ktorá je vďačná portugalskému predsedníctvu.
<P>
Preto by sme mali byť schopní riadne financovať projekt Galileo a Európsky technologický inštitút až do roku 2013. To ma napĺňa hrdosťou na náš Parlament, ale zároveň, samozrejme, nezabúdam na nesmierne užitočnú úlohu, ktorú zohrala Komisia v tomto rozpočtovom procese. Moja úprimná vďaka vám, pani komisárka, a všetkým zamestnancom vašich oddelení. Rada bola nesporne vďaka vašej pomoci navedená na správnu cestu, nielen pokiaľ ide o naše politiky hospodárskej súťaže a inovačné politiky, ale takisto s ohľadom na kroky v zahraničnej politike. Náš kompromis nám takisto pre aktuálne obdobie zaistí dostatok finančných prostriedkov, aby sme splnili naše európske záväzky v Kosove a Palestíne.
<P>
Je úplne jasné, že Parlament musel za tento pokrok zaplatiť svoju cenu. V roku 2008 budú na spoločnú zahraničnú a bezpečnostnú politiku vyčlenené rozpočtové prostriedky vo výške 285 miliónov EUR. Je to síce prídel, ktorý je o 125 miliónov EUR vyšší než v roku 2007, ale všetci si dobre uvedomujeme, že okruh 4 ostane chronicky nedostatočne financovaný do konca obdobia, ktorého sa týka finančný výhľad. Akákoľvek veľká bola spočiatku naša radosť tu v Parlamente z tohto posunu v postoji Rady, musíme takisto silne zdôrazniť, že Rada ostala nielen zameraná na svoj hlavný cieľ vyplatiť čo najmenej, ale v skutočnosti tento cieľ dosiahla. Celkové plánované výdavky dosahujú 120,3 miliardy EUR, čo predstavuje iba 0,96 % úhrnného hrubého národného dôchodku členských štátov, zatiaľ čo finančný výhľad umožňuje 1,04 %.
<P>
V roku 2008 teda budeme mať tesne priliehajúci rozpočet, i keď sme mali dať prednosť niečomu pohodlnejšiemu. O dôvod viac pre sústredené úsilie na našej strane, ktorým zaistíme, aby Komisia realizovala viacročné programy rýchlo a správne, aby konala podľa našich pripomienok ku konkrétnym rozpočtovým položkám spôsobmi, ktoré zodpovedajú našim zámerom, aby jej prvou reakciou na naše návrhy skúšobných projektov a prípravných opatrení bolo hľadanie spôsobov, ako ich uvádzať do praxe, nie popisovanie všetkých prekážok, ktoré takej realizácii bránia. Vyzývam všetkých poslancov vrátane tých, ktorí sú členmi špecializovaných výborov, aby monitorovali plnenie rozpočtu na rok 2008 systematicky a kriticky.
<P>
Dovoľte, aby som skončila vyjadrením úprimnej vďaky spravodajcom, všetkým svojim kolegom poslancom a sekretariátu za ich úprimnú a konštruktívnu spoluprácu v roku 2007. Dúfam v podobnú parlamentnú solidaritu v roku 2008, kedykoľvek budem mať za úlohu navrhnúť správu.
<SPEAKER ID="230" NAME="Gérard Deprez" AFFILIATION="ALDE">
(FR) Pán predsedajúci, dámy a páni, najprv by som rád vzdal poctu a zablahoželal našim spravodajcom a hlavnému spravodajcovi, nášmu priateľovi, pánovi Kyöstimu Virrankoskimu, a celej delegácii Európskeho parlamentu, skúsene vedenej pánom Bögem. Blahoželám takisto Komisii a, menej obvykle, predsedníctvu Rady, ktoré sa odvážilo chopiť svojich povinností. Pán minister, keby existovala európska čestná légia, mám pocit, že by ste si ju oprávnene zaslúžili.
<P>
Hlavná starosť, ktorú sme ja a moji kolegovia mali vzhľadom na rozpočet na rok 2008, bolo zaistiť plné financovania pre naštartovanie projektu Galileo a následne Európskeho technologického inštitútu zo strany Spoločenstva bez toho, aby bolo ohrozené financovanie programov zameraných na realizáciu lisabonskej stratégie. Výsledok bol dosiahnutý: to je dobrá správa pre Európu ako celok a takisto dobrá správa, ktorú môžeme ľahko a jednoducho vysvetliť našim spoluobčanom, ktorí chápu jej rozsah.
<P>
Ak by som si teraz mohol nachvíľu dať na hlavu čapicu predsedu výboru LIBE, rád by som povedal, že som spokojný s podporou, ktorú Výbor pre rozpočet poskytol postoju Výboru pre občianske slobody, spravodlivosť a vnútorné veci, pokiaľ ide o rozpustenie rezerv v súvislosti so SIS II a Frontexom. Ide o dva nevyhnutné nástroje na stráženie vonkajších hraníc EÚ a my musíme zvýšiť ich prevádzkovú spôsobilosť. Na druhej strane žiadam, aby sme v rezerve ponechali všetky položky, ktoré sa vzťahujú na Európsky fond pre utečencov, dokým Parlament a Rada neprijmú návrh smernice o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt.
<SPEAKER ID="231" NAME="Zbigniew Krzysztof Kuźmiuk" AFFILIATION="UEN">
(PL) Pán predsedajúci, je ťažké byť optimista, pokiaľ ide o rozpočet na rok 2008, pretože je to najnižší rozpočet za mnoho rokov vo vzťahu k hrubému národnému dôchodku členských štátov v zmysle položiek záväzkov, ako aj položiek platieb.
<P>
Rád by som Parlamentu pripomenul, že vo finančnom výhľade na roky 2007 - 2013 bol stanovený strop pre položky záväzkov na rok 2008 vo výške 1,08 % hrubého národného dôchodku. Pre položky platieb bol stanovený vo výške 1,06 %. Existuje preto významný rozdiel medzi tým, čo bola Európska únia pripravená financovať iba dva roky dozadu, a tým, čo je pripravená financovať teraz. Za také obmedzené finančné prostriedky nemôžeme mať viac Európy v žiadnej z oblastí, do ktorých Európska únia rozdeľuje svoje finančné zdroje.
<P>
Vítam skutočnosť, že výsledkom zmierovacieho konania bola dohoda o financovaní programu Galileo a Európskeho technologického inštitútu. Dúfam takisto, že Európsky parlament bude súhlasiť s čerpaním prostriedkov z rozpočtových rezerv na financovanie agentúry Frontex. To má význam najmä pre také krajiny, ako je Poľsko. Už v decembri sa hranice týchto krajín stanú vonkajšími hranicami Európskej únie v plnom zmysle slova.
<SPEAKER ID="232" NAME="Hans-Peter Martin" AFFILIATION="NI">
(DE) Pán predsedajúci, v centre politiky bez akéhokoľvek "izmu" je dôveryhodnosť. Dôveryhodnosť má mnoho do činenia s účelmi, na ktoré sa vynakladajú dostupné príjmy z daní, a ľudia to sú schopní vidieť najzreteľnejšie na sumách, ktoré sa míňajú za administratívne orgány. Tomuto rozpočtu sa, žiaľ, opäť nepodarilo presne ukázať, koľko prostriedkov sa v skutočnosti má vydávať na administratívu. Máme v ňom položku so 6,6 miliardami EUR, ale administratívne výdavky sú takisto skryté vo vnútri mnohých ďalších položiek.
<P>
Okrem toho o demokratickej povahe spoločnosti čosi vypovedá takisto to, či životný štýl politických tried javí alebo nejaví nejaký vzťah k životným podmienkam prevažnej väčšiny obyvateľstva. Máme do očí bijúci príklad priepasti medzi týmito dvoma skupinami vo vnútri Európskej únie vo forme dôchodkových systémov pre úradníkov a takisto pre tých v tomto Parlamente, ktorí sú zaradení do luxusnej triedy systému penzijného pripoistenia. V prípade úradníkov sa celkový objem ročných platieb teraz udržiava na 963 miliónoch EUR, do ktorých títo úradníci sami prispievajú nie viac než tretinou. Účet sa navyše neustále zvyšuje. Je stanovené, že samotný počet príjemcov dôchodkov sa má zvyšovať o 5,5 %. Miera inflácie sa zahŕňa automaticky. Brusel sa tak stále viac vzďaľuje od tých, o ktorých tvrdí, že ich zastupuje, a to je pre demokraciu zlé.
<P>
To by bol bod, z ktorého by bolo možné začať rozumnú reformu rozpočtu, a je to takisto výzva na konanie pre vás, pani komisárka.
<SPEAKER ID="233" NAME="Reimer Böge" AFFILIATION="PPE-DE">
(DE) Pán predsedajúci, dovoľte, aby som sa najprv čo najsrdečnejšie poďakoval obom spravodajcom pánovi Itälämu a pánovi Virrankoskimu, ktorí odviedli veľmi dobrú prácu za posledných niekoľko mesiacov a vytvorili nesmierne solídne správy. Táto moja vďaka ďalej patrí koordinátorom a zamestnancom politických skupín a rád by som vyjadril svoju úprimnú vďačnosť aj sekretariátu výboru. Dovoľte mi, aby som sa celému tímu poďakoval tak, že za všetkých vyberiem mená Anne Vitreyová, Ian Vollbracht a Marie-Cécile Bernardová, ktorí pre všetkých z nás veľmi tvrdo pracovali. Musím takisto povedať, že by sme nakoniec nemohli dospieť k tomuto konečnému súhrnnému výsledku, o ktorom budeme hlasovať vo štvrtok, bez veľkej solidarity preukázanej Európskym parlamentom.
<P>
Pani komisárka, vďaka vašej schopnosti využiť pravý okamih, ako ste opäť pri týchto rokovaniach urobili, ste úplne zásadným spôsobom prispeli k ich úspešnému výsledku, za čo vám srdečne ďakujem. Ako niekto, kto zažil pomerne dosť procesov rozpočtovej koordinácie, si prajem vzdať vrelý hold portugalskému predsedníctvu za spôsob, akým viedlo rokovania Rady v tejto ťažkej situácii. Zaistením záverečného hlasovania a súhlasu Rady napísalo novú kapitolu v histórii orgánov Európskej únie, čo je úspech, ktorý hlboko a s nadšením oceňujeme.
<P>
Celkovo môžeme povedať, že máme rozpočet na rok dva obdobia finančného výhľadu s objemom 120,3 miliardy EUR, t. j. 0,96 % súhrnného hrubého národného dôchodku členských štátov, rozpočet, ktorý je veľmi silne orientovaný na daňovú disciplínu.
<P>
Máme rozpočet, ktorý je zárukou programov vytvárajúcich pridanú európsku hodnotu, ako sú tie, ktoré sme tu práve prijali. Máme rozpočet, ktorý je zárukou základov strategického projektu Galileo do roku 2013 v prvom rade, a skryté vrstvy v zmesi preskúmania, flexibility a prerozdeľovania. Máme rozpočet, ktorý zaisťuje zdroje navyše pre Frontex, a tak umožňuje reagovať na naliehavé otázky, a máme rozpočet, ktorý financuje spoločnú zahraničnú a bezpečnostnú politiku, aj keď iba na rok 2008, a umožňuje čerpať zdroje na účely SZBP z nástroja na flexibilitu.
<P>
Dovoľte mi, aby som tu uviedol, že sme mali uprednostniť dlhodobý, viacročný prístup, ktorý by podoprel chronicky nedostatočne financovaný okruh 4, Európska únia ako globálny partner. To je však téma, ku ktorej nás SZBP, Palestína a Kosovo iste donúti sa vrátiť v súvislosti s budúcou správou pani Haugovej o prioritách nasledujúceho rozpočtu. Odporúčam Parlamentu tento rozpočet v jeho schválenej podobe.
<SPEAKER ID="234" NAME="Vladimír Maňka" AFFILIATION="PSE">
(SK) Vážený pán predseda, dám a páni, dovoľte malú rekapituláciu v oblasti Iné oddiely.
<P>
Pri rozpočte Európskeho parlamentu sme dosiahli významné úspechy. Aspoň niektoré z nich. Po prvé, našli sme kompromis pri pohľade na globálnu úroveň rozpočtu.
<P>
Po druhé, v oblasti informovanosti občanov Európskej únie o práci a prínosoch Európskeho parlamentu budeme mať nástroje na lepšiu spoluprácu a komunikáciu s občanmi. Tu je potrebné zdôrazniť, že nestačí, keď sami, ako Európsky parlament, dosiahneme pokroky v informačnej a komunikačnej politike. Efektívnosť znamená aj zapojenie Komisie a európskych domov v jednotlivých štátoch. Postup treba koordinovať, výsledky pravidelne hodnotiť. Konečným efektom bude nielen lepšia informovanosť, ale aj vyššia transparentnosť a lepšie využitie zdrojov.
<P>
Po tretie, chcem sa vám poďakovať vážené kolegyne, vážení kolegovia, za podporu nášho úsilia vytvoriť systém riadenia znalostí. Umožní vám v budúcnosti lepšie sa venovať vašim legislatívnym úlohám.
<P>
Po štvrté, podarilo sa nám zvýšiť flexibilitu pre návštevnícke skupiny.
<P>
Po piate, verím, že aj opatrenia na podporu jazykových služieb prinesú na jednej strane kvalitnejšie služby, na strane druhej lepšie využitie zdrojov.
<P>
Po šieste, dosiahli sme dohodu pri niektorých environmentálnych otázkach a nábore hendikepovaných ľudí.
<P>
Pri rozpočte Iných oddielov je potrebné, aby sme každú inštitúciu posudzovali individuálne. Ako dobrý príklad tvorby rozpočtu uvediem Dvor audítorov. Tento subjekt dosiahol v niektorých rozpočtových riadkoch úspory tým, že zostavoval svoj rozpočet na báze reálnych nákladov a nie pomocou indexov na báze inflácie.
<P>
Vážení kolegovia, rád by som sa poďakoval spravodajcom, ale aj všetkým tímom z Komisie, Rady a Európskeho parlamentu. Z našich stretnutí, rokovaní a zmierovacích konaní som mal ten najlepší pocit. Keď cítite, že všetci majú záujem sa dohodnúť, je to veľmi pozitívny prvok a môže vzniknúť len dobrý výsledok.
<SPEAKER ID="235" NAME="Nathalie Griesbeck" AFFILIATION="ALDE">
(FR) Pán predsedajúci, dámy a páni, ako viete, v roku 2006 mnohí z nás hlasovali za viacročný rozpočet pre finančný výhľad s ťažkým srdcom. Boli sme si v skutočnosti plne vedomí, že príspevky členských štátov nebudú na zvládnutie najdôležitejších úloh, pred ktorými stála Európa s 27 krajinami, a najmä s pol miliardou obyvateľov, stačiť. Tento neprimeraný rozpočet, oslabený odstúpením súkromných partnerov, ktorí boli dovtedy zúčastnenými stranami v projekte Galileo, nás urobil zraniteľnými voči závažným problémom a bol zdrojom mnohých obáv.
<P>
Som preto rada, že Parlament bol tentoraz vypočutý po veľmi dlhom boji s členskými štátmi v Rade. Tento rozpočet na rok 2008 je v skutočnosti pre Európanov a pre Parlament víťazstvom a ja by som takisto rada vyslovila svoju úprimnú vďaku nášmu hlavnému spravodajcovi a celému jeho tímu za ich ťažké rokovania, a takisto, samozrejme, predsedovi pánovi Bögemu a členom Výboru pre rozpočet a administratívnym pracovníkom.
<P>
Som potešená, že po hodinách intenzívnych rokovaní sme zaistili celkové úvery vo výške takmer 120 miliárd EUR, t. j. 0,96 % hrubého národného dôchodku EÚ. Je to tak najmä vďaka využitiu nástroja pre flexibilitu, ktorý nám umožní značne zvýšiť množstvo prostriedkov na SZBP (okruh 4), s osobitným dôrazom na Kosovo a Palestínu.
<P>
Napokon, ako členka Výboru pre dopravu a cestovný ruch, ako moji kolegovia, vítam platby zaistené pre projekt Galileo, ktorý je dôležitým zásadným projektom, ktorý Európe umožní zachovať si, a dokonca zlepšiť svoje postavenie vesmírnej veľmoci a zaručí nám nezávislosť od iných krajín. To je veľký úspech, nielen z politického hľadiska, ale takisto pokiaľ ide o pracovné príležitosti, príťažlivosť a najmä viditeľnosť európskej integrácie pre našich spoluobčanov: celkom jednoducho ide o veľký úspech pre našu budúcnosť.
<SPEAKER ID="236" NAME="László Surján" AFFILIATION="PPE-DE">
(HU) Pán predsedajúci: "A predsa sa točí!" povedal vraj Galileo Galilei. Teraz, po mnohých rokoch hľadania chýb, sa program Galileo znova dal do pohybu. Rád by som zablahoželal pánovi spravodajcovi, Komisii, pani komisárke a Parlamentu za presadenie dohody. Ale prečo je na to potrebná sila? Prečo Rada nekonala skôr? Prečo je šokovaná a zdesená, že Únia musí opäť platiť? Prečo nie sme radi, že je Únia ochotná a schopná realizovať také dôležité programy ako Galileo? Prečo sme potrebovali dávať horko-ťažko dokopy potrebnú sumu z ostávajúcich peňazí namiesto toho, aby každý znášal náklady na investície a takisto zisk? Prečo sa Rada usiluje z roka na rok znižovať zdroje na politiku súdržnosti - tento rok o viac než 100 miliónov EUR? Prečo bolo nutné odmietať desať rokov poľnohospodársku pomoc novým členským štátom a nútiť európskych občanov, ktorým sa pomoc poskytuje rôznymi spôsobmi, aby spolu súťažili na jednotnom trhu?
<P>
Keď rakúsky cisár a uhorský kráľ požiadal o pomoc s vojnami, ktoré viedla Mária Terézia, uhorskí šľachtici dali odvážnu odpoveď: "Náš život a našu krv!" Ale dodali: "Žiadny ovos," inými slovami, náklady nebudeme znášať. Dosiahnuť úspech s takýmto správaním je ťažké. Nemali by sme považovať rozpočet Únie za vyhodené peniaze. Je to nástroj, prostredníctvom ktorého dostávajú občania Európy hodnotu za svoje peniaze. Parlament, Komisia a nakoniec Rada na tom pracovali. Kiežby však tie nápady a zámery do seba zapadli skôr. Ďakujem vám za láskavú pozornosť.
<SPEAKER ID="237" NAME="Jan Mulder" AFFILIATION="ALDE">
(NL) Pán predsedajúci, opäť si môžeme zablahoželať, že po toľkých pokusoch bola dosiahnutá dohoda. Bol to dlhý a bolestný proces a každý, kto v ňom hral nejakú úlohu, sa teraz môže obzrieť späť s čistým svedomím. Veľkou otázkou je, či ide o najlepší postup, ako prijímať rozpočet. Myslím, že by bol dobrý nápad, aby sme sa, až bude ratifikovaná nová zmluva, ešte raz pozreli, či by sme nemohli nájsť rýchlejší a účinnejší spôsob, ako pri tom postupovať.
<P>
Mohli by sme napríklad takisto zvážiť otázku, či je najlepšou metódou rozhodovať o skúšobných projektoch a predbežných opatreniach v tejto neskorej fáze, alebo či by sme to mali robiť v skoršej fáze. Myslím, že to druhé platí. Pokiaľ sa pozrieme na rokovania, hlavným úspechom tohto rozpočtu je projekt Galileo a Európsky technologický inštitút.
<P>
Keď som čítal tlačové správy o všetkých rokovaniach, vždy to vyzeralo, akoby existovala iba jedna inštitúcia, na ktorej záleží, a tou je Rada ministrov. Keď došlo k uzavretiu dohody a vy ste si čítali tlačové správy, vždy tam bolo uvedené "v Rade ministrov sa dosiahla dohoda". Nie je možné raz na verejnosť dostať správu, že to tak úplne nebolo? Bolo ťažké Radu presvedčiť, aby upravila viacročný rozpočet.
<P>
Samo osebe je to chvályhodné: zmluva je stále ešte nová, ale bolo to naliehavo potrebné. Myslím, že by sme sa mali zmluvy a viacročného rozpočtu držať, ale to platí aj pre Radu, najmä pokiaľ ide o bod v článku 44 o prezentácii vyhlásení štátov o zdravom finančnom riadení. Rada by tomu možno takisto mohla venovať určitú pozornosť.
<SPEAKER ID="238" NAME="Janusz Lewandowski" AFFILIATION="PPE-DE">
(PL) Pán predsedajúci, pokiaľ ide o štruktúru a aj veľkosť, rozpočet na rok 2008 naznačuje, že sme stále ešte v raných fázach zavádzania novej generácie viacročných programov súvisiacich s finančným výhľadom na roky 2007 - 2013. Jedným významným príkladom je rekordne nízka úroveň platieb vo vzťahu k hrubému národnému dôchodku.
<P>
Som opatrne optimistický, že príjemcov tohto rozpočtu Európsky parlament v roku 2008 príjemne prekvapí a zároveň nepríjemne prekvapí ministrov financií žiadosťami o tzv. opravný rozpočet v dôsledku vyššieho plnenia, než aké sa v súčasnosti odhaduje, najmä pokiaľ ide o štrukturálne fondy.
<P>
Zmierovacie konanie bolo nesmierne úspešné a bolo vskutku spoločným úspechom všetkých troch zúčastnených orgánov. Blahoželám pánovi Bögemu k jeho úlohe hlavy delegácie Parlamentu. Blahoželanie náleží takisto spravodajcom, sekretariátu a ostatným zúčastneným. Ako už bolo v dnešnej diskusii uvedené, zmierovacie konanie vyvolalo nepríjemný dojem. Vyzeralo to, akoby úloha delegácie Parlamentu bola skôr úlohou akéhosi pozorovateľa obchodných dohôd medzi určitými národnými delegáciami, než že sa aktívne zúčastňoval dosahovania dohody a bol jej stranou. Zmienené národné delegácie sa najmä zaujímali o spôsob financovania a ešte viac o verejné zákazky súvisiace s programom Galileo.
<P>
Tento nepríjemný dojem sa následne odrážal v komentároch médií o tejto udalosti. Je potrebné mať na pamäti, že hlavným účelom tejto udalosti bolo zmierovacie konanie o rozpočte. Bolo to viac než len stretnutie ministrov financií zainteresovaných krajín. V mene Európskeho parlamentu sa týmto zaväzujem, že z tejto skúsenosti vyvodíme závery pre budúce stretnutia tohto charakteru v roku 2008.
<SPEAKER ID="240" NAME="Ingeborg Gräßle" AFFILIATION="PPE-DE">
(DE) Pán predsedajúci, pani komisárka, pán výkonný predseda, dovoľte mi začať zablahoželaním predsedovi Rady. Som presvedčená, že ste skvelo vyzdobili túto rokovaciu miestnosť svojimi kravatami portugalského predsedníctva a v Rade ste vytvorili jednotného ducha, ktorý sme nikdy predtým nepokladali za možný.
<P>
Z pohľadu rozpočtovej kontroly existujú dva body, na ktoré by sme pre tento budúci finančný rok radi položili zvláštny dôraz. Prvým bodom, o ktorom už pani komisárka hovorila, je pokračovanie analytického skúmania zameraného na pracovné miesta v oblastiach koordinácie a administratívnej podpory. Vieme, že Komisia sama pochybuje o tom, či skutočne potrebuje mať 1 700 zamestnancov pridelených na komunikáciu, 3 500 na správu dokumentov alebo 1 700 v riaditeľstve pre zamestnancov. To všetko spolu dáva takmer tretinu zamestnancov v podporných a koordinačných službách. Snažíme sa zaistiť, aby sa administratíva nezaoberala sama sebou, ale aby jej pracovné sily zahŕňali zamestnancov, ktorí sú schopní uskutočňovať politické priority Komisie a takisto politické priority Parlamentu.
<P>
Z tohto dôvodu stále vyzývame Komisiu, aby v akčnom pláne tieto oblasti činností ešte viac ozrejmila. Táto otázka musí ostať na programe a na programe ostane, s rezervou, alebo bez nej, s odsekom 11 nášho uznesenia, alebo bez neho, a dokonca aj keď budú splnené predchádzajúce podmienky, alebo nie. Veľmi na vás nalieham, aby ste sa touto záležitosťou naďalej zaoberali. Mali ste k nej pripomienky; počula som ich a budem vás podľa nich posudzovať. Som presvedčená, že táto Komisia určite môže zostaviť akčný plán, pretože práve táto Komisia je v pozícii, keď to môže urobiť. Jej následníci v nej však nebudú. Preto som presvedčená, že je dôležité, aby ste túto predchádzajúcu podmienku splnili, aby ste vykonali potrebnú predbežnú prácu. Ja sama sa o túto záležitosť veľmi zaujímam a som kedykoľvek ochotná s vami o nej diskutovať.
<P>
Druhý bod, ktorému prikladáme dôležitosť, sú vyhlásenia riadiacich orgánov členských štátov týkajúce sa prostriedkov, ktoré podliehajú spoločnému riadeniu. Pán úradujúci predseda, v priebehu nášho zmierovacieho konania ste vydali určité vyhlásenia, v ktorých ste nám naznačili, že by ste sa touto záležitosťou zaoberali. Dosiaľ ste nepovedali, ako presne zamýšľate túto úlohu začať riešiť. Naša výzva na akciu v tejto záležitosti platí takisto slovinskému predsedníctvu. Silne naliehame na Komisiu, aby použila zodpovedajúce pokyny na stanovenie podmienok, za akých budeme môcť začať rozhovory s členskými štátmi na prvom mieste. Bez opory v týchto pokynoch a bez zodpovedajúcich činností na strane členských štátov bude ťažké prijať akúkoľvek akciu.
<SPEAKER ID="241" NAME="Monica Maria Iacob-Ridzi" AFFILIATION="PPE-DE">
(RO) Pán predsedajúci, rozpočet Európskej únie na rok 2008 je pragmatický, a jeho výsledky sa riadia súčasnými prioritami rozvoja Európskej únie. Počas celého rokovania o rozpočte používal Európsky parlament svoju výsadu kontroly nad ostatnými orgánmi pri presadzovaní hlavných cieľov lisabonskej stratégie, hospodárskej konkurencieschopnosti a pracovných miest.
<P>
Parlament previedol finančné prostriedky určené pre Komisiu do rezervy, pre nedostatky v systéme schvaľovania pri operačných programoch, pretože prekročenie konečných termínov znamená peniaze stratené európskymi občanmi. Rovnaká vec sa stáva v prípade odkladov pri nábore zamestnancov z nových členských štátov, pre čo vznikli závažné náklady a malo to vplyv na činnosť európskych orgánov.
<P>
Preto sa domnievam, že je veľmi dôležité, aby sa právomoc Parlamentu po vstupe Lisabonskej zmluvy do platnosti významne zvýšila, spolurozhodovanie sa stalo všeobecným pravidlom a právo veta, ktoré Parlamentu patrí pri prijímaní rozpočtu bude rozšírené takisto na poľnohospodárstvo.
<P>
Riešenia, ktoré boli objavené na financovanie veľkých technologických projektov Európskej únie, menovite projektu Galileo a Európskeho technologického inštitútu, prinášajú významnú pomoc výskumu a vývoju. Aj tak sa však musíme uistiť, že európska pomoc bude rozdeľovaná jednotne a nebude prehlbovať už existujúce technologické a informačné medzery medzi členskými štátmi. Hoci ide o technické riešenie financovania týchto programov, používanie rezervy na poľnohospodárstvo by sa nemalo stať pravidlom. Poľnohospodárstvo by nemalo byť oblasťou, o ktorej osude sa rozhoduje napred a ktorej finančné prostriedky sa systematicky odkláňajú. Som veľmi potešená podporou, ktorú ste poskytli na zvyšovanie súm určených na európsky program financovania režimu pre mlieko do škôl a rozšírili ste ju aj na ostatné produkty.
<P>
V neposlednom rade považujem zvyšujúce sa zapojenie Európskej únie do oblasti vzdelávania celkovo a do rozširovania programov štipendií a priebežného vzdelávania zvlášť za veľmi dôležité. Preto vám ďakujem za podporu pozmeňujúceho a doplňujúceho návrhu, ktorý sa týka významného zvýšenia rozpočtu v tejto oblasti na ďalší rok.
<SPEAKER ID="242" NAME="Margaritis Schinas" AFFILIATION="PPE-DE">
(EL) Pán predsedajúci, rozpočet na tento rok je prenikavým dôkazom, že metóda Spoločenstva funguje. Tento rok sme preukázali pridanú hodnotu, ktorú môže Európska únia poskytnúť pri riešení komplexných problémov tam, kde pôvodné plány zlyhali.
<P>
To potvrdzuje nielen veľkolepý úspech projektu Galileo, ale takisto spôsob, akým sme boli schopní zaistiť nové, nevyhnutné financovanie pre Frontex, aby sa mohol vyrovnať s novými úlohami, ďalej skúšobné projekty, a takisto Európsky technologický inštitút. Jednoducho povedané, Európska únia ukazuje, že môže poskytnúť Spoločenstvu riešenie zložitých problémov veľkého rozsahu tam, kde ostatní zlyhali.
<P>
To je prvá pozitívna správa. Existuje však ďalšia, negatívna správa spojená so širším trendom rozpočtových údajov: skutočnosť, že tento rok míňame, na budúci rok, 0,95 % hrubého národného dôchodku Spoločenstva, mi neznie ako dobrá správa. Počul som, že niektorí kolegovia poslanci to považujú za úspech. Pre mňa to úspech nie je. Ukazuje sa, že teraz, keď máme 27 členských štátov, míňame rovnako, ako keď nás bolo 15. Rozpočty na tejto úrovni nepredstavujú šírku ambícií európskeho podniku. Pretože staviame na tohtoročnom úspechu, mali by sme sa včas začať pripravovať na budúce prideľovanie prostriedkov, a som rád, že diskusia o tom sa už začala.
<P>
Dovoľte mi, aby som skončil osobnou poznámkou: vo štvrtok, keď hlasujeme o rozpočte, to bude rok od smrti Loyoly de Palaciovej - architektky tohto skvelého európskeho projektu. Veľkej Európanky, veľkej ženy, ženy, ktorá iniciovala tento proces, o ktorého úspešnom dokončení budeme vo štvrtok hlasovať. Som presvedčený že pre politika, ktorý hovorí prostredníctvom jej diela, nemôže byť lepší pomník.
<SPEAKER ID="243" NAME="Simon Busuttil" AFFILIATION="PPE-DE">
(MT) Ďakujem vám, pán predsedajúci. Jedným z bodov, na ktorých sa Parlament a Rada zhodli, je podstatné zvýšenie rozpočtu agentúry Frontex - v skutočnosti sa zdvojnásobil. Rád by som uviedol, že medzi prvým čítaním k tomuto rozpočtu a jeho druhým čítaním, na ktorom bude tento týždeň schválený, mal Výbor pre občianske slobody, spravodlivosť a vnútorné veci Parlamentu intenzívne stretnutie s riaditeľom agentúry Frontex, počas ktorého sme hovorili a bol nám podrobne prezentovaný pracovný program agentúry na nasledujúci rok. Táto prezentácia nás, pán predsedajúci, presvedčila, že robíme správou vec, keď zvyšujeme rozpočet tejto agentúry, a že s prostriedkami, ktoré bude mať navyše k dispozícii v priebehu budúceho roka, bude účinnejšia než doposiaľ. Riaditeľ agentúry nám takisto poskytol podrobné informácie o niekoľkých nových misiách, ktoré majú byť uskutočnené v priebehu nasledujúceho roka na vonkajších hraniciach Únie - pozemných, vzdušných i námorných misiách. Pokiaľ ide o námorné operácie, je pre nás veľmi uspokojivé vidieť, že sa činnosť Frontexu podstatne zvýši na námorných hraniciach, najmä v strede Stredozemného mora, ale takisto na východe Stredozemného mora, kde sme v poslednom čase svedkami podstatného nárastu problémov. Medzitým budú takisto pokračovať misie blízko Kanárskych ostrovov. Pán predsedajúci, nemám žiadne pochybnosti o tom, že občania krajín, ktorých sa to týka, privítajú účinnejšiu prítomnosť agentúry Frontex, aby im pomohla zvládať príliv migrantov, ktorý, ako všetci vieme, je hlavnou starosťou občanov týchto krajín. Ocenia preto rozhodnutie, ktoré sme prijali v súvislosti s rozpočtom. Navyše nemám žiadne pochybnosti o tom, že s týmto rozpočtom sa chystáme vyslať jasnú správu sieti organizovaného zločinu, ktorá ťaží z obchodovania s migrantmi, správu, že ich činnosť nebude tolerovaná. Ďakujem.
<SPEAKER ID="244" NAME="Emanuel Santos">
výkonný predseda Rady. - (PT) Pán predsedajúci, počúval som veľmi pozorne prejavy poslancov a musím vám povedať, že zatiaľ čo som na začiatku naznačil svoje potešenie z dosiahnutého úspechu, mám teraz ešte väčší dôvod cítiť sa nesmierne spokojný, a to sám za seba i v mene Rady, z výsledkov, ktoré sa nám všetkým podarilo spoločne dosiahnuť.
<P>
Prosím, dovoľte mi dodať, že tieto výsledky nám nielen umožňujú, aby sme sa cítili spokojní, ale takisto dodávajú prestíž našim orgánom: Parlamentu, Rade a Európskej komisii. V očiach európskych občanov sme dokázali jednotnú vôľu a jednotnú ambíciu pokračovať v budovaní Európskej únie, teraz s 27 členskými štátmi, ako priestoru mieru, demokracie, slobody, spravodlivosti a takisto prosperity. Musím využiť túto príležitosť a vyjadriť svoju veľkú nádej nielen v správnu realizáciu rozpočtu, ktorý má byť prijatý, ale takisto v správnu realizáciu projektov, ktorých sa týkali tieto rokovania. Mnohokrát ďakujem všetkým za ich hojné slová určené Rade. Veľmi vám ďakujem, pán predsedajúci.
<SPEAKER ID="245" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok.
<P>
Písomné vyhlásenia (článok 142)
<SPEAKER ID="246" NAME="Alexander Stubb  " AFFILIATION="PPE-DE">
písomne. - (FI) Mali by sme zablahoželať spravodajcom Parlamentu k ich úspešnému rozpočtu: pánovi Virrankoskimu k rozpočtu Komisie a pánovi Itälämu k rozpočtu Parlamentu a rozpočtu ostatných orgánov.
<P>
Je to historický výsledok. Štrukturálne fondy a Fond súdržnosti teraz po prvýkrát dostávajú najväčší diel rozpočtu. To odráža zmeny v prioritách Komisie. Výška rozpočtu bola dlho známa: tesne pod 1 % hrubého domáceho dôchodku, čo znamená okolo 120,3 miliardy EUR na rok 2008.
<P>
Rozpočet takisto hľadí do budúcnosti, takže vďaka tomu pôjde 3,4 miliardy EUR na systém satelitnej navigácie Galileo a 309 miliónov EUR na Európsky technologický inštitút (EIT). Investovalo sa takisto ďalej do spoločnej zahraničnej a bezpečnostnej politiky. To je nesmierne dôležité pre posilnenie našej dôveryhodnej medzinárodnej úlohy.
<P>
Pokiaľ ide o Parlament, pán Itälä vyzdvihol dôležitosť rozpočtovej disciplíny a význam zodpovedného využívania verejných prostriedkov.
<P>
Preto považujem nový rozpočet za vynikajúci.
