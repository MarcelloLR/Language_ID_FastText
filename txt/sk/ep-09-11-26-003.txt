<CHAPTER ID="003">
Predloženie výročnej správy Dvora audítorov - rok 2008 (rozprava) 
<SPEAKER ID="007" NAME="Predsedajúci">
Ďalším bodom programu je predloženie výročnej správy Dvora audítorov.
<SPEAKER ID="008" NAME="Vítor Manuel da Silva Caldeira">
predseda Dvora audítorov. - Vážený pán predsedajúci, vážené poslankyne, vážení poslanci, dámy a páni, je pre mňa cťou mať možnosť zúčastniť sa dnes na vašej rozprave o výročnej správe Európskeho dvora audítorov o plnení rozpočtu v rozpočtovom roku 2008, ktorú som vám, pán predsedajúci, a Výboru pre kontrolu rozpočtu predložil už 10. novembra.
<P>
Tohtoročná výročná správa obsahuje štyri kľúčové posolstvá.
<P>
Po prvé, Dvor vydáva už druhý rok po sebe výrok bez výhrad k účtovnej závierke. Dospel k názoru, že účtovná závierka vo všetkých významných hľadiskách verne odráža finančnú situáciu, výsledky a finančné toky Európskej únie na konci roka. Inými slovami, konečná účtovná závierka za rok 2008 je pravdivým a verným vyjadrením finančnej situácie. Náležitá pozornosť by sa však mala venovať odstráneniu nedostatkov v systémoch viacerých generálnych riaditeľstiev Komisie.
<P>
Pokiaľ ide o zákonnosť a správnosť príslušných transakcií, druhým kľúčovým posolstvom je, že v posledných rokoch došlo k celkovému poklesu úrovne nezrovnalostí. V niektorých oblastiach však úroveň nezrovnalostí zostáva stále príliš vysoká.
<P>
Tak ako v minulých rokoch, aj v roku 2008 Dvor vydáva výrok bez výhrad k príjmom a záväzkom. Pokiaľ však ide o platby, situácia je stále rozporuplná.
<P>
Čo sa týka administratívnych a iných výdavkov, Dvor tak ako v minulých rokoch vydáva výrok bez výhrad. Dvor tiež vydáva výrok bez výhrad k vzdelávaniu a občianstvu, pričom odhaduje, že chybovosť klesla pod 2 %. Tento výsledok je predovšetkým dôsledkom vysokého pomeru zálohových platieb v roku 2008, ktoré predstavujú menšie riziko chyby ako priebežné a konečné platby. Systémy v tejto oblasti sú však aj naďalej hodnotené ako len čiastočne účinné.
<P>
Pokiaľ ide o poľnohospodárstvo a prírodné zdroje, Dvor dospel k záveru, že s výnimkou oblasti rozvoja vidieka boli platby vo všetkých významných hľadiskách zákonné a správne. Je to po prvýkrát, čo Dvor vydáva výrok s výhradou a nie záporný výrok. Celková chybovosť v tejto skupine politík je nižšia ako 2 %, čo predstavuje pokles oproti predchádzajúcim rokom. Nedostatky v systémoch dohľadu a kontroly v súvislosti s rozvojom vidieka výrazne prispeli k tomu, že Dvor tieto systémy celkovo vyhodnotil ako len čiastočne účinné.
<P>
Dvor tiež vydáva výrok s výhradou k skupine politík týkajúcich sa hospodárskych a finančných vecí, a to z dôvodu chýb zistených v transakciách súvisiacich so šiestym rámcovým programom pre výskum a technologický rozvoj.
<P>
Výroky Dvora k skupinám politík v oblasti súdržnosti, výskumu, energetiky a dopravy a vonkajšej pomoci, rozvojovej pomoci a rozšírenia sú aj naďalej záporné, pričom Dvor dospel k záveru, že sa v nich vyskytujú významné chyby, aj keď na rôznych úrovniach.
<P>
Súdržnosť zostáva oblasťou najviac postihnutou chybami. Dvor audítorov odhaduje, že najmenej 11 % z celkovej sumy 24,8 miliardy EUR vyplatenej počas roku 2008 v súvislosti s programovacím obdobím 2000 - 2006 nemalo byť vyplatených.
<P>
Komisia vyhlásila, že mechanizmy korekcie a spätného získavania finančných prostriedkov zmierňujú dosahy chýb. Dvor však zastáva názor, že členské štáty neposkytujú dostatočne úplné a spoľahlivé informácie o finančných korekciách na podporu tohto vyhlásenia. Dvor tiež zistil prípady, keď členské štáty nahradili neoprávnené výdavky odmietnuté Komisiou novými výdavkami, ktoré boli rovnako neoprávnené.
<P>
Čo sa týka programovacieho obdobia 2007 - 2013, takmer všetky platby predstavujú predbežné financovanie, pre ktoré platí pomerne málo podmienok. Je preto ešte príliš skoro povedať, či zmeny pravidiel alebo systémov viedli k zníženiu chybovosti. Oneskorenia v schvaľovaní opisov systémov, posúdení o zhode a stratégií auditu členských štátov však spomalili plnenie rozpočtu a môžu zvyšovať riziko, že systémy kontroly nezabránia chybám alebo nezistia chyby v počiatočnej fáze.
<P>
Hoci v oblasti výskumu, energetiky a dopravy aj naďalej pretrváva významná chybovosť, nápravné opatrenia prijaté Komisiou ju pomohli znížiť. Právne požiadavky však stále zostávajú zložité a systémy kontroly sú aj naďalej len čiastočne účinné.
<P>
Rovnako platby v oblasti vonkajšej pomoci, rozvojovej pomoci a rozšírenia sú aj naďalej významne ovplyvnené chybami, pričom nedostatky sa vyskytujú v systémoch vonkajšej pomoci a rozvojovej pomoci najmä na úrovni orgánov poverených ich realizáciou a delegácií.
<P>
Celkovo sa zdá, že chybovosť klesá, právne rámce sú však aj naďalej zložité a v niektorých systémoch kontroly pretrvávajú problémy. Ďalšie zníženie miery neoprávnených platieb si preto bude vyžadovať pokračujúce zlepšovanie systémov dohľadu a kontroly a podľa potreby aj zjednodušenie pravidiel a nariadení.
<P>
Tretím kľúčovým posolstvom výročnej správy je, že aj naďalej platia odporúčania Dvora z predchádzajúcich rokov v súvislosti so zlepšením systémov dohľadu a kontroly, pretože príslušné opatrenia sú súčasťou prebiehajúceho procesu a bude potrebný nejaký čas, kým ich bude možné považovať za účinné.
<P>
Prioritou zostáva odstrániť konkrétne nedostatky, ktoré Dvor odhalil v oblastiach, kde bolo zistených najviac problémov, z ktorých mnohé som práve spomenul.
<P>
Osobitná pozornosť by sa aj naďalej mala venovať zlepšovaniu mechanizmov finančnej korekcie a spätného získavania finančných prostriedkov v očakávaní ukončenia programovacieho obdobia 2000 - 2006.
<P>
Okrem toho by Komisia mala pokračovať v monitorovaní účinnosti systémov a identifikovať oblasti, v ktorých by sa dalo dosiahnuť viac prostredníctvom jestvujúcich kontrol výdavkov alebo v ktorých by bolo vhodné zvážiť revíziu príslušných programov a schém.
<P>
V kontexte takýchto revízií by sa zákonodarné orgány a Komisia mali namiesto vymedzenia počtu uskutočnených kontrol, ako je to teraz, pokúsiť o stanovenie úrovne zvyškového rizika nezrovnalostí, ktoré by mal systém dosiahnuť, teda prípustného rizika chyby.
<P>
Pokles úrovne nezrovnalostí, ktorý možno dosiahnuť zlepšovaním účinnosti systémov dohľadu a kontroly, však má svoje hranice.
<P>
To ma privádza k štvrtému a poslednému kľúčovému posolstvu tejto výročnej správy. Ak chceme dosiahnuť ďalší výrazný a udržateľný pokles úrovne neoprávnených platieb, prioritou zostáva zjednodušenie. Oblasti, v ktorých Dvor zistil príliš vysokú chybovosť, sú tie, v ktorých platia komplikované a nejasné právne požiadavky, napríklad pravidlá oprávnenosti. Príkladom oblasti, v ktorej už bolo vynaložené značné úsilie na zjednodušenie schém výdavkov, je poľnohospodárstvo, hlavná oblasť zlepšenia zistená Dvorom.
<P>
Dvor tiež aj naďalej zastáva názor, že dobre navrhnuté pravidlá a nariadenia, ktoré sú jasne interpretovateľné a jednoducho uplatniteľné, nielenže znižujú riziko chyby, ale môžu tiež znížiť náklady na kontroly.
<P>
Zjednodušovanie sa však musí realizovať obozretne s cieľom nájsť správnu rovnováhu medzi zjednodušením a stanovením cieľov politík, aby sa predišlo nezamýšľaným vedľajším účinkom, napríklad zníženej adresnosti výdavkov.
<P>
Navyše, ako tiež zdôraznil Dvor, zjednodušenie by sa malo realizovať na základe zásad jednoznačnosti cieľov, realizmu, transparentnosti a zodpovednosti pri revízii alebo reformovaní pravidiel v oblasti výdavkov Európskej únie. Zamýšľané návrhy na revíziu rozpočtových pravidiel, nový finančný rámec a reformovaný rozpočet poskytnú príležitosti na dosiahnutie takéhoto cieľa počas mandátu novej Komisie.
<P>
Nadobudnutie platnosti Lisabonskej zmluvy tiež prinesie zmeny v spravovaní finančných prostriedkov Európskej únie a kontrolu ich využívania, a to prostredníctvom posilnenia úlohy tohto Parlamentu. Tieto zmeny budú mať významné dôsledky na prácu Dvora a mali by poslúžiť na posilnenie zodpovednosti a transparentnosti, čím prispejú k budovaniu dôvery občanov v inštitúcie Európskej únie.
<P>
Vážený pán predsedajúci, vážené poslankyne, vážení poslanci, toto je dôležitá chvíľa obnovy Európskej únie a zamýšľané reformy predstavujú skvelú príležitosť na ďalšie zlepšovanie finančného hospodárenia Európskej únie. V čase obnovy a reformy je však tiež dôležité pamätať na poučenia z minulosti. Domnievam sa, že v tejto situácii Dvor zohráva dôležitú úlohu tým, že vydáva správy a výroky, v ktorých nielen identifikuje existujúce problémy, ale tiež dáva odporúčania do budúcnosti. Dvor sa preto teší na pokračovanie spolupráce so svojimi partnerskými inštitúciami s cieľom čo najlepšie využiť súčasné príležitosti na ďalšie zlepšovanie finančného hospodárenia Európskej únie.
<SPEAKER ID="009" NAME="Siim Kallas">
podpredseda Komisie. - Vážený pán predsedajúci, Komisia víta výročnú správu Dvora audítorov za rok 2008. Už som mal príležitosť poďakovať Dvoru za veľmi dobrú spoluprácu aj v priebehu tohto roka. Viedli sme veľmi plodný dialóg a správa je veľmi konštruktívna.
<P>
Ako ste práve počuli pána predsedu Caldeiru, úroveň nezrovnalostí za posledné roky celkovo klesla. Veci sa naozaj začali zlepšovať pred piatimi rokmi a od roku 2004 sa "červená oblasť", v ktorej Dvor našiel najviac chýb a za ktorú dáva "červenú kartu", zmenšila o polovicu.
<P>
Správa za rok 2008 dáva už druhý rok po sebe výrok úplne bez výhrad k účtovnej závierke, čo je výsledkom veľkého úspechu dôkladnej reformy a prechodu k účtovaniu na základe časového rozlíšenia.
<P>
Po druhé, poľnohospodárstvo ako celok je prvýkrát "bez výhrad a v zelenej oblasti". Jednoznačne to možno pripísať značnému úsiliu o zjednodušenie v posledných rokoch. Po tretie, skupina politík pod názvom "vzdelávanie a občianstvo" sa tiež dostala do zelenej oblasti.
<P>
Pokiaľ ide o výskum vo všeobecnosti, veci sa zlepšujú a Dvor upozorňuje na to, že nezrovnalosti predovšetkým súvisia so šiestym rámcovým programom. To dáva nádej, že zlepšené a zjednodušené pravidlá siedmeho rámcového programu prinesú lepší výsledok.
<P>
Tak ako v minulom roku, Dvor nezistil žiadnu "červenú" v oblasti systémov riadenia a kontroly. Navyše podľa Dvora poskytujú všetky výročné správy útvarov Komisie o činnosti primeranú istotu, či už s výhradami alebo bez nich, že systémy vnútornej kontroly zaisťujú zákonnosť a správnosť príslušných transakcií. V tejto súvislosti správa tiež jasne uvádza, čo všetko sa ešte musí vykonať.
<P>
"Červená oblasť" dnes predstavuje približne 30 %, čo zodpovedá výdavkom na politiky súdržnosti. To je jediná oblasť, v ktorej Dvor ešte stále nezistil výrazný pokrok v úrovni nezrovnalostí. Možno sa to dalo očakávať vzhľadom na to, že v roku 2008 Dvor nevykonával audit platieb uskutočnených v rámci zlepšených systémov vytvorených pre nové programovacie obdobie 2007 - 2013. V tomto ohľade Komisia poznamenáva, že zistenia Dvora v súvislosti s politikami súdržnosti sa do veľkej miery zhodujú s naším vlastným všeobecným hodnotením.
<P>
Čo sa týka štrukturálnych fondov, Komisia mala v roku 2008 výhrady z dôvodu nedostatkov v systémoch kontroly v Belgicku, Nemecku, Taliansku, Španielsku, Bulharsku, Spojenom kráľovstve, Francúzsku, Poľsku a Luxembursku. Komisia nemá problém povedať, v čom spočívajú systémové problémy, pokiaľ ide o transparentnosť. Názvy týchto členských štátov zverejnila Komisia v júni vo svojej súhrnnej správe.
<P>
Dvor nám tiež pripomenul kľúčovú úlohu úplných a spoľahlivých informácií o finančných korekciách od všetkých členských štátov. Potrebujeme ich na to, aby sme dokázali, že viacročné systémy kontroly fungujú, a tiež na zmiernenie dôsledkov zistených chýb.
<P>
Dvor ďalej odporúča, aby Komisia pokračovala v úsilí získať uistenie z ročných súhrnov všetkých členských štátov, ako aj prostredníctvom dobrovoľných iniciatív niektorých členských štátov, a to vo forme národných vyhlásení alebo prostredníctvom najvyšších audítorských inštitúcií.
<P>
Komisia súhlasí, že jednoznačne musíme mať možnosť rátať s kvalitnými vstupnými informáciami od členských štátov. Vidíme zlepšenia, ale uvažujeme aj o posilnení právneho základu s cieľom urýchliť tento proces.
<P>
Nakoniec Dvor zdôraznil význam jasných cieľov, transparentných a zrozumiteľných pravidiel a účinného dohľadu. Znižuje sa tým riziko chyby a náklady na kontrolu. Je to však niečo, čo sa nedá dosiahnuť zo dňa na deň, a, samozrejme, blížiace sa revízie rozpočtu, finančného rámca a rozpočtových pravidiel predstavujú príležitosti, ktoré nesmieme premeškať.
<P>
Teraz musíme zlepšiť záruky získavané od členských štátov v súvislosti so štrukturálnymi fondmi a snažiť sa o zjednodušenie, čo si bude čoraz viac vyžadovať zmeny právnych predpisov týkajúcich sa jednotlivých programov. V súčasnosti prebiehajú konzultácie o revízii rozpočtových pravidiel a Komisia predloží návrhy na jar roku 2010. Musíme tiež spoločne definovať prijateľný pomer nákladov a rizika - takzvané "prípustné riziko chyby".
<P>
Európsky parlament v minulosti výrazne podporoval úsilie Komisie o dosiahnutie pozitívneho vyhlásenia o vierohodnosti. Teraz, keď je už naše úsilie merateľné, dúfam, že môžem počítať s tým, že nás aj naďalej bude podporovať na ceste vpred.
<P>
Postup udeľovania absolutória za rok 2008 začína v posledných dňoch úradovania tejto Komisie a jeho ukončenie sa očakáva v prvých mesiacoch úradovania nasledujúcej Komisie. Hoci sa týka minuloročného rozpočtu, spravme z neho postup zameraný na budúcnosť.
<SPEAKER ID="010" NAME="Ingeborg Gräßle" LANGUAGE="DE">
Vážený pán predsedajúci, pán predseda Dvora audítorov, pán komisár, dnešok je úspešným dňom pre Dvor audítorov, ale aj pre Výbor pre kontrolu rozpočtu, pre Komisiu a predovšetkým pre vás, pán Kallas. Vaša práca bola mimoriadne úspešná, čo o sebe nemôžu povedať všetci vaši kolegovia.
<P>
V uplynulých rokoch sme boli svedkami jasného zlepšenia rozpočtového a finančného hospodárenia a toto zlepšenie je výsledkom odporúčaní a konzultácií, ktoré poskytoval Dvor audítorov. Z tohto dôvodu chcem srdečne poďakovať Dvoru audítorov a zablahoželať mu k príprave správ, ktoré sú čoraz zrozumiteľnejšie. Systém svetiel semaforu je dobrým riešením, pretože vysiela jasné signály. Používaním tohto systému sa nám podarilo zvýšiť úsilie všetkých zainteresovaných. Chcem tiež poďakovať príslušným úradom Komisie, pretože ich práca bola dobrá a uvedomili si, že v týchto oblastiach sa musí niečo urobiť. Až 31 % rozpočtu je však stále zafarbených načerveno. V najbližších rokoch sa na to rozhodne zameriame.
<P>
Niektoré oblasti sú podľa klasifikácie Dvora audítorov v lepšej pozícii, napríklad vonkajšia pomoc. Zároveň však, samozrejme, vieme, že vonkajšia pomoc je v lepšej pozícii len preto, lebo nie je možné kontrolovať rozpočtovú pomoc. Veď využívanie finančných prostriedkov, napríklad prostredníctvom OSN, si vyslúžilo sťažnosti príslušného generálneho riaditeľstva, ale v jeho výročnej správe nebola v tejto súvislosti ani len námietka. Naša pozornosť sa sústredí na nadchádzajúci postup udeľovania absolutória za rok 2008 za štrukturálne fondy a vonkajšiu pomoc. Existuje viac ako 5 000 pracovných pozícií v oblasti vonkajšej pomoci v delegáciách a viac ako 2 000 na generálnom riaditeľstve pre vonkajšie vzťahy a v útvare pre rozvojovú pomoc v Bruseli. Bolo by dobré prediskutovať to s novým komisárom pre vonkajšie vzťahy.
<P>
Pokiaľ ide o štrukturálne fondy, dosiahli sme značný pokrok prostredníctvom označenia a pranierovania tých, ktorých sa to týka. Určite však ešte nie sme na konci cesty. Problémy v tejto oblasti musíme riešiť pri ich zdroji. Spomenuli ste niektoré naše členské štáty a som presvedčená, že Komisia musí výrazne zvýšiť úsilie, pokiaľ ide o našich dvoch nových členov, Rumunsko a Bulharsko, pretože v opačnom prípade budú problémy pretrvávať. Chýbajúca stratégia Komisie pre tieto dve krajiny vyvoláva značné obavy. Potrebujú väčšiu podporu, v opačnom prípade hrozí, že EÚ ako spoločenstvo založené na princípoch právneho štátu prestane existovať.
<P>
Chcela by som vám zablahoželať a povedať vám, že sa môžete spoľahnúť na solidaritu a mimoriadne konštruktívnu spoluprácu zo strany Skupiny Európskej ľudovej strany (kresťanských demokratov) pri postupe udeľovania absolutória za rozpočet.
<P>
(potlesk)
<SPEAKER ID="011" NAME="Bogusław Liberadzki" LANGUAGE="PL">
Vážený pán predsedajúci, rád by som začal veľmi podobne ako pani Gräßleová, a to vyjadrením mimoriadneho uznania pánovi Kallasovi a Dvoru audítorov za pokračujúcu spoluprácu, vďaka ktorej vidíme pri pohľade na štatistiky rok čo rok jasné zlepšenia v rozpočtovom hospodárení, predkladaní správ, výročných správach a hodnotení. Vidíme tiež úsilie vynakladané v týchto oblastiach s cieľom zaistiť, aby naše rozpočtové postupy boli po všetkých stránkach správne. Po druhé, vidíme úsilie vynakladané na dosiahnutie dohody v oblastiach, ktoré vyžadujú zlepšenie, a vidíme, že tieto oblasti sa následne zlepšujú, počínajúc postupmi a končiac hospodárením, monitorovaním, kontrolou a formou konečnej správy.
<P>
Veľmi nás znepokojujú oblasti, v ktorých nebolo pozorované výrazné zlepšenie. Pán Caldeira ich vo svojom vystúpení spomenul. Chcel by som sa vrátiť k dvom z nich, ktoré sa zdajú byť zvlášť významné. Prvou je oblasť kohéznych fondov a fondov súvisiacich s regionálnou politikou. Z nášho pohľadu je mimoriadne dôležité, aby sme dostali odpovede na dve otázky. Po prvé, prečo sa nedosiahol žiaden pokrok v programoch plánovaných a ohlásených Komisiou zameraných na spätné získanie finančných prostriedkov, ktoré boli nesprávne použité, alebo aspoň vo vysvetľovaní týchto situácií? Po druhé, hovorilo sa, že rok 2008 bude určite lepší. Rok 2008 bol však presne taký istý ako rok 2007, takže z týchto vyhlásení nakoniec nič nebolo.
<P>
Máme otázku, ktorú budeme chcieť položiť počas vypočutia komisárov: boli plánované opatrenia naplánované správne a boli vydané vyhlásenia správne a sú stále platné?
<P>
Vítame všetky zjednodušenia, nie však v prípade, že to bude znamenať prijatie primitívnych ustanovení. Vítame systém zálohových platieb, pretože uľahčuje využívanie finančných prostriedkov prijímajúcimi krajinami. Koniec koncov, cieľ bol veľmi jednoduchý - dostať finančné prostriedky k používateľovi, dosiahnuť plánované výhody, a to načas. Zdá sa však, možno zvlášť v priebehu posledných dvoch rokov, že niektoré finančné prostriedky boli prijímajúcimi krajinami použité na zlepšenie aktuálneho výsledku na rozpočtovej strane, ale nie ako finančná podpora na plnenie v predpokladanej oblasti.
<P>
Preto síce vysoko hodnotíme smer, ktorým sa uberáme, máme však určité výhrady týkajúce sa niektorých oblastí, ktoré s radosťou prediskutujeme počas vypočutia komisárov.
<SPEAKER ID="012" NAME="Luigi de Magistris" LANGUAGE="IT">
Vážený pán predsedajúci, dámy a páni, chcel by som privítať pána predsedu Dvora audítorov, s ktorým sme počas tohto obdobia produktívne spolupracovali, a poďakovať mu.
<P>
Ako predseda Výboru pre kontrolu rozpočtu som vždy trval na tom, že úloha, ktorú zohráva Dvor audítorov, je zásadná. Zásadná je preto, že Dvor pôsobí vo veľmi citlivej oblasti, ktorú ľudia v celej Európskej únii sledujú s veľkým záujmom a s kritickým pohľadom, pokiaľ ide o transparentnosť, primeranosť a zákonnosť výdavkov a hospodárenia s verejnými finančnými prostriedkami.
<P>
Domnievam sa, že dnes je nutné zopakovať, že Dvor by mal mať pri vykonávaní svojej práce vždy zaručenú nezávislosť a autonómiu, pretože to je rozhodujúce, ak máme byť schopní správne hodnotiť a robiť dobré rozhodnutia. Podobne žiadame Dvor, aby dostal Parlament a Výbor pre kontrolu rozpočtu do takej pozície, aby mohli vykonávať svoju vlastnú prácu čo najproduktívnejšie.
<P>
Musíme nájsť správnu rovnováhu, ktorá umožní účinné a efektívne využívanie verejných finančných prostriedkov, pretože tie sú určené na dôležité ciele ako hospodársky rozvoj a vytváranie pracovných miest. Zároveň musia existovať prísne tresty za vážne nezrovnalosti a chyby, ktoré Dvor tiež odhalil za posledný rozpočtový rok. Pritom sa musíme pokúsiť vyhnúť zbytočným formalitám a byrokracii. Ako tiež povedal pán Kallas, Parlament sa musí pokúsiť nájsť rovnováhu, pokiaľ ide o prípustné riziko chyby.
<P>
Správa, ktorú sme si prečítali s veľkým záujmom, poskytuje určité poznatky, ale obsahuje aj množstvo sivých oblastí. Práve v týchto sivých oblastiach sa musíme snažiť dosiahnuť najlepšie výsledky.
<P>
Ako tiež spomenuli moji kolegovia, hlavné problémy sa týkajú predovšetkým štrukturálnych fondov a Kohézneho fondu. Je pravda, že Dvor v rámci svojej práce upozorňuje na chyby a nezrovnalosti v súvislosti s týmito fondmi. Kto sa však dokáže pozrieť hlbšie a analyzovať tieto veci, uvidí, že za týmito zdôraznenými chybami sú ešte omnoho závažnejšie problémy, ako to dokazujú skúsenosti niektorých krajín na súdoch v posledných rokoch. Môže ísť o podvod, môže ísť o klamstvo. Zvlášť mám na mysli jednu alebo dve odhalené chyby, ako napríklad porušenie pravidiel verejného obstarávania, nadmerná fakturácia a podobne. V tejto oblasti sa musíme snažiť o zlepšenie.
<P>
Domnievam sa, že Komisia by mala podporovať členské štáty, ktoré sa správajú poctivo, a trestať a pokutovať členské štáty, ktoré nedodržiavajú pravidlá. Ďalej som presvedčený, že je veľmi dôležité, aby Európsky úrad pre boj proti podvodom (OLAF) využil odporúčania Dvora audítorov ako štartovací bod a ďalej zlepšoval svoju prácu, pretože je to v záujme všetkých. Myslím si, že len prostredníctvom spolupráce medzi rôznymi inštitúciami ako Parlament, Dvor audítorov a úrad OLAF sa nám podarí chrániť finančné záujmy všetkých občanov EÚ.
<SPEAKER ID="013" NAME="Bart Staes" LANGUAGE="NL">
Je určite veľmi veľa pozitívnych vecí, ktoré dnes môžeme povedať. Už druhýkrát po sebe môžeme hovoriť o výroku bez výhrad k účtovnej závierke. Úroveň nezrovnalostí klesá. Systém svetiel semaforu, ktorého všetky svetlá bývali červené, postupne ukazuje čoraz viac oranžovej a hlavne zelenej. To sú všetko pozitívne aspekty.
<P>
Ďalším pozitívnym aspektom je poľnohospodárstvo, ktoré bývalo skutočným zdrojom obáv. Roky sme považovali Integrovaný administratívny a kontrolný systém (IACS), ktorý zaisťuje spoločnú správu výdavkov v poľnohospodárstve, za dobrý systém. Videli sme, že niektoré členské štáty, napríklad Grécko, sa na ňom nedokázali zúčastniť. Všetky tieto veci sa očividne pohli správnym smerom.
<P>
Rovnako sú tu však aj zdroje obáv. Patria sem oblasti súdržnosti, výskumu a vývoja, energetiky, dopravy a celá kapitola týkajúca sa vonkajšej pomoci, rozvojovej pomoci a rozšírenia. Podľa môjho názoru sa preto musíme pokúsiť vybrať z absolutória, o ktorom dnes rokujeme, niekoľko problémov, na ktoré sa zameriame. Jedným z týchto problémov bude súdržnosť. Chcem Parlamentu pripomenúť známu poznámku z odseku 6.17, že až 11 % výdavkov v súvislosti so štrukturálnymi fondmi, Európskym fondom regionálneho rozvoja a Európskym sociálnym fondom v skutočnosti nemalo byť vyplatených. Myslím si, že musíme príslušným komisárom v tejto súvislosti položiť mnoho otázok a pozrieť sa na presný stav vecí.
<P>
Potom je tu vonkajšia pomoc, rozvojová pomoc a rozšírenie - celý balík finančných prostriedkov, ktoré smerujeme do OSN. A vo výročnej správe Dvora audítorov opäť čítam, že - podobne ako iné organizácie - aj Dvor má nedostatočný alebo dokonca žiaden prístup k účtovnej závierke OSN, čo znamená, že obrovské sumy z európskych finančných prostriedkov poskytnutých tejto organizácii v podstate nemožno riadne kontrolovať.
<P>
Tretím problémom, ktorým sa treba zaoberať, je celý systém spoluriadenia. Ako zdôraznil hlavný spravodajca, 80 % všetkých európskych finančných prostriedkov sa v skutočnosti používa v rámci spoluriadenia členskými štátmi a Komisiou. Teraz musíme opäť vyvinúť tlak predovšetkým na ministrov financií členských štátov, aby sme zaistili, že prevezmú svoju zodpovednosť a vydajú vyhlásenie, v ktorom potvrdia, že náležite splnili svoje úlohy, že ich administratíva správne použila finančné prostriedky a že tento proces podliehal kontrolám.
<P>
Ja sám zodpovedám za vlastné finančné prostriedky Výboru pre kontrolu rozpočtu. Aj naďalej ma znepokojuje celá situácia v súvislosti s DPH. Zverejnili sme rôzne správy o tejto problematike vrátane správ v predchádzajúcom volebnom období. Odhaduje sa, že podvody s DPH v Európe celkovo predstavujú sumu 80 - 100 miliárd EUR. Dvor audítorov mal aj k tejto veci niekoľko pripomienok. Chcel by som preto v rámci postupu udeľovania absolutória venovať tejto záležitosti zvláštnu pozornosť.
<P>
Na záver svojho vystúpenia spomeniem udeľovanie absolutória pre ostatné inštitúcie. Osobne som spravodajcom pre udelenie absolutória pre Parlament. Podľa môjho názoru by medzi kľúčové otázky v tejto súvislosti mali patriť postupy verejného obstarávania, kde sú zjavné problémy. A nakoniec, pokiaľ ide o absolutórium pre Radu, udelili sme ho začiatkom tohto týždňa. Táto správa Dvora audítorov otvára aj niektoré veľmi negatívne otázky v súvislosti s Radou. Myslím si, že musíme neustále vyvíjať tlak na Radu, aby umožnila prístup k svojej účtovnej závierke, aby mohol Parlament riadne kontrolovať aj tento druh... (Rečník odstúpil od mikrofónu.)
<SPEAKER ID="014" NAME="Ryszard Czarnecki" LANGUAGE="PL">
Vážený pán predsedajúci, dnešná rozprava je jednou z najdôležitejších rozpráv v Európskom parlamente, pretože našich voličov, daňových poplatníkov a občanov členských štátov EÚ veľmi zaujíma transparentnosť činnosti európskych inštitúcií a predovšetkým Európskej komisie. Na jednej strane je toto argumentom pre euroskeptikov, ale na druhej strane vieme, že v posledných rokoch bolo v tejto oblasti veľa nezrovnalostí. Pripomeniem vám situáciu z konca roka 1999 a začiatku roka 2000, keď Dvor audítorov zverejnil zničujúcu kritiku Európskej komisie, ktorá bola v tom čase úplne oprávnená. Dnes môžeme v tejto oblasti vidieť zreteľný pokrok, upozorňujem však na význam tejto rozpravy, pretože ak hľadáme zdroje väčšej autority Európskej únie a inštitúcií EÚ, potom sú tieto zásady transparentnosti mimoriadne dôležité. Ak bola minulý týždeň táto autorita oslabená spôsobom, akým bola zvolená väčšina vysokých vedúcich predstaviteľov Európskej únie, obnovuje sa práve rozpravami, ako je tá dnešná.
<P>
Chcel by som zdôrazniť, že by rozhodne bolo dobré, keby pán Caldeira mohol niektoré veci viac rozviesť. Hovoril o šiestich krajinách, ktoré poskytujú informácie nesprávnym spôsobom, pričom spomenul dve veľké krajiny, Poľsko a Veľkú Britániu. Určite máme právo dozvedieť sa podrobnosti o týchto nezrovnalostiach.
<P>
Chcel by som zdôrazniť, že zálohové platby predstavujú veľmi pozitívny vývoj, majú však aj isté nevýhody, pretože vlády v skutočnosti tieto peniaze často používajú na predvolebné účely.
<SPEAKER ID="015" NAME="Søren Bo Søndergaard" LANGUAGE="DA">
Vážený pán predsedajúci, na úvod by som chcel vyjadriť svoju spokojnosť s tým, že sa zdá, že sa dosiahol pokrok, pokiaľ ide o neoprávnené platby z rozpočtu EÚ. To je, samozrejme, dobre. Zároveň sa však zistilo, že sú tu obrovské problémy, pokiaľ ide o súdržnosť - a práve súdržnosť je druhou najväčšou oblasťou rozpočtu s celkovou sumou 36,6 miliardy EUR v roku 2008. Pre bežných daňových poplatníkov EÚ je veľkým problémom, že najmenej 11 % celkovej schválenej sumy sa nemalo uhradiť. To je obrovský problém. Ako máme rok čo rok vysvetľovať - a v tejto oblasti je to naozaj rok čo rok -, že miliardy korún sa vyplácajú v rozpore s pravidlami alebo dokonca možno priamo podvodným spôsobom?
<P>
Dvor audítorov sa vo svojich odporúčaniach zameriava na zlepšenie kontrolných mechanizmov a zjednodušenie pravidiel a to je dobre. Otázkou však je, či toto plytvanie obrovských rozmerov naozaj možno znížiť len prostredníctvom monitorovania a zjednodušenia pravidiel, alebo či tu ide o zásadné štrukturálne zlyhanie. Naša skupina verí v solidaritu. Podporujeme prerozdelenie peňazí od najbohatších smerom k najchudobnejším regiónom a krajinám vo vnútri EÚ i mimo nej, ale po prečítaní správy sa vynára otázka, či EÚ našla správny spôsob, ako to uskutočniť. Je tento spôsob práce, keď každá krajina platí do systému, ktorý následne poskytne dotácie pre tie najvzdialenejšie oblasti v jednotlivých krajinách, a to aj vrátane skutočnosti, že ich platia tí najbohatší, naozaj účinný? Každý vie, že čím dlhšia je trasa, tým väčšie je riziko straty niekde cestou. Preto musíme rozprúdiť zásadnú diskusiu o celej otázke finančných tokov v EÚ.
<SPEAKER ID="016" NAME="Marta Andreasen">
v mene skupiny EFD. - Vážený pán predsedajúci, je mi ľúto, že budem protirečiť, ale ako skúsená účtovníčka nesúhlasím s optimizmom svojich kolegov v súvislosti so stanoviskom audítorov.
<P>
Výročná správa Dvora audítorov o účtovnej závierke za rok 2008 neukázala žiadne podstatné zlepšenie. 10 rokov po odstúpení Komisie pod vedením pána Santera a po mnohých sľubovaných reformách sú finančné prostriedky EÚ stále mimo kontroly. Audítori vyhlasujú, že účtovná závierka poskytuje verný obraz, nedokážu však povedať, že tento obraz je aj pravdivý. Naozaj môžu ťažko hovoriť o pravdivosti, keď aj naďalej vyjadrujú znepokojenie nad kvalitou finančných informácií.
<P>
Správa odhaľuje, že 10 rokov od začatia administratívnej reformy Európska komisia nepoužíva integrovaný účtovný systém a že riaditeľstvá zadávajú transakcie do svojich miestnych systémov, z ktorých niektoré ani neboli požehnané hlavným účtovníkom Európskej komisie. Navyše, pokiaľ ide o zákonnosť a správnosť výdavkov EÚ, audítori nemali žiadne výhrady len k 9 % výdavkov za rok 2008, čo je podobné percento ako v minulosti. Záporný výrok vydali k 43 % rozpočtu, pričom ide o časti týkajúce sa kohéznych fondov, výskumu, energetiky a dopravy, vonkajšej pomoci, rozvojovej pomoci a rozšírenia. K zvyšným 48 % rozpočtu vydali výrok s výhradou.
<P>
Takáto správa by v každej spoločnosti viedla k žiadosti o odstúpenie rady audítorov a k následnej likvidácii spoločnosti, ale tu sa nikto neznepokojuje. Audítori dokonca identifikovali sumu 1,5 miliardy EUR, ktorá podľa ich vlastných slov nemala byť vyplatená.
<P>
Prvý argument, ktorý budete počuť, je, že audítori nehovoria, že je to podvod, ale iba chyby. Povedia, že podvod vyžaduje zločinný úmysel, ktorý musíme dokázať, a až potom treba zavolať políciu.
<P>
Druhý argument, ktorý budete počuť, je, že pravidlá sú príliš komplikované. To hovoria už roky, ale pravidlá sa nezmenili. Mali by sme teda viniť Európsku komisiu za to, že zachováva komplikované pravidlá, ktoré podporujú chyby?
<P>
Tretí argument je, že za chyby by sa mali viniť členské štáty. Zmluvy však jasne uvádzajú, že za hospodárenie s finančnými prostriedkami Európskej únie je zodpovedná Európska komisia a v podstate je jediným orgánom s právomocou zastaviť platby v prípade, že jej nie sú poskytnuté dostatočné dôkazy o ich správnom využívaní.
<P>
Faktom je, že tieto chyby znamenajú, že peniaze daňových poplatníkov boli zneužité. Ale ak mám byť úprimná, nikoho to netrápi. Veď ide len o peniaze daňových poplatníkov. Ide len o peniaze ľudí, ktorí majú teraz problémy splácať hypotéky a zabezpečiť vzdelanie pre svoje deti. Ani to však nie je všetko. Okrem platieb vo výške 116 miliárd EUR za rok 2008, ktorých audit vykonal Dvor audítorov, odišlo z pokladnice Európskej únie ďalších 40 miliárd EUR. Tridsaťpäť percent rozpočtu je teraz skrytých na súvahovom účte pod názvom "predbežné financovanie", pričom audítori nevedia povedať európskym daňovým poplatníkom, či boli tieto peniaze použité správne.
<P>
Tieto dodatočné zálohové platby boli uskutočnené práve v tých oblastiach, v ktorých Dvor audítorov našiel najväčší počet chýb. Ako dlho ešte bude tento Parlament tolerovať zneužívanie peňazí daňových poplatníkov?
<SPEAKER ID="017" NAME="Daniël van der Stoep" AFFILIATION="NI">
(NL) Vážený pán predsedajúci, v mene holandskej Strany za slobodu chcem poďakovať predsedovi Dvora audítorov za výročnú správu tejto inštitúcie za rok 2008.
<P>
Koniec koncov, táto správa nás upozornila na to, že približne 11 % sumy z Kohézneho fondu na rok 2008 sa nikdy nemalo minúť. To predstavuje 4 miliardy EUR zametených pod koberec. Rada, Komisia a okrem niekoľkých výnimiek aj tento Parlament v tejto veci úzkostlivo mlčia. Naša strana to považuje za nečestné.
<P>
Rád by som počul, čo má Komisia v úmysle urobiť v tejto veci. Ako zaistí, aby sa tieto 4 miliardy EUR vrátili? Je napríklad pripravená požiadať krajiny, ktoré nikdy nemali minúť tieto peniaze, aby ich vrátili? Ak nie, prečo?
<P>
Rád by som tiež počul od Európskeho dvora audítorov, či v záujme transparentnosti výdavkov Komisie skúma aj všetky vyhlásenia vydané členmi Európskej komisie. Ak áno, môže Dvor poslať tieto vyhlásenia Parlamentu, a ak nie, prečo? Bol by som rád, keby Európsky dvor audítorov na toto odpovedal.
<SPEAKER ID="018" NAME="Jan Olbrycht" AFFILIATION="PPE">
(PL) Vážený pán predsedajúci, rozprava o hlasovaní za schválenie je každým rokom zaujímavejšia, pretože poslanci sa zaoberajú čoraz väčšími podrobnosťami. V tejto rozprave je v prvom rade dôležité zistiť fakty, potom vysvetliť príčiny týchto faktov a nakoniec vyvodiť závery.
<P>
Pokiaľ ide o fakty, pre nás ako poslancov Parlamentu je veľmi zaujímavé vedieť o metódach, ktoré používa Dvor audítorov. Ešte zaujímavejšie však je, že v časti výsledkov Európska komisia nesúhlasí so závermi Dvora audítorov. Počas tejto rozpravy by sme si chceli ujasniť rozdiely v názoroch medzi Komisiou a Dvorom audítorov. Po druhé, je veľmi dôležité určiť, či tu ide o chyby, nesprávne používanie finančných prostriedkov alebo o trestné činy. Nahádzaním všetkého do jedného vreca sa situácia stáva neprehľadnejšou a zahmlieva sa diskusia o tom, či máme napravovať chyby, alebo volať políciu.
<P>
Pokiaľ ide o vysvetlenie príčin, chcem všetkých upozorniť na skutočnosť, že dokument, ktorý máme pred sebou, ukazuje, že v systéme verejného obstarávania máme veľmi vážne nedostatky. V tejto súvislosti nie je problémom len otázka finančných pohybov, ale aj otázka vysvetľovania a zjednodušovania záležitostí týkajúcich sa verejného obstarávania.
<P>
Posledná záležitosť sa týka záverov. Tie môžu byť naozaj rôzne. V prvom rade závery týkajúce sa metód kontroly, zodpovednosti, ale aj budúcich politík. To sú tie najjednoduchšie. Je veľmi ľahké vyvodiť záver, že keďže sa peniaze používajú nesprávne a v danej oblasti stále máme pochybnosti, najlepším riešením je znížiť čerpanie v tejto oblasti politík. Na takéto závery si musíme dať veľký pozor, pretože finančné monitorovanie je jedna vec, monitorovanie účinnosti politík je druhá vec a rozhodovanie o budúcom smerovaní činnosti EÚ je opäť niečo iné.
<SPEAKER ID="019" NAME="Inés Ayala Sender" AFFILIATION="S&amp;D">
(ES) Vážený pán predsedajúci, v prvom rade chcem poďakovať predovšetkým pánovi da Silvovi Caldeirovi za predloženie tejto správy Dvora audítorov, ktorá sa z príležitosti na škandál a výzvy na eurofóbiu zmenila na skutočne konštruktívny dokument s jasným motivačným odkazom, pokiaľ ide o možnosti zlepšenia európskych inštitúcií i členských štátov, a s návrhmi na nástroje potrebné na takéto zlepšenie.
<P>
To všetko sa udialo bez straty narastajúcej prísnosti a profesionality Dvora audítorov, ktorý navyše ako prvý začal sám na sebe uplatňovať všetky zásady, o ktorých hovoril pán da Silva Caldeira. Zhodou okolností som v kľúčovom období bola členkou Výboru pre kontrolu rozpočtu a ďakujem vám za zmeny, ktoré ste vykonali, pretože sú pre nás veľkou pomocou.
<P>
Samozrejme, chcela by som tiež poďakovať pánovi Kallasovi, pretože múdro načúval požiadavkám Európskeho parlamentu vzneseným vo Výbore pre kontrolu rozpočtu, čo nebola ľahká úloha. Systém kontroly hospodárenia robí pokroky a my len dúfame, že sa rozšíri a prehĺbi.
<P>
Podporujem tvrdenie z nedávnej minulosti, že bolo dosiahnuté doteraz najlepšie vyhlásenie o vierohodnosti. Hoci pre tri zúčastnené inštitúcie, teda Dvor audítorov, Komisiu a Parlament, je to úspechom, je pred nami ešte dlhá cesta.
<P>
Stále nás napríklad znepokojujú evidentné rozpory v správe medzi Dvorom audítorov a Komisiou v dôležitej oblasti rozpočtovej podpory a prispôsobenia reformným plánom jednotlivých krajín.
<P>
Veľmi znepokojujúca je tento rok aj kontrola tretieho piliera Európskeho rozvojového fondu (ERF), spoločného hospodárenia s organizáciami. Moji kolegovia z OSN, Africkej únie a iných organizácií už o tom hovorili. Predstavuje niečo medzi 6 až 7 % prostriedkov ERF a, samozrejme, je nutné použiť alebo nájsť efektívne riešenia s cieľom odstrániť tento neprijateľný nedostatok transparentnosti.
<P>
Pokiaľ ide o personál, fluktuácia je opäť príliš veľká a je príliš veľa dočasných zamestnancov, čo znamená, že sa stráca pocit kontinuity, ktorý je pre takýto typ programu taký dôležitý. Chýba tiež systematizácia kontrol, ktoré vykonávajú delegácie. Okrem toho, ako hovorí Dvor audítorov, sú tu významné chyby a vysoký výskyt nekvantifikovateľných chýb, čo by sa malo zlepšiť.
<P>
Povzbudzuje nás však cesta, na ktorú sa spoločne vydali Komisia a Dvor audítorov s cieľom vytvoriť definíciu prípustného rizika chyby, čo považujeme za správne smerovanie.
<SPEAKER ID="020" NAME="Jorgo Chatzimarkakis" AFFILIATION="ALDE">
(DE) Vážený pán predsedajúci, pán Kallas, pán Caldeira, v predloženej výročnej správe Dvora audítorov o rozpočte EÚ vidím dobré i zlé veci. V prvom rade by som chcel poďakovať Dvoru audítorov za jasnejšiu, odvážnejšiu a politickejšiu správu, ktorá je pre nás zrozumiteľnejšia.
<P>
Medzi dobré oblasti patrí rozpočtové hospodárenie ako celok. V porovnaní s poslednými rokmi sa zlepšilo. Predovšetkým je to výsledkom lepšieho hospodárenia s finančnými prostriedkami v oblasti poľnohospodárstva a prírodných zdrojov, ktoré nám v posledných rokoch robili najviac problémov.
<P>
Pán Caldeira, po prvýkrát nevydávate vo svojej správe záporný výrok a to je dobrá správa. Správa vyzdvihuje skutočnosť, že všade tam, kde EÚ sama kontroluje a spravuje finančné prostriedky, je rozpočtové hospodárenie správne. Či je aj účinné, je iná vec. V tejto súvislosti by som chcel zablahoželať pánovi Kallasovi. Toto viditeľné zlepšenie je vašou zásluhou a došlo k nemu počas vášho funkčného obdobia. Blahoželám!
<P>
Teraz je však úlohou predovšetkým členských štátov zlepšiť svoje systémy kontroly. Ak stále pretrváva dôvod na kritiku rozpočtového hospodárenia v EÚ, nie je to na úrovni EÚ - ako sme teraz videli -, ale na úrovni členských štátov. Práve v tom spočívajú tieto problémy. Hlavnou problémovou oblasťou je napríklad politika súdržnosti, ktorú realizujú členské štáty a ktorá dostáva približne tretinu finančných prostriedkov. Hovoríte, že 11 % platieb je neoprávnených, a nezávislý poslanec povedal, že toto číslo predstavuje 4 miliardy EUR. To nie je pravda. Je to viac ako 2,5 miliardy EUR, o ktorých konkrétne hovoríte, že sú to peniaze daňových poplatníkov, ktoré sa nemali použiť. To musíme povedať celkom jasne a musíme zaviesť jasné kontroly.
<P>
Z toho však vyplýva, že Európska komisia musí aj naďalej tlačiť na členské štáty, a v tejto oblasti vás budeme podporovať, pán Kallas. Musíme zaviesť politiku označenia a pranierovania. Musíme verejne pranierovať plytvajúce členské štáty, ktoré aj naďalej existujú, a jasne túto situáciu opísať.
<P>
Celkovo ste dospeli k záveru, že nariadenia sa musia zjednodušiť. Chceme vás v tom podporiť a chceme pridať ešte jednu požiadavku. Musíme sa viac sústrediť nielen na správnosť, ale aj na účinnosť, aby sa peniaze daňových poplatníkov používali správnym spôsobom.
<SPEAKER ID="021" NAME="Reinhard Bütikofer" AFFILIATION="Verts/ALE">
(DE) Vážený pán predsedajúci, dámy a páni, chcel by som sa venovať kapitole 7 správy Dvora audítorov, ktorá sa týka výskumu, energetiky a dopravy.
<P>
V prvom rade chcem vyjadriť obrovskú vďačnosť Dvoru audítorov za dôkladnú prácu. Z tejto kapitoly však jasne vyplýva, že Dvor audítorov vo svojej výročnej správe nemôže udeliť dobré známky za túto oblasť. Je to oblasť, v ktorej výdavky dosahujú sumu viac ako 9 miliárd EUR. Podľa hodnotenia Dvora audítorov je chybovosť medzi 2 až 5 %. Inými slovami, na základe tohto výpočtu sa nesprávne použilo niečo medzi 180 a 450 miliónmi EUR. Záver Dvora audítorov je, že je to "čiastočne účinné", čo v zmysle známkovania v škole považujem prinajlepšom za tri mínus. Podľa môjho názoru je zvláštne, že Komisia necíti potrebu vyjadriť sa k tomu. Mne sa zdá byť mlčanie Komisie veľmi výrečné.
<P>
Dvor audítorov vo svojich odporúčaniach hovorí, že Komisia by mala pokračovať v snahe o zjednodušenie rozpočtových pravidiel. S tým súhlasím. Zodpovedný výbor diskutoval presne o tom istom. Nesúhlasím však s tým, ako Komisia vo svojej reakcii na odporúčanie Dvora audítorov postavila toto odporúčanie na hlavu. Dvor audítorov hovorí, že cieľ zjednodušenia nariadení sa musí skombinovať s cieľom hospodárnej kontroly, ktorá bude dostatočná na zaručenie správneho používania peňazí daňových poplatníkov. Komisia naopak hovorí, že chce hospodárnu kontrolu a že je tu prípustné riziko chyby, ktoré sa musí brať od začiatku do úvahy. To nie je rozumný spôsob, ako nakladať s peniazmi daňových poplatníkov. Komisia by mala opätovne zvážiť svoje vyjadrenie a Parlament by mal podporiť Dvor audítorov v jeho kritickej činnosti.
<SPEAKER ID="022" NAME="Kay Swinburne" AFFILIATION="ECR">
Vážený pán predsedajúci, vítam správu Dvora audítorov a vítam aj to, že po prvýkrát neboli k účtovnej závierke EÚ žiadne výhrady a žiaden záporný výrok, a to najmä po mnohých rokoch zlyhávania tohto dôležitého procesu. Ak by išlo o akúkoľvek súkromnú spoločnosť, takéto správanie by bolo porušením viacerých smerníc EÚ.
<P>
Chcela by som sa však sústrediť na oblasť pretrvávajúcich závažných problémov, teda na oblasť štrukturálnych fondov a Kohézneho fondu. Komisia možno považuje za úspech, že len 11 % najväčšej časti rozpočtu, teda výdavkov na súdržnosť, obsahovala chyby, ja však považujem za šokujúcu skutočnosť, že bolo vyčíslené, že takmer 5 miliárd EUR z rozpočtu 46 miliárd EUR nikdy nemalo byť vyplatených, ako to uviedol Dvor audítorov.
<P>
Musím povedať, že náš región, Wales, ktorý už čerpá štrukturálne fondy z tejto sumy 46 miliárd EUR, mohol pokojne využiť a vyúčtovať aj týchto ďalších 5 miliárd EUR. Wales nemusel vrátiť žiadne finančné prostriedky z dôvodu nesprávneho čerpania, hoci Veľká Británia ako celok nedostala osvedčenie o bezchybnom stave.
<P>
Zdá sa, že chyby sa vyskytujú na úrovni inštitúcií poverených vykonávaním, preto žiadam, aby Európsky parlament a Komisia vyzvali jednotlivé členské štáty, aby uskutočnili dôkladný audit prijatých finančných prostriedkov. Vo Walese spravuje štrukturálne fondy a Kohézny fond vedenie waleského parlamentu prostredníctvom rôznych inštitúcií, takže vykonanie oficiálneho auditu by nemuselo byť príliš náročné.
<P>
Ale projekty, ktoré EÚ financovala pred nejakými siedmimi rokmi, až teraz prechádzajú finančným auditom Dvora audítorov. Nie som si istá, čo sa tým dosiahne. Potrebujeme každoročné aktuálne výstupné hodnotenie, ktoré identifikuje chyby a zaistí súlad s najprísnejšími normami.
<P>
Keď ide o peniaze daňových poplatníkov, ako je to v celej EÚ v prípade regionálneho rozpočtu, normy zodpovednosti nikdy nemôžu byť príliš prísne.
<SPEAKER ID="023" NAME="Cornelis de Jong" AFFILIATION="GUE/NGL">
(NL) Chcel by som povedať niekoľko vecí o výdavkoch Európskej komisie v rámci vonkajších vzťahov. Podľa Dvora audítorov sa v tejto oblasti urobilo v roku 2008 viac chýb ako v roku 2007, pričom tieto chyby boli zistené vo všetkých oblastiach vonkajšej politiky.
<P>
Považujem za šokujúce, že množstvo chýb sa objavuje vo verejnom obstarávaní v súvislosti s projektmi. Komisia dôkladne dohliada na postupy verejného obstarávania v členských štátoch, takže pravidelne počúvam prosby o pomoc od našich predstaviteľov v obciach a provinciách týkajúce sa komplikovaných, nejasných postupov.
<P>
Strach, že budú v očiach Komisie postupovať nesprávne, je obrovský. Ako však môže Komisia monitorovať naše miestne orgány, ak sama neustále robí chyby vo verejnom obstarávaní v súvislosti s vlastnými projektmi? Aký je osobný názor pána komisára na túto skutočnosť?
<P>
Komisia rada prezentuje samú seba ako 28. darcu. Rozmýšľam, aké je to účinné, a považujem za poľutovaniahodné samo osebe, že inak veľmi dobrá správa Dvora audítorov nezahŕňa podrobné informácie o účinnosti a že touto témou sa len akosi mimochodom zaoberajú samostatné správy. Mohli by byť v budúcnosti do správy zahrnuté aj informácie o účinnosti politík?
<P>
Uvediem príklad. V správe čítam, že pokiaľ ide o rozpočtovú podporu, kontroly súladu s platobnými podmienkami sú nedostatočné. Inými slovami, Komisia dávala krajinám vrecia peňazí bez toho, aby vykonala dostatočné kontroly. Aké podmienky teda Komisia v skutočnosti ukladá? A tiež, do akej miery posudzuje, či rozpočtová podpora naozaj napomáha rozvoj krajín? V správe o tom naozaj nemôžem nič nájsť a nie je tam ani nič v súvislosti s používaným prístupom.
<P>
Mám ešte jednu všeobecnejšiu poznámku. Keď čítam, ako ľahkovážne Komisia míňa finančné prostriedky, ktoré jej boli pridelené, naozaj uvažujem, či by sme výdavky na rozvoj nemali radšej nechať v rukách samotných členských štátov. Je očividné, že Komisia si len málo všíma odporúčania Dvora audítorov, takže by som sa rád spýtal pána predsedu Dvora, či nie je deprimujúce rok čo rok zisťovať, že si Komisia nedokáže v týchto veciach urobiť poriadok.
<SPEAKER ID="024" NAME="Bastiaan Belder" AFFILIATION="EFD">
(NL) Európsky dvor audítorov zistil v súvislosti s rozpočtovým rokom 2008 množstvo chýb týkajúcich sa štrukturálnych fondov, regionálneho rozvoja a výskumného programu. Dôvodom je, že pravidiel týkajúcich sa grantov je príliš veľa a sú príliš komplikované.
<P>
Európsky dvor audítorov správne zdôrazňuje význam zjednodušenia pravidiel. V októbri orgány štyroch členských štátov predložili predsedovi Európskej komisie stanovisko týkajúce sa zníženia tlaku pravidiel EÚ. Odporučili zriadenie nezávislej externej komisie, ktorá by sa zaoberala znížením tlaku pravidiel na úrovni EÚ. V súvislosti so stratégiou lepšieho zákonodarstva je to krok správnym smerom. Aký je postoj Európskej komisie v tejto veci?
<P>
Snahy o zlepšenie finančného hospodárenia sa však nesmú obmedziť len na zjednodušenie pravidiel. Je potrebný aj rozšírený dohľad a kontrola. Európska komisia a členské štáty musia v tejto súvislosti pripraviť akčný plán. Začať treba národnými vyhláseniami o hospodárení, ktoré musia následne viesť k pozitívnemu vyhláseniu o vierohodnosti zo strany Európy. Považuje Európsky dvor audítorov takýto akčný plán za užitočný nástroj na zlepšenie finančného hospodárenia? Podľa môjho názoru by takýto akčný plán pomohol dosiahnuť, aby sa z finančného hospodárenia stala politická priorita, čo je také veľmi potrebné. Veď nakoniec, pán predsedajúci, dámy a páni, cieľom je zaistiť, aby výdavky EÚ skončili v správnom čase na správnom mieste.
<SPEAKER ID="025" NAME="Philip Claeys" AFFILIATION="NI">
(NL) Najnovšia výročná správa Európskeho dvora audítorov opäť poskytuje zarážajúci pohľad na spôsob, akým Európska únia nakladá s peniazmi európskych daňových poplatníkov. Dvor audítorov na základe realistických vzoriek určil, že v období rokov 2000 - 2006 približne 11 % celkovej sumy 36,6 miliardy EUR z Kohézneho fondu nemalo byť vyplatených. Znamená to, že viac ako 4 miliardy EUR vo forme grantov boli pridelené nesprávne.
<P>
Keď sa pozrieme na situáciu v Belgicku, aj tu Dvor audítorov hovorí, že veľká časť finančných prostriedkov čerpaných vo Valónsku - predovšetkým v oblasti Hainaut - bola použitá nesprávne. Potvrdzuje sa tým vlastne to, čo povedal jeden z našich kolegov poslancov v tomto Parlamente pred niekoľkými mesiacmi pred poslednými voľbami do Európskeho parlamentu. Uviedol, že európske granty nepriniesli vo Valónsku želané výsledky, a to najmä v porovnaní s inými európskymi regiónmi, a že za konečné schválenie týchto projektov nebolo zodpovedné len samotné Valónsko, ale aj Európska únia.
<P>
V súčasnosti je väčšina finančných transferov veľmi nepriamych, prechádzajú cez mnohé prechodné stanice. Riešenie tejto otázky musí byť prioritou a zároveň sa, samozrejme, musia zlepšiť aj existujúce kontrolné mechanizmy.
<SPEAKER ID="026" NAME="Jean-Pierre Audy" AFFILIATION="PPE">
(FR) Vážený pán predsedajúci, pán predseda Dvora audítorov, pán podpredseda Komisie, ďakujem vám, pán predseda Caldeira, za túto veľmi kvalitnú správu a ďakujem aj vám, pán Kallas, za všetku vykonanú prácu a blahoželám vám k menovaniu do našej novej Európskej komisie. Teší nás to.
<P>
Čo sa týka ročnej účtovnej závierky, Dvor tak ako v minulom roku vydal pozitívne vyhlásenie o vierohodnosti bez výhrad. Chcel by som zablahoželať účtovníkovi pánovi Tavernovi a jeho predchodcovi Brianovi Grayovi a zároveň chcem zopakovať, že je pre mňa nepochopiteľná pasívna bilancia 47 miliárd EUR, čo je predovšetkým spôsobené skutočnosťou, že neberieme do úvahy pohľadávky, ktoré máme voči členským štátom na základe záväzkov, ktoré prevzali v súvislosti s dôchodkami personálu. Chcem vám pripomenúť, že celková suma k 31. decembru 2008 je 38 miliárd EUR, čo je nárast o 4 miliardy EUR za rok.
<P>
Pokiaľ ide o príslušné transakcie, mohli by ste, prosím, pán Caldeira, objasniť Parlamentu, či Dvor vydá pozitívne alebo negatívne vyhlásenie o vierohodnosti? Výrok Dvora je rozdelený do piatich odsekov, v ktorých sú uvedené výroky podľa politickej skupiny, a mám problémy odlíšiť ho od vyhlásenia o vierohodnosti, o ktorom hovorí článok 248 Zmluvy o ES. V ňom sa tiež uvádza, že Dvor môže vykonať špecifické hodnotenia každej z hlavných oblastí činnosti Spoločenstva.
<P>
Pokiaľ ide o obsah, s výnimkou čerpania finančných prostriedkov na politiky súdržnosti sú pripomienky pozitívne. V oblasti politiky súdržnosti je príliš veľa chýb. Chcel by som sa vás tiež spýtať, či si myslíte, že počet kontrol - napríklad 49 v prípade Sociálneho fondu, ktorý predstavuje tisíce transakcií - je pre vás dostatočný na vydanie výroku. Hlavný problém však stále spočíva v oblasti spoločného hospodárenia s členskými štátmi a v tom, že príliš veľa chýb je dôsledkom komplikovaného spôsobu, akým fungujú európske financie.
<P>
Na záver chcem hovoriť o spoločnom hospodárení a reťazci auditov a zopakovať svoj návrh na väčšie začlenenie dvorov audítorov na vnútroštátnej úrovni do tohto procesu, pretože podľa rozhodnutia Rady nikdy nebudeme mať vyhlásenia od vlád jednotlivých krajín. Pán Caldeira, článok 287 ods. 3 Lisabonskej zmluvy vám dáva túto právomoc obrátiť sa na dvory audítorov na vnútroštátnej úrovni. Chcel by som teda zopakovať tento návrh.
<SPEAKER ID="027" NAME="Jens Geier" AFFILIATION="S&amp;D">
(DE) Vážený pán predsedajúci, pán Kallas, pán Caldeira, dámy a páni, v prvom rade by som vám chcel poďakovať, pán Caldeira, za váš úvod a chcel by som tiež poďakovať vám a členom Dvora audítorov za správu. Parlament sa bude dôkladne zaoberať informáciami, ktoré ste nám poskytli, a v nadchádzajúcich mesiacoch bude v tejto veci konať. Potešilo ma, že predtým neprijateľná chybovosť spoločnej poľnohospodárskej politiky klesla. Po prečítaní správy Dvora audítorov mám však dojem, že jeden členský štát, konkrétne Rumunsko, je zodpovedný za väčšinu ostatných nezrovnalostí. Zdá sa, že v budúcnosti musíme klásť väčší dôraz na školenie pracovníkov a správne zavádzanie systémov kontroly v nových členských štátoch, podľa možnosti ešte pred ich vstupom.
<P>
Európske štrukturálne fondy, o ktorých už hovorili mnohí poslanci, predstavujú ďalší dôvod na obavy. Je pravda, že počet neoprávnených platieb v porovnaní s minulým rokom klesol, stále je však obrovským problémom zaistiť, aby financovanie pomoci prebiehalo bez nezrovnalostí. Euroskeptickej časti tohto Parlamentu chcem povedať, že hovoríme o 11 % celkových platieb, nie o 11 % rozpočtu. To zodpovedá sume 2,7 miliardy EUR, nie 5 miliárd EUR. Uznávam, že je to stále o 2,7 miliardy EUR viac, ako by bolo dobré, v záujme čestnosti však musíme byť presní.
<P>
Tieto nezrovnalosti sa týkajú najmä nadmerných platieb a nesprávneho využívania finančných prostriedkov. Ak sa napríklad peniaze z Európskeho sociálneho fondu (ESF) používajú na plat zamestnanca verejnej správy alebo ak sa peniaze z Európskeho fondu regionálneho rozvoja (EFRR) používajú na nákup stavebného pozemku, poukazuje to na to, že zainteresovaní ľudia zjavne nemajú dostatok informácií o správnom využívaní financovania pomoci alebo že členským štátom chýba vôľa alebo schopnosť správne spravovať finančné prostriedky, prípadne ide o oba prípady.
<P>
Pri revízii postupu vybavovania žiadostí musíme zaviesť jasné, transparentné a zrozumiteľnejšie pravidlá. Členské štáty musia zaistiť dôslednejšie monitorovanie vybavovania žiadostí na vnútroštátnej úrovni.
<P>
Je jasné, že akékoľvek plytvanie alebo nezrovnalosti, pokiaľ ide o peniaze európskych daňových poplatníkov, sú neprípustné. Ale každý, kto sa nestranne pozrie na EÚ a na túto správu Európskeho dvora audítorov, nájde len málo dôvodov na útoky. Ponúka množstvo východiskových bodov pre našu prácu, ktorá spočíva v každodennom zlepšovaní a zefektívňovaní Európy. Na tomto základe budeme vykonávať postup udeľovania absolutória pre Európsku komisiu.
<SPEAKER ID="028" NAME="Gerben-Jan Gerbrandy" AFFILIATION="ALDE">
(NL) Chcel by som poďakovať Dvoru audítorov za krištáľovo čistú výročnú správu a vyjadriť osobitnú vďaku pánovi komisárovi Kallasovi za úsilie, ktoré v tejto veci vynakladal v posledných rokoch. Podľa môjho názoru môže oprávnene tvrdiť, že počas tohto obdobia dosiahol značný pokrok.
<P>
Chcel by som zdôrazniť tri aspekty tejto výročnej správy. Prvým je skutočnosť, že najväčšie problémy sú stále na úrovni členských štátov. Mnohí moji kolegovia poslanci už uviedli príklad regionálnej politiky, ktorý môžem len podčiarknuť. Preto by som chcel Komisii položiť nasledujúcu otázku v súvislosti s národnými vyhláseniami, ktoré existujú v niektorých členských štátoch: bolo by možné, aby ste predložili konkrétny návrh, aby boli tieto vyhlásenia povinné pre všetky členské štáty Európskej únie?
<P>
Druhý aspekt, ktorý chcem zdôrazniť, je rozsah a komplikovanosť európskych pravidiel. Aj na tento problém už upozornili mnohí moji kolegovia poslanci. Možno by sme mohli začať zásadnú diskusiu o spôsobe, akým chceme používať naše finančné prostriedky, a o pravidlách, ktoré ho budú upravovať. Podľa môjho názoru je dnes príliš založený na podozreniach a málo na dôvere, čo v konečnom dôsledku spôsobuje len ďalšie nezrovnalosti.
<P>
Posledným aspektom je poľnohospodárstvo. Samozrejme, je skvelé, že celé odvetvie poľnohospodárstva dostalo po prvýkrát zelenú, nemali by sme sa však príliš potľapkávať po chrbte. Hlavný problém spočíva v rozvoji vidieka, urobme z neho teda hlavnú oblasť politík v rámci poľnohospodárstva, v ktorej v nasledujúcich rokoch dosiahneme najväčší rozvoj. Dôležitou vecou je tiež nielen zákonnosť, ale aj účinnosť, pretože pokiaľ ide o poľnohospodárske fondy, stále zaostávame v dosahovaní cieľov v oblasti životného prostredia a prírody.
<SPEAKER ID="029" NAME="Vicky Ford" AFFILIATION="ECR">
Vážený pán predsedajúci, európske financie spôsobujú mojim voličom a britským občanom veľké obavy. Koniec koncov, Veľká Británia je druhým najväčším čistým prispievateľom do európskeho rozpočtu, takže ostatným členským štátom by mohlo prospieť, keby si pri rokovaní o týchto peniazoch spomenuli, že veľká časť z nich pochádza z vreciek britských daňových poplatníkov.
<P>
Ak existuje jeden problém, ktorý vráža klin medzi britských občanov a Brusel, tak je to dojem, že s ich peniazmi sa v EÚ nakladá ľahkovážne. To isté platí aj pre ostatné krajiny. Toto nie je len rozprava o účtovníctve, ale aj o zásadnom narušení dôvery medzi tu zastúpenými inštitúciami a ľuďmi, ktorých zastupujeme doma.
<P>
Tento výrok audítorov musíme zobrať na vedomie. Áno, je lepší ako v predchádzajúcich rokoch, ale tak ako si obchodník dvakrát rozmyslí, či bude obchodovať so spoločnosťou, ku ktorej existujú akékoľvek výhrady, tak sa aj naši obyvatelia dvakrát zamyslia nad svojím vzťahom k EÚ, ak pretrvávajú výhrady.
<P>
Nemôžeme predstierať, že ide o chybu audítorov. Audítori nemíňajú peniaze, sú to byrokracie a vlády, kto ich míňa, a to tu i v našich domovských krajinách. Ich činnosť musíme ozdraviť.
<P>
Ale ani samotný výrok bez výhrad zo strany audítorov nestačí. Od svojich osemnástich rokov dostávam každý mesiac výpis z banky. Čísla sedia. Výrok audítorov by bol bez výhrad. Ja však viem, že nie vždy som svoje peniaze míňala rozumne.
<P>
Ak si máme zaslúžiť čo len trochu úcty daňových poplatníkov v našich domovských krajinách, v týchto strašných hospodárskych časoch musíme nakladať s ich peniazmi s úctou. Môj odkaz politikom v našich domovských krajinách v celej EÚ i tu v tomto zbytočnom, nákladnom druhom sídle v Štrasburgu je, že musíme zastaviť plytvanie peniazmi daňových poplatníkov.
<SPEAKER ID="030" NAME="Hans-Peter Martin" AFFILIATION="NI">
(DE) Potrebujeme revolúciu demokracie! Vážený pán predsedajúci, pán komisár, vitajte v novom svete Lisabonskej zmluvy. Predstavuje pre vás príležitosť. Už 11 rokov sledujem vaše správy v tomto Parlamente, predtým som ich sledoval ako novinár, a keď príde na to, všetky sú si veľmi podobné. Teraz však máte príležitosť pozrieť sa do budúcnosti. Využite odborné schopnosti tohto Parlamentu - nie sme tu dnes zhromaždení len náhodou, vidím tu pána Søndergaarda, pána Chatzimarkakisa, pána Staesa a na našej strane svojho spolubojovníka pána Ehrenhausera - a zmeňte štruktúru práce Dvora audítorov. Pozrite sa na to, čo funguje inde, napríklad v Nemecku, kde je možné hodnotiť hospodárnosť a zmysluplnosť výdavkov, alebo v Rakúsku a vytvorte koncepciu, možno ako súčasť správy z iniciatívy Parlamentu, ktorá bude opisovať, ako by sa veci, ktoré robíte, dali robiť omnoho lepšie, aby ste mohli skutočne plniť svoje povinnosti.
<SPEAKER ID="031" NAME="Tamás Deutsch" AFFILIATION="PPE">
(HU) Vážený pán predsedajúci, dámy a páni, podľa môjho názoru my poslanci Európskeho parlamentu dlhujeme každému občanovi Európy platiacemu dane náležite pozorné monitorovanie správneho, oprávneného a zákonného využívania jeho daní v Európskej únii. Dlhujeme to každému európskemu občanovi platiacemu dane bez ohľadu na jeho národnosť.
<P>
Dámy a páni, domnievam sa, že Európsky dvor audítorov vykonal pri príprave svojej správy za rok 2008 dôkladnú, profesionálnu prácu. Chcel by som preto poďakovať pánovi predsedovi Caldeirovi a každému členovi Dvora audítorov. Tiež si myslím, že medzi Európskym dvorom audítorov a Výborom Európskeho parlamentu pre kontrolu rozpočtu sa rozvinula primeraná odborná spolupráca, čo zaručuje, že Parlament môže správnym spôsobom vykonávať svoju monitorovaciu úlohu. Uznanie patrí aj pánovi komisárovi Kallasovi za jednoznačné zlepšenie, ktoré badať za posledných niekoľko rokov v súvislosti s činnosťou Európskej komisie v oblasti finančného hospodárenia.
<P>
Zároveň súhlasím s kolegami poslancami, ktorí hovoria, že správa Dvora audítorov obsahuje nielen pozitívne body, ale aj jednoznačne negatívne a znepokojivé body. Tieto položky, ktoré rozhodne musíme spomenúť, zahŕňajú aj skutočnosť, že Dvor audítorov musel vyhlásiť, že chybovosť pri využívaní kohéznych fondov bola 11 %. Myslím si, že ak chceme napraviť chyby, musíme bezpodmienečne určiť, kto presne bol zodpovedný za aké opomenutie a kde a kedy k nemu došlo, aby sme mohli zaručiť, že nabudúce tieto chyby napravíme.
<SPEAKER ID="032" NAME="Edit Herczog" AFFILIATION="S&amp;D">
Vážený pán predsedajúci, pri stretnutiach so svojimi voličmi často opisujem túto inštitúciu ako počítač, kde členské štáty poskytujú hardvér, Komisia softvér, Parlament je pravdepodobne klávesnicou, ktorá slúži na interakciu, a kontrola vykonávaná Dvorom audítorov je v tomto zmysle jednoznačne kontrolným panelom počítača. Počítač si nikdy nekupujeme na základe pohľadu na kontrolný panel, ale žiaden z našich počítačov nemôže dlho fungovať bez kvalitného systému kontrolného panela vo vnútri.
<P>
Chcela by som zablahoželať Dvoru audítorov k tomu, že je vhodným kontrolným panelom tejto inštitúcie a každým rokom zlepšuje svoju vlastnú prácu, pričom zároveň nám pripomína, aby sme sa aj my snažili zlepšovať.
<P>
Po šiestich rokoch v tomto Parlamente som sa zo správ Dvora audítorov naučila, že často robíme chyby a že by sme sa mali snažiť pripomínať našim kolegom v členských štátoch, čo treba robiť. Najdôležitejším odkazom pre mňa však je, že po nadobudnutí platnosti Lisabonskej zmluvy budeme musieť znížiť komplikovanosť, poskytnúť lepšie podmienky pre naše výdavky na miestnej úrovni a dostať peniaze včas k tým, ktorí sa o ne v našich krajinách uchádzajú, či už sú to malé alebo stredné podniky, výskumníci, alebo poľnohospodári.
<P>
Odkazom pre nás je, že musíme zlepšiť zručnosti na miestnej úrovni. Na európskej úrovni musíme aj naďalej znižovať komplikovanosť. Musíme sa snažiť o lepšiu spoluprácu medzi audítorskými systémami členských štátov a v budúcnosti musíme pracovať spoločne.
<P>
Ďakujem vám za spoluprácu počas uplynulých piatich rokov.
<P>
(Predsedajúci prerušil rečníčku.)
<SPEAKER ID="033" NAME="Olle Schmidt" AFFILIATION="ALDE">
(SV) Vážený pán predsedajúci, chcel by som poďakovať Dvoru audítorov za skvelý kus práce a tiež pánovi Kallasovi - je dobré, že pokračujete. Je v poriadku, že od britských poslancov počujeme kritické prejavy, ale podľa toho, čo som čítal v novinách, mnoho britských politikov nebolo príliš čestných, pokiaľ ide o ich peniaze. To, samozrejme, neznamená, že sa nemôžeme zlepšiť, nie je však isté, či je situácia v členských štátoch naozaj o toľko lepšia ako v EÚ.
<P>
V oblastiach, v ktorých je za rozpočet priamo zodpovedná EÚ, sú chyby malé. Nedostatky sú v členských štátoch. 2,7 miliardy EUR je, samozrejme, obrovská suma. Je to neprimerane vysoká suma a je absolútne neprijateľná. Je to obrovská časť rozpočtu EÚ a členské štáty nesú v tejto súvislosti jednoznačnú zodpovednosť. Ako už povedali viacerí moji kolegovia poslanci, myslím si, že Komisia by mala zaistiť, aby krajiny, ktoré odmietajú sprístupniť svoje účtovníctvo a predložiť správu audítorov, tak skutočne urobili. Vy ako komisár alebo Komisia ako taká - vy, samozrejme, neviete, akú zodpovednosť budete mať v budúcnosti - by ste mali zaistiť, aby sa tieto krajiny skutočne zlepšili, aby bolo možné zhromažďovať informácie a monitorovať dohľad. Európski daňoví poplatníci to vyžadujú. Je tu tiež potreba lepšieho a účinnejšieho systému monitorovania, prostredníctvom ktorého bude možné vyzdvihnúť príklady osvedčených postupov.
<P>
Pán Søndergaard na konci svojho vystúpenia navrhol niečo, čo by v každom prípade mohlo byť krokom vpred, konkrétne vytvoriť úplne nový rozpočtový systém, ktorý by členským štátom umožňoval lepšiu kontrolu finančných tokov.
<P>
(potlesk)
<SPEAKER ID="034" NAME="Esther de Lange" AFFILIATION="PPE">
(NL) Vážený pán predsedajúci, možno poznáte film Na Hromnice o deň viac o mužovi, ktorý sa každé ráno prebúdza stále dookola do toho istého dňa. Hoci som poslankyňou len tretí rok, už teraz sa cítim ako protagonista tohto filmu. Každý rok sem Dvor audítorov prichádza, aby nám povedal, že nám, bohužiaľ, nemôže dať vyhlásenie o vierohodnosti, a každý rok sa Európska komisia všemožne snaží zdôrazniť každý lúč nádeje.
<P>
Nepochybne nastal pokrok - napríklad v oblasti poľnohospodárstva -, základné problémy však pretrvávajú. Samozrejme, môžete zvýšiť prípustnú chybovosť, ako navrhuje Európska komisia, to však pripomína posúvanie tyčí futbalovej bránky. Ak sa hráčom nedarí dať gól, ich tréner predsa nezväčší bránku, ale vynasnaží sa, aby hrali lepšie. To si vyžaduje tímovú prácu. Pozitívne vyhlásenie možno naozaj dosiahnuť len vďaka tímovej práci európskych a vnútroštátnych audítorov a prostredníctvom národných vyhlásení o hospodárení, ako už bolo povedané.
<P>
Bohužiaľ, faktom je, že niektoré krajiny stále nakladajú s európskymi peniazmi voľnejšie ako s vlastnými štátnymi finančnými prostriedkami. Je jednoduchšie nakupovať s kreditnou kartou niekoho iného ako s vlastnou. Pán komisár, budete však skladať účty. Ak sa vám a vášmu nasledovníkovi nepodarí vytvoriť správne kontrolné činnosti, bude to zlé nielen pre rozpočtovú kontrolu v Európskej únii a pre vás, Európsku komisiu, ale aj z hľadiska legitímnosti nás všetkých a našej práce.
<P>
Preto si môžete byť istý, pán komisár, že Parlament bude vás a vášho nasledovníka v tejto súvislosti veľmi pozorne sledovať.
<SPEAKER ID="035" NAME="Barbara Weiler" AFFILIATION="S&amp;D">
(DE) Vážený pán predsedajúci, pán komisár, pán Caldeira, dámy a páni, na úvod chcem poďakovať pánovi Caldeirovi a jeho tímu. Jeho správa bude pre nás veľmi užitočná pri rokovaniach, ktoré povedú k udeleniu absolutória.
<P>
Mám pocit déjà vu, pretože pokiaľ ide o mňa, opäť je nápadné, že tu nie je prítomná Rada, presne ako minulý rok. Taká kritická som preto, že Rada ako jedna z najdôležitejších inštitúcií Spoločenstva by nemala a nesmie stáť mimo tejto rozpravy.
<P>
Oprávnene očakávame od všetkých členských štátov, že zaručia kontrolu a transparentnosť, očakávame to však aj od našich vlastných inštitúcií a Rada je spoločne zodpovedná za to, čo sa deje či nedeje v členských štátoch.
<P>
Samozrejme, nezrovnalosti v rozpočtoch nepostihujú rozpočet Rady tak vážne, ako je to v odvetví poľnohospodárstva, v každom prípade však budeme klásť otázky aj o verejnom obstarávaní, oneskorených alebo neuhradených platbách a opakovanom nadhodnocovaní. S Radou o tom budeme diskutovať v priebehu nasledujúcich niekoľkých týždňov.
<P>
Je pravda, že chyba nie je to isté ako podvod a že spätné získavanie platieb je užitočným nástrojom. Ďalším užitočným nástrojom je postup označenia a pranierovania v oblasti poľnohospodárskej politiky, ktorý sa ukázal ako užitočný v Bavorsku i v ostatných častiach Nemecka. Som presvedčená, že by sme mali aj naďalej využívať túto metódu, pretože sa jasne ukázalo, že členské štáty a zainteresované spoločnosti na ňu reagujú.
<P>
Očakávame, že švédske predsedníctvo bude pripravené diskutovať o tom v priebehu nasledujúcich niekoľkých dní a tiež...
<P>
(Predsedajúci prerušil rečníčku.)
<SPEAKER ID="036" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, pán Caldeira, pán komisár, chcela by som Európskemu dvoru audítorov poďakovať za obdivuhodnú prácu v prospech európskych daňových poplatníkov.
<P>
V účtovnej závierke EÚ je prípustná chybovosť 2 %. Podľa mňa sú to predovšetkým platy a ďalšie administratívne náklady, s ktorými by sa malo nakladať s väčšou presnosťou. V týchto prípadoch nesmieme dovoliť žiadne nejasnosti.
<P>
Sú však aj iné skupiny nákladov, kde sa dosiahnutie chybovosti 2 % môže zdať náročné alebo dokonca nemožné. Podľa Dvora audítorov až 11 % celkovej sumy použitej na politiku súdržnosti predstavujú sumy, ktoré sa vôbec nemali minúť. Situácia bola rovnaká aj v posledných dvoch rokoch.
<P>
Keďže situácia je taká, že hranica 2 % sa nedá dosiahnuť, chcem sa spýtať, či Komisia alebo Dvor audítorov uvažovali o revízii tohto čísla, aby sme rok čo rok nemuseli hovoriť, že v tomto roku nie je možné dosiahnuť túto hranicu a nepodarí sa nám to ani v nasledujúcom roku. V budúcnosti budeme musieť byť opatrnejší a pracovať hospodárnejšie ako v súčasnosti a postup vybavovania žiadostí sa musí zjednodušiť.
<SPEAKER ID="037" NAME="Czesław Adam Siekierski" AFFILIATION="PPE">
(PL) Vážený pán predsedajúci, analýza vo výročnej správe Dvora audítorov o plnení rozpočtu v roku 2008 nás privádza k záveru, že situácia je lepšia ako v minulých rokoch. Zvlášť potešujúca je skutočnosť, že sa podarilo výrazne rozšíriť správne rozpočtové hospodárenie. Pozorovali sme mimoriadne jasné zlepšenie v prípade výdavkov na poľnohospodárstvo a rozvoj vidieka, ktoré predstavujú viac ako 40 % rozpočtu EÚ. To je kľúčová zmena oproti predchádzajúcim správam. Je to výsledok reformy a zjednodušenia spoločnej poľnohospodárskej politiky. Dnes vyplácame finančné prostriedky na základe jednoduchých technických požiadaviek.
<P>
Na druhej strane audítori poukázali na niekoľko sporných oblastí, pretože zistili, že 11 % žiadostí členských štátov o finančné prostriedky v oblasti politiky súdržnosti obsahovalo chyby. Zdôrazňujem, že hovorím o žiadostiach. Mnohým ľuďom sa môže zdať, že tieto nepriaznivé údaje sú výsledkom ľahkovážnosti zo strany Komisie alebo členských štátov. Samozrejme, môže na tom byť niečo pravdy, myslím si však, že problém spočíva inde. Hlavným dôvodom pre takýto vysoký počet finančných nedostatkov v oblasti politiky súdržnosti a regionálneho rozvoja je existencia veľmi komplikovaných a zložitých právnych predpisov, čo nakoniec pripúšťajú aj audítori vo svojej správe.
<P>
Nabádam Dvor audítorov, aby ešte viac zintenzívnil spoluprácu so svojimi partnermi v členských štátoch. Nakoniec by som chcel povedať, že musíme venovať viac pozornosti problému vzdelávania a poskytovaniu lepších informácií príjemcom politík EÚ a inštitucionálnych politík, ktorí realizujú a riadia konkrétne programy.
<P>
Na záver chcem vyjadriť názor, že Komisia by predovšetkým mala urobiť všetko pre zjednodušenie rozpočtových pravidiel a zároveň zachovať základné monitorovacie mechanizmy, ktoré zabraňujú zneužívaniu. Príjemcovia konkrétnych európskych fondov totiž veľmi často trpia húštinou predpisov, ktoré nie sú úplne jasné a ktoré v praxi znemožňujú dosiahnutie takých účtovných závierok, ktoré by plne uspokojili audítorov. To by sa malo zmeniť a zdôrazňujem: zjednodušujte a informujte, ale aj monitorujte.
<SPEAKER ID="038" NAME="Georgios Stavrakakis" AFFILIATION="S&amp;D">
(EL) Vážený pán predsedajúci, aj ja by som chcel zablahoželať Dvoru audítorov k vynikajúcej práci, ako aj Európskej komisii, a povedať, že ma veľmi teší, že celková situácia sa zlepšila. Chcem najmä zdôrazniť, že toto je po prvýkrát, čo čerpanie prostriedkov v oblasti poľnohospodárstva nie je označené červenou. Veci sa celkovo zlepšujú, sú tu však stále problémy s výdavkami na politiku súdržnosti, o čom už hovorili viacerí kolegovia. Pokiaľ však ide o budúcnosť, som pomerne optimistický.
<P>
Musíme si všímať aj dobré správy. Systém na spätné získavanie finančných prostriedkov EÚ funguje. V roku 2008 bolo takto získaných 1,6 miliardy EUR a ďalšie peniaze sú na ceste, čo svedčí o tom, že systém naozaj funguje správne. Percento odhalených podvodov je mimoriadne nízke a zistené boli len v niekoľkých ojedinelých prípadoch. Problémy sú len v niekoľkých členských štátoch, čo je dôkazom, že systém ako celok funguje dobre a že sa nám darí dosahovať ciele politiky súdržnosti.
<P>
Z dlhodobého hľadiska je potrebná revízia systému spoločného hospodárenia a prenos väčšej časti konečnej zodpovednosti na členské štáty, čo napomôže zjednodušenie pravidiel. Lisabonská zmluva to umožňuje v článku 310, na základe ktorého je prípustná spolupráca pri plnení rozpočtu medzi Európskou úniou a členskými štátmi, na rozdiel od stavu, ktorý bol doteraz, keď táto zodpovednosť prináležala výlučne Komisii.
<P>
Nakoniec by som chcel zdôrazniť, že odkaz Dvora audítorov o potrebe zjednodušenia pravidiel si vypočula Rada i Komisia, a úprimne dúfam, že zmeny...
<P>
(Predsedajúci prerušil rečníka.)
<SPEAKER ID="039" NAME="Lambert van Nistelrooij" AFFILIATION="PPE">
(NL) Správa za rok 2008 je opäť raz dôvodom na dôkladnú analýzu a akciu, a to aj zo strany Európskeho parlamentu. Ďakujem vám za túto správu. Tento prístup a táto spolupráca viedli v posledných rokoch k preukázateľným zlepšeniam.
<P>
Ako koordinátor Skupiny Európskej ľudovej strany (kresťanských demokratov) však mám niekoľko poznámok najmä k regionálnej politike. Je pravda, že 11 % chybovosť v regionálnej politike je spôsobená týmito tromi členskými štátmi, a ako to súvisí s vašimi odhadmi? Je pravda, že najviac nedostatkov bolo odhalených v postupoch verejného obstarávania? Je pravda, že bolo príliš skoro na to, aby sa v správe prejavili zlepšenia v oblasti výdavkov v rámci nových aktuálnych predpisov na roky 2007 - 2013? Ako viete, za posledný rok došlo v tejto oblasti k mnohým zlepšeniam. Ak je to tak, potom vďaka týmto zmenám - týmto zlepšeniam aktuálnych právnych predpisov - môžeme takýmto spôsobom pokračovať v postupnom zlepšovaní našej práce v období až do roku 2013.
<P>
Je tiež dôležité, aby sa tieto zlepšenia v transpozícii európskych právnych predpisov omnoho dôraznejšie uplatňovali v pravidlách verejného obstarávania, aby sa posilnili právomoci s cieľom prekonávať prekážky a zlepšilo sa presadzovanie vykonávania týchto právnych predpisov, a to najmä v členských štátoch. Koniec koncov, je tu silné trenie vo vzťahoch medzi európskou a vnútroštátnou úrovňou. Preto je nutné menovať krajiny, ktorých sa to týka.
<P>
Toto číslo 11 % sa potom bude môcť zmeniť z červeného, ktoré je neprijateľné, na žlté a nakoniec na zelené. Občania nás zvolili práve preto, aby sme im priniesli viac výsledkov a väčšiu prehľadnosť v tejto oblasti. S radosťou tiež podporujem návrhy na zjednodušenie, ktoré obsahuje vaša správa.
<SPEAKER ID="040" NAME="Christel Schaldemose" AFFILIATION="S&amp;D">
(DA) Vážený pán predsedajúci, srdečne ďakujem Dvoru audítorov za dôkladnú a veľmi užitočnú správu. Počúvajúc dnešnú rozpravu mi napadlo jedno dánske príslovie, v ktorom sa hovorí o pohári, ktorý je spolovice plný alebo spolovice prázdny. Inými slovami, je to otázka toho, či sme optimisti alebo pesimisti. Mám dojem, že dnes je tu možno až príliš veľa ľudí, ktorí sú až príliš optimistickí. Aj pán komisár bol príliš optimistický. Ja si jednoducho nemyslím, že toto je postačujúce. Ak by bol za tento rozpočet, ktorého len menej ako polovicu možno považovať za bezchybnú a menej ako polovica - 47 % - je "zelená", zodpovedný dánsky minister financií, jednoducho by prišiel o prácu.
<P>
Považujem za mimoriadne poľutovaniahodné, že ešte treba urobiť toľko vecí a že veci sa hýbu tak pomaly. Uvedomujem si, že je to ťažké a že pravidlá môžu byť veľmi komplikované. Tiež si uvedomujem, že sa dosiahol pokrok, ale ešte stále to nestačí. Pri pohľade na rýchlosť, akou sa nám darí zlepšovať "zelenú" časť rozpočtu, môžete vidieť, že veci sa hýbu príliš pomaly. Vyzývam Komisiu, aby prevzala svoj podiel zodpovednosti. Nástroje máte. Musíte len reagovať rýchlejšie.
<SPEAKER ID="041" NAME="Monika Hohlmeier" AFFILIATION="PPE">
(DE) Vážený pán predsedajúci, dámy a páni, doteraz sme sa sústredili na Kohézny fond, čo je určite v poriadku vzhľadom na veľkosť rozpočtu. Teraz by som však chcela upriamiť pozornosť na oblasť, v ktorej sa minulý rok minulo len 2,7 miliardy EUR, ale ktorá spôsobuje značné problémy.
<P>
Európsky dvor audítorov, ktorému chcem týmto srdečne poďakovať, vytvoril malé majstrovské dielo, pretože sa mu podarilo vniesť transparentnosť do rozdrobenej administratívy v oblasti rozvojovej pomoci a jednoznačne identifikovať problémy, ktoré sa aj naďalej objavujú. Nezájdem až tak ďaleko, aby som povedala, že v tejto oblasti nie sú žiadne univerzálne zásady ani transparentné štruktúry, sú v nej však značné problémy.
<P>
Došlo k zlepšeniam napríklad v platbách za projekty, situácia je však stále taká, že nie je možné vykonávať audity niektorých projektov, pretože chýbajú doklady, a to ani nehovorím o skutočnosti, že niektoré doklady sa ani nevystavujú alebo nie sú príležitosti na následné audity. Problematika rozpočtovej pomoci opäť raz zahŕňa špecifické problémy, pretože nie je možné spätne kontrolovať alebo vystopovať peniaze a účely, na ktoré sa používajú. Podľa môjho názoru by sme mali konečne dôkladne zvážiť integráciu Európskeho rozvojového fondu (ERF) do všeobecného rozpočtu, a to z dôvodu transparentnosti, vysledovateľnosti a zlepšenia hospodárenia. Umožnilo by nám to kombinovať a koordinovať ERF s iným oblasťami, ako je rozvojová pomoc, zahraničná politika, susedská politika a iné politiky v tejto oblasti, aby sme tak získali úplný a transparentný prehľad. To je môj návrh.
<SPEAKER ID="042" NAME="Andrea Cozzolino" AFFILIATION="S&amp;D">
(IT) Vážený pán predsedajúci, dámy a páni, ako už bolo povedané, správa Európskeho dvora audítorov za rok 2008 nám predovšetkým prináša niekoľko dobrých správ: percento výdavkov EÚ, ktoré obsahovali vysoké úrovne nezrovnalostí, kleslo zo 60 % v roku 2005 na 31 % v roku 2008. To je významný výsledok a je to signál pozitívneho prístupu, v ktorom musíme pokračovať.
<P>
Pokiaľ ide o štrukturálne fondy a konkrétnejšie o politiky súdržnosti, stále sú tu problémy a ťažkosti. Som presvedčený, že v nasledujúcich mesiacoch a rokoch by sme sa mali sústrediť práve na tieto oblasti.
<P>
Čo sa týka štrukturálnych fondov, v porovnaní s analýzou Dvora za obdobie 2000 - 2006 prinášajú systémy hospodárenia a monitorovania na obdobie 2007 - 2013 prísnejšie pravidlá a väčšiu spoľahlivosť a transparentnosť, pokiaľ ide o výdavky, ako aj väčšiu zodpovednosť zo strany členských štátov.
<P>
Dvor audítorov jasne zdôrazňuje potrebu výraznejšieho zjednodušenia. Preto bude potrebné urobiť veľa práce s cieľom ešte viac zjednodušiť pravidlá.
<P>
Kvalita hospodárskeho rastu a transparentnosť pri využívaní prostriedkov Spoločenstva sú dva ciele v tej istej bitke, ktorú musíme vybojovať. Som presvedčený, že na to, aby sme ich dosiahli, musia byť naše diskusie týkajúce sa nás samotných a predovšetkým občanov verejnejšie.
<P>
Politiky súdržnosti, štrukturálne fondy a regionálne politiky sú a zostanú kľúčovým prvkom európskeho projektu. Sú podstatou základných hodnôt Európskej únie. V nasledujúcich rokoch musíme spolupracovať s cieľom zaručiť účinnosť a transparentnosť.
<SPEAKER ID="043" NAME="Mairead McGuinness" AFFILIATION="PPE">
Vážený pán predsedajúci, ďakujem predovšetkým Dvoru audítorov za to, že dnes ráno veľmi zrozumiteľným spôsobom predstavil obsah rozsiahlej správy, v ktorej sú dobré i zlé veci, ale, našťastie, nie vyslovene škaredé, pretože do určitej miery sa nám podarilo vyčistiť tie najhoršie aspekty našich účtovných postupov.
<P>
Chcem sa sústrediť najmä na poľnohospodárstvo, ktoré z dôvodu, že dostalo osvedčenie o pomerne bezchybnom stave, bolo z tejto rozpravy v podstate vynechané. Robím to preto, že chcem upozorniť na to, že sa možno vraciame do budúcnosti.
<P>
Dnes ráno by sme si mali pripomenúť, že poľnohospodárstvo sa zlepšilo preto, že sme do veľkej miery oddelili platby od výroby. Platby dávame priamo aktívnym poľnohospodárom, aktívnym výrobcom, čím sa možnosť chýb výrazne znížila.
<P>
Prostredníctvom modulácie však teraz berieme tieto peniaze a používame ich v oblasti rozvoja vidieka, v súvislosti s ktorou boli vyjadrené vážne obavy, a práve toho sa týkajú moje poznámky a možnom návrate do budúcnosti.
<P>
Tiež sa obávam, ako budeme riešiť otázky, ako je hospodárenie s vodou, zmena klímy či biodiverzita. Pomyslite na komplikovanosť pravidiel, ktoré budú - a oprávnene - všetky tieto veci upravovať, ak sa budú v týchto oblastiach čerpať verejné peniaze, a na ťažkosti a náklady spojené s dodržiavaním týchto konkrétnych pravidiel.
<P>
Vďaka bývalému britskému premiérovi Tonymu Blairovi, ktorého vláda tiež nemá príliš čistý záznam, pokiaľ ide o jej vlastné účtovníctvo, nás čaká revízia rozpočtu Európskej únie.
<P>
V rámci tejto revízie sa budeme zaoberať využívaním peňazí v oblastiach, ktoré Dvor audítorov jednoznačne znepokojujú, a to najmä v oblasti výskumu a inovácií. Dajme si teda veľký pozor, aby dobrú prácu, ktorú sme vykonali, nezničilo to, čo sa chystáme urobiť.
<SPEAKER ID="044" NAME="Peter Jahr" AFFILIATION="PPE">
(DE) Vážený pán predsedajúci, dámy a páni, keď som chodil do školy, učitelia nám často hovorili: dôveruj, ale preveruj.
<P>
(V súlade s článkom 149 ods. 8 rokovacieho poriadku rečník súhlasil, že odpovie na otázku iného poslanca.)
<SPEAKER ID="045" NAME="Ingeborg Gräßle" AFFILIATION="PPE">
(DE) Vážený pán predsedajúci, chcem sa vás spýtať, či ste si všimli, že v priebehu tejto dôležitej rozpravy pán Martin, ktorý nám tu všetkým dával veľa rád, vstúpil do rokovacej sály o 10.00 hod., prehovoril o 10.09 hod. a opustil rokovaciu sálu o 10.12 hod.
<SPEAKER ID="046" NAME="Peter Jahr" AFFILIATION="PPE">
(DE) Z detstva si pamätám dve základné pravidlá. Raz mi niekto povedal, že ak mi niekto niečo hovorí, mám ho nechať dohovoriť, a ak položím otázku, mám si aspoň počkať na odpoveď. Podľa tejto zásady by bolo pekné, keby zostal v rokovacej sále, aby mohol sledovať túto rozpravu Parlamentu. To je môj názor.
<P>
Kontroly a zlepšenia navrhované Dvorom audítorov sú významným príspevkom k účinnejšiemu a hospodárnejšiemu využívaniu finančných prostriedkov EÚ. Ako poslanca so záujmom o poľnohospodárstvo ma mimoriadne teší, že využívanie finančných prostriedkov v oblasti poľnohospodárstva dostalo pozitívne hodnotenie a že v priemere neboli zistené žiadne významné nezrovnalosti. Ide však o priemer a práve v tom spočíva problém. Medzi poľnohospodármi sa hovorí, že jazero bolo v priemere pol metra hlboké, ale krava sa aj tak utopila. Inými slovami, ak je v priemere všetko v poriadku a ak drvivá väčšina krajín dokáže správne uplatňovať administratívne pravidlá, práve v takom prípade musíme riešiť situáciu v tých "zlých" krajinách, ktoré neposlúchajú. V tejto súvislosti je dôležité tieto krajiny menovať. Pán predsedajúci, prosím, neustupujte. V tom, čo hovoríte, môžete byť konkrétnejší a Parlament vás podporí.
<P>
Situácia v súvislosti s chybovosťou v oblasti rozvoja vidieka je dosť odlišná. Hoci je chybovosť nižšia ako v minulom roku, je stále výrazne vyššia ako v prípade výdavkov na poľnohospodárstvo. Tu však musím povedať, že väčšina identifikovaných problémov je dôsledkom nesprávneho podávania žiadostí a nedostatočného pochopenia komplikovaných právnych predpisov EÚ. To nemusí znamenať, že peniazmi sa plytvá. Musíme všetci spolupracovať s cieľom zmeniť a zlepšiť právne predpisy EÚ, aby sme členským štátom uľahčili ich uplatňovanie.
<SPEAKER ID="048" NAME="Sophie Briard Auconie" AFFILIATION="PPE">
(FR) Vážená pani predsedajúca, dámy a páni, správa Dvora audítorov za rok 2008 uvádza, že došlo k celkovému zlepšeniu, pokiaľ ide o zákonnosť a správnosť rozpočtových transakcií Európskej únie. Hovorí však, že výdavky spojené s politikou súdržnosti sú stále problematické, pretože obsahujú najviac chýb.
<P>
Finančné prostriedky dostupné na politiku súdržnosti predstavujú takmer tretinu európskeho rozpočtu. Je to jedna z najzákladnejších a najsymbolickejších politík európskej integrácie a zásady solidarity, ktorá leží v jej srdci.
<P>
Preto musíme byť nároční a zaistiť, aby sa postupy uplatňovali správne. Musíme však zobrať do úvahy špecifické charakteristiky politiky súdržnosti, ktorá je mimoriadne decentralizovaná, a teda spravovaná regionálnymi orgánmi v členských štátoch. Chyby zistené Dvorom audítorov nie sú dôsledkom pokusov o podvod zo strany navrhovateľov projektov, ale komplikovanosti podmienok oprávnenosti.
<P>
Myslím si teda, že riešením nie je skomplikovať tieto postupy, ale zjednodušiť ich, a to na úrovni Spoločenstva i členských štátov. Na úrovni Spoločenstva sa o opatreniach na zjednodušenie rokuje v Rade aj v Parlamente. Na vnútroštátnej úrovni osobne pracujem na zjednodušení postupov vo Francúzsku v úzkej spolupráci s volenými predstaviteľmi a celoštátnymi i miestnymi orgánmi s rozhodovacou právomocou.
<P>
V tomto období hospodárskeho spomalenia by bolo zvlášť nešťastné, keby mali navrhovatelia projektov, ktorých je stále veľa, problémy s prístupom k európskym finančným prostriedkom, ktoré majú k dispozícii.
<SPEAKER ID="049" NAME="Ville Itälä" AFFILIATION="PPE">
(FI) Vážená pani predsedajúca, zaoberáme sa dôležitou záležitosťou a na úvod chcem povedať, že rozpočtové hospodárenie sa výrazne zlepšilo. Sú tu však problémy a o niektorých z nich chcem hovoriť.
<P>
Prvým je politika inštitúcií v súvislosti s budovami a hmotným majetkom. Pri príprave rozpočtu Parlamentu a iných inštitúcií na rok 2008 som si všimol, že v tejto oblasti veci nie sú úplne v poriadku. Dúfal som, že začneme dôkladné vyšetrovanie s cieľom zistiť, prečo sú ceny zaplatené za hmotný majetok a budovy inštitúcií vyššie ako priemerné trhové ceny. Po ukončení štúdie budeme vedieť, či je na tomto všetkom niečo pochybné, alebo je všetko v poriadku.
<P>
Druhou záležitosťou, na ktorú chcem upriamiť vašu pozornosť, je situácia v súvislosti s Rumunskom a Bulharskom, o ktorej sa tu už hovorilo. Problémy poznáme a musíme nájsť spôsob, ako Rumunsku a Bulharsku pomôcť, aby sa veci vyriešili. Je to aj politický problém. Koniec koncov, aký zmysel má rozširovanie, ak prijmeme za členov krajiny, ktoré nedokážu riadne zorganizovať vlastné rozpočtové hospodárenie?
<P>
Tretia záležitosť sa konkrétne týka vonkajšej činnosti spojenej s OSN, ale vo všetkých prípadoch musíme byť schopní uskutočňovať kontroly s cieľom zaistiť, aby verejnosť vedela, že všetko je v poriadku.
<P>
Viac než čokoľvek iné si však musíme uvedomiť, že počet oblastí bez chýb vzrástol, za čo musíme poďakovať pánovi komisárovi Kallasovi a Európskemu dvoru audítorov. Odviedli vynikajúcu prácu.
<P>
(potlesk)
<SPEAKER ID="050" NAME="Seán Kelly" AFFILIATION="PPE">
Vážená pani predsedajúca, mám jednoduchú otázku. Bolo povedané, že mnohé porušenia súladu s právnymi predpismi sú dôsledkom nedostatočného pochopenia postupov a nariadení.
<P>
Súhlasíte, že je to naozaj tak? Ak áno, aké percento porušení bolo spôsobených touto nešťastnou situáciou a nie zámerným porušením pravidiel?
<SPEAKER ID="051" NAME="Ivaylo Kalfin" AFFILIATION="S&amp;D">
(BG) Aj ja by som chcel najskôr zablahoželať predstaviteľom Európskeho dvora audítorov k správe, ktorú predložili, a pánovi komisárovi Kallasovi k evidentne sa zvyšujúcemu úsiliu zo strany Európskej komisie vo vzťahu k výdavkom z európskych fondov. Keďže pochádzam z Bulharska, môžem priamo potvrdiť, že Komisia je mimoriadne prísna, pokiaľ ide o čerpanie finančných prostriedkov, a jej činnosť má rozhodne vplyv. Chcel by som upozorniť na jednu vec v súvislosti so skutočnosťou, že toto je posledná správa Európskeho dvora audítorov v rámci súčasných zmlúv. Nasledujúca správa v budúcom roku už bude vychádzať z Lisabonskej zmluvy. To zahŕňa množstvo otázok, ktoré už boli položené a doteraz na ne nebola poskytnutá dostatočne vysvetľujúca odpoveď, a to vrátane otázok týkajúcich sa tvorby rozpočtu a postupov čerpania prostriedkov z rozpočtu. Domnievam sa, že všetky inštitúcie vrátane Európskeho parlamentu a, samozrejme, Rady a Európskej komisie, a to ani nehovorím o aktívnej účasti Európskeho dvora audítorov, by sa mali maximálne snažiť hľadať odpovede na tieto otázky, aby sme na ne našli spoločný názor.
<SPEAKER ID="052" NAME="Jean-Pierre Audy" AFFILIATION="PPE">
(FR) Vážená pani predsedajúca, neujímam sa slova v rámci postupu "catch-the-eye”, jednoducho sa len chcem posťažovať na skutočnosť, že miesto určené pre Radu je beznádejne prázdne. Rada je rozpočtovým orgánom a zistili sme, že veľa problémov máme aj v členských štátoch. Pani predsedajúca, týmto som chcel len vyjadriť svoju ľútosť.
<SPEAKER ID="053" NAME="Bart Staes" AFFILIATION="Verts/ALE">
(NL) Bol som tu počas celej rozpravy. Jedna z najzásadnejších otázok, ktoré som počul - a chcel by som explicitne poprosiť pána Caldeiru, aby to podrobne vysvetlil -, je, aká je situácia s 11 % prostriedkov v rámci politiky súdržnosti, ktoré sa nemali vyplatiť. V rozprave zazneli rôzne vysvetlenia. Niektorí hovorili o 4 miliardách EUR, iní o 2 miliardách EUR a podobne. Myslím si, že na začiatku postupu udeľovania absolutória je mimoriadne dôležité, aby ste nám jasne a jednoznačne vysvetlili, o čo tu naozaj ide. Taktiež by som chcel osobitne poďakovať pánovi komisárovi Kallasovi za prácu, ktorú vykonal v priebehu uplynulých rokov. Myslím si, že Výbor pre kontrolu rozpočtu vždy považoval spoluprácu s vami za veľmi konštruktívnu. Nie vždy sme mali rovnaké názory, čoskoro vám však pravdepodobne začne ďalšie funkčné obdobie v novej Komisii, dostanete novú pozíciu a ja vám v nej želám len to najlepšie.
<SPEAKER ID="054" NAME="Predsedajúca">
Chcem povedať pánovi Martinovi, že som si všimla, že sa prihlásil o slovo v osobnej záležitosti, a že mu to slovo dám, ale v súlade s rokovacím poriadkom to urobím až na konci rozpravy, po prejave Komisie.
<SPEAKER ID="055" NAME="Edit Herczog" AFFILIATION="S&amp;D">
(HU) Vážená pani predsedajúca, úplne súhlasím s pánom Audym. Neprítomnosť Rady, ako aj vedúcich predstaviteľov politických strán, je veľmi nápadná. Ako podpredsedníčka Skupiny progresívnej aliancie socialistov a demokratov v Európskom parlamente mám pocit, že ani predsedovia ostatných skupín nepovažujú túto rozpravu za dôležitú. Najnápadnejšia je však práve neprítomnosť Rady.
<SPEAKER ID="056" NAME="Vítor Manuel da Silva Caldeira" LANGUAGE="FR">
Vážená pani predsedajúca, v prvom rade by som chcel poďakovať všetkým poslancom Európskeho parlamentu, ktorí vystúpili. Ich poznámky určite veľmi ocenia všetci tí, ktorí pracujú v Dvore audítorov a ktorí stoja za dnes predkladanou správou.
<P>
V čase, ktorý mám k dispozícii v rámci tejto búrlivej a zaujímavej rozpravy, je trochu náročné zodpovedať všetky otázky, ktoré mi boli priamo adresované. Najskôr by som chcel odpovedať na otázku pána de Jonga, ktorý sa ma pýtal, či nie som deprimovaný tým, že ako predseda Dvora audítorov nemôžem vydať pozitívne vyhlásenie o vierohodnosti. Odpovedám, že ako audítor by som bol rád, keby som raz mohol vydať takýto výrok. Úlohou audítora však nie je byť spokojný s výrokmi, ktoré vydáva. Audítor musí mať pre svoje výroky pevný základ vyplývajúci zo získaných dôkazov.
<P>
Ak mám byť úplne úprimný, ako audítor uprednostňujem vydať taký výrok, aký sme vydali tento rok. Nemôžem pánovi Audymu povedať, či je to pozitívny alebo negatívny výrok, je to však realistický výrok, ktorý zdôrazňuje body, v ktorých sa dosiahol pokrok. Vidíme, že v niektorých oblastiach došlo k výraznému poklesu počtu chýb, najmä v oblasti poľnohospodárstva, ale sú tu aj oblasti, v ktorých je potrebná väčšia dôslednosť. Preto ako audítor namiesto optimizmu alebo pesimizmu dávam prednosť realizmu.
<P>
Myslím si, že práve takto by mal byť chápaný náš odkaz, pokiaľ ide vyhliadky do budúcnosti. Viacerí poslanci sa pýtali, čo možno urobiť pre vyriešenie týchto problémov. Príspevok Dvora audítorov v tejto správe a v predchádzajúcich správach spočíva v poukázaní na význam odporúčaní vo vzťahu k zlepšeniu systémov dohľadu a kontroly v členských štátoch a tiež vo vyhlásení, že pokiaľ ide o Komisiu, je rovnako dôležité zjednodušiť regulačný rámec, čiže nerobiť veci komplikovanejšie, ako je to nevyhnutné. Nemôžeme prejsť zo štádia, keď chceme robiť a kontrolovať všetko - čo si vyžaduje rozsiahle kontroly -, do štádia bez akéhokoľvek dohľadu. V opačnom prípade nebudeme schopní nájsť správnu rovnováhu, ktorá nám umožní dosiahnuť ciele politík.
<P>
Viacerí z vás povedali, že táto správa nehovorí nič o účinnosti využívania finančných prostriedkov. Zabránilo tých niekoľko nájdených chýb a nezrovnalostí dokončeniu projektov? Samozrejme, úlohou Dvora audítorov je vydať prostredníctvom svojich správ výrok k finančným výkazom, a tento výrok je jednoznačne pozitívny, a tiež k príslušným transakciám v rámci týchto účtovných závierok. Ide teda o to, či sú transakcie v súlade s pravidlami, ktorými sa majú riadiť.
<P>
Dvor audítorov však vám a predovšetkým príslušným parlamentným výborom a Výboru pre kontrolu rozpočtu poskytuje aj všetky svoje správy týkajúce sa účinnosti politík a správneho využívania finančných prostriedkov v rôznych oblastiach. Verím, že v týchto správach nájdete významné informácie o tom, čo možno v súvislosti s týmito politikami robiť lepšie. Ako sa však uvádza v našej správe - a zdôraznil som to aj počas svojho vystúpenia -, je dôležité využiť túto príležitosť, ktorú nám do budúcnosti ponúka reforma rozpočtových pravidiel a nový rámec pre finančný výhľad, ako aj príležitosť vyplývajúcu z rozpočtovej reformy, na to, aby sme uvažovali o niektorých zásadných otázkach.
<P>
Pani predsedajúca, na záver svojho vystúpenia by som chcel povedať, že naša metodika je v súlade s medzinárodnými audítorskými štandardmi. Naše vzorky považujeme za dostatočné na vyvodenie záverov. Pán Audy sa pýtal, či sú naše vzorky dostatočne veľké. Áno, sú. Samozrejme, keby sme mali viac prostriedkov, asi by sme mohli urobiť viac práce, naše prostriedky sú však obmedzené a musíme s nimi hospodáriť opatrne.
<P>
Nakoniec ešte pár slov o úlohe, ktorú môžu Európsky dvor audítorov a dvory audítorov v členských štátoch zohrávať v budúcnosti. S dvormi audítorov v členských štátoch a s audítormi na vnútroštátnej úrovni vždy spolupracujeme a navzájom si dôverujeme. Tento prístup vyplýva zo zmluvy - a bol opäť potvrdený Lisabonskou zmluvou - a tým, že ho dodržiavame, robíme všetko pre to, aby sme do úlohy externého auditu v Európskej únii vniesli pridanú hodnotu.
<P>
Pani predsedajúca, toto sú moje veľmi stručné záverečné poznámky, pretože vás nechcem oberať o príliš veľa času.
<P>
(potlesk)
<SPEAKER ID="057" NAME="Siim Kallas">
podpredseda Komisie. - Vážená pani predsedajúca, ďakujem vám za túto rozpravu a za milé slová adresované Komisii. Mám dve poznámky v súvislosti s minulosťou, teda s rokom 2008 a s predchádzajúcimi rokmi. Po prvé, zdôrazňovala sa jedna dôležitá vec: transparentnosť. Chcem vám pripomenúť, že spoločne sme dosiahli veľký pokrok. Všetky informácie o príjemcoch finančných prostriedkov EÚ sú teraz verejné, čo bola jedna z najdôležitejších zmien v tomto období.
<P>
Druhou skutočnosťou týkajúcou sa minulosti je, že okrem iného sme diskutovali o tom, koľko peňazí sa stratilo a koľko peňazí by sa malo vrátiť. Chcel by som to ilustrovať jedným číslom, ktoré súvisí s jedným veľmi komplikovaným názvom. Ide o prílohu VI našej súhrnnej správy, ktorej názov je "sumár odpustených vymáhaných pohľadávok", čo vlastne znamená sumu, ktorá je úplne a nezvratne stratená. V súhrnnej správe za rok 2008 to bolo 18 380 363,22 EUR, čo je menej ako 0,01 % rozpočtu EÚ. To sú stratené peniaze. Hovorili sme o všetkých tých miliardách, s ktorými sa nesprávne hospodárilo v rámci štrukturálnych fondov, ale niečo sa nakoniec podarilo získať späť. Tento proces nie je dokonalý, musíme na tom usilovne pracovať a niekedy dokážeme chyby napraviť. Je to dlhý proces a musíme ho brať veľmi vážne.
<P>
Teraz niekoľko poznámok k budúcnosti. Vo veľmi blízkej budúcnosti začneme rozhovory o nových rozpočtových pravidlách a nových rozpočtových výhľadoch. S týmto procesom súvisí veľmi veľa vecí. Národné vyhlásenia a účasť členských štátov vyžadujú silnejší právny základ. Jednoznačne môžeme začať s týmto zjednodušovaním, o ktorom sa tu už toľko a tak často hovorilo. Ako už povedal pán predseda Caldeira, ciele sú definované viac ako 500 programami prijatými Komisiou, Parlamentom a Radou. Každý program má svoj vlastný právny základ, vlastné ciele a všetko sa musí merať, a to aj peniaze použité v súlade s týmito cieľmi. To je kľúčový problém.
<P>
Na poslednom plenárnom zasadnutí, keď sme hovorili o udeľovaní absolutória za rok 2007, bolo jedným z nápadov znížiť počet programov a mať väčšie projekty a väčšie programy, ktoré by sa ľahšie sledovali. To je kľúčový problém a, ako povedal jeden poslanec v súvislosti s rozvojom vidieka, ciele sa nedajú merať - najmä v prípade vonkajších činností, kde máme jasne politické ciele - a povedať, že boli dosiahnuté. To je kľúčový problém, ktorý však patrí do rámca budúcich diskusií o rozpočtových pravidlách.
<P>
Pokiaľ ide o dialóg, ktorý tu bol zdôraznený ako dôležitý, musím povedať, že sme sa snažili robiť všetko pre to, aby bol dialóg s Parlamentom, Výborom pre kontrolu rozpočtu a Dvorom audítorov na dobrej úrovni. Ja osobne rád diskutujem o všetkom s ľuďmi s rôznymi názormi, postojmi a hodnoteniami. To je normálny život. Nemám však rád, keď niektorí ľudia zámerne a neustále používajú nesprávne fakty. Nemôžete viesť dialóg, keď fakty nie sú správne. Môžeme veci rôzne hodnotiť, rôzne interpretovať a mať rozdielne názory, ale fakty musia byť správne. Veľmi si želám, aby sa počas nášho budúceho dialógu rešpektovala aj táto zásada.
<P>
(potlesk)
<SPEAKER ID="058" NAME="Predsedajúca">
Pán Martin, želáte si vystúpiť na konci tejto rozpravy?
<SPEAKER ID="059" NAME="Hans-Peter Martin" AFFILIATION="NI">
(DE) Vážená pani predsedajúca, mrzí ma, že som musel využiť túto príležitosť na osobnú poznámku, na ktorú mám podľa programu tri minúty. Celé tri minúty však nebudem potrebovať.
<P>
Vo svojom vystúpení som zaujal veľmi konštruktívny prístup a v rozprave som veľmi konštruktívne upozornil na to, čo by sa teraz dalo urobiť na tomto novom základe. Na to, aby som mohol dospieť k takémuto hodnoteniu, som dnešnú rozpravu sledoval veľmi pozorne. V sále som bol omnoho skôr, ako povedala kolegyňa poslankyňa, odišiel som neskôr a som tu opäť. Domnievam sa, že je veľká škoda, že pani Gräßleová evidentne cíti potrebu používať takéto naozaj neférové osobné útoky. Bol by som rád, keby bola konštruktívna a keby som od nej videl menej nepravdivých príbehov v nemeckých novinách Bild Zeitung. Radšej by som počul konštruktívne návrhy, ako môžeme zachrániť situáciu a ako zariadiť, aby bol Dvor audítorov schopný to dosiahnuť. Okrem toho je veľká škoda, že najmä pani Gräßleová je tou osobou, ktorá zbytočne sťažuje prácu nezávislých poslancov, diskriminuje nás, znemožňuje nám prístup k informáciám, neumožňuje nám pracovať so zamestnancami a potom má pocit, že je užitočné útočiť na nás na základe nepravdivých faktov. Pani Gräßleová, mali by ste sa naučiť, čo je to demokracia.
<SPEAKER ID="060" NAME="Predsedajúca">
Tu sa zastavíme. Rozprava sa skončila.
<P>
Písomné vyhlásenia (článok 149)
<SPEAKER ID="061" NAME="Elisabeth Köstinger  " LANGUAGE="DE">
Je pravda, že v niektorých oblastiach, najmä v prípade politiky súdržnosti, máme stále výrazné nedostatky, pokles chybovosti v oblasti poľnohospodárstva a prírodných zdrojov na hodnotu pod 2 % mi však dáva dôvod na optimistický pohľad do budúcnosti. Relatívne nízku chybovosť 2 % možno považovať za uspokojujúcu, a to najmä vzhľadom na skutočnosť, že táto oblasť predstavuje väčšinu vynaložených prostriedkov Európskej únie. V budúcnosti by sme všetko úsilie mali venovať dvom oblastiam. Prvou je spolupráca medzi Komisiou a členskými štátmi. Jej cieľom je identifikovať nepresné a nesprávne údaje vo všetkých oblastiach čerpania a napraviť chyby. Druhá oblasť sa týka zlepšovania metód EÚ v súvislosti s vyplácaním peňazí EÚ členským štátom a ich spätného získavania.
<SPEAKER ID="062" NAME="Véronique Mathieu  " LANGUAGE="FR">
Chcela by som zablahoželať Dvoru audítorov k výročnej správe o plnení rozpočtu EÚ v rozpočtovom roku 2008. Chcem upriamiť pozornosť na odsek týkajúci sa agentúr Európskej únie, v ktorom Dvor audítorov uvádza, že vydáva výrok bez výhrad k činnosti všetkých agentúr, v ktorých sa uskutočnil audit, s výnimkou Európskej policajnej akadémie (CEPOL).
<P>
Teraz je podstatné pripomenúť si, že v podobnej situácii sme boli aj pri udeľovaní absolutória za rok 2007. Dvor audítorov zverejnil správu, ktorá obsahovala vyhlásenie o vierohodnosti s výhradami, pokiaľ ide účtovnú závierku a príslušné transakcie agentúry CEPOL. Predovšetkým sa v nej uvádzalo, že rozpočtové prostriedky sa používali na financovanie súkromných výdavkov. Spravodajca požiadal o odloženie postupu udeľovania absolutória pre agentúru CEPOL, čo podporil aj Výbor pre kontrolu rozpočtu. V hlasovaní na plenárnom zasadnutí 23. apríla 2009 bol však tento návrh zamietnutý 226 hlasmi za a 230 hlasmi proti, a to vďaka masívnej mobilizácii Socialistickej skupiny v Európskom parlamente a Skupiny zelených/Európskej slobodnej aliancie.
<P>
Vzhľadom na to, že Dvor audítorov dnes upozornil na ďalšie problémy v súvislosti s agentúrou CEPOL, je nevyhnutné, aby sme si priznali očividnú chybu, ktorou bolo udelenie absolutória v apríli v rozpore so stanoviskom spravodajcu a príslušného výboru.
