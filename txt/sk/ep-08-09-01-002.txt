<CHAPTER ID="002">
Oznámenie predsedníctva
<SPEAKER ID="006" NAME="Predseda">
Dámy a páni, všetkých vás vítam. Rád by som začal niekoľkými poznámkami k situácii týkajúcej sa rokovacej sály pre plenárne zasadnutia v Štrasburgu. Ako viete, vzhľadom na to, že 7. augusta došlo k prepadnutiu falošného stropu v rokovacej sále pre plenárne zasadnutie v Štrasburgu, muselo byť toto prvé zasadnutie Európskeho parlamentu výnimočne usporiadané tu v Bruseli. Rozhodol som sa tak po preštudovaní prvých odborných posudkov a po konzultácii s predsedami skupín a francúzskeho predsedníctva Rady v záujme zaistenia čo najväčšej bezpečnosti poslancov a zamestnancov. V tomto rozhodnutí sa zohľadňuje aj nutnosť zachovať kontinuitu legislatívnej činnosti Európskeho parlamentu.
<P>
Z predbežných výsledkov vyšetrovania vyplýva, že čiastočné prepadnutie falošnej strechy bolo spôsobnené puklinami v stavebných prvkoch, ktoré spájajú zavesený strop s vlastnou stropnou konštrukciou. Pokračuje vyšetrovanie, ktoré vykonáva niekoľko nezávislých medzinárodných stavebno-inžinierskych spoločností poverených Parlamentom s cieľom zistiť ďalšie podrobnosti a zodpovednosti za zrútenie. Toto vyšetrovanie sa vedie v úzkej spolupráci s príslušnými miestnymi úradmi ako aj so skúsenými statikmi, ktorých určila francúzska vláda. Pri rozdelení zodpovednosti a ručenia medzi stavebné spoločnosti, ktoré sa podieľali na výstavbe pôvodného stropu, sa bude vychádzať zo záverečných správ, hneď ako budú k dispozícii. Falošný strop v rokovacej sále bude znovu zavesený pomocou novej technológie, schválenej nezávislými odborníkmi a príslušnými stavebnými úradmi.
<P>
Aj keď sa maximálne snažíme, aby sa práce skončili čo najskôr, použitý postup, ktorý je nevyhnutný, je trochu zdĺhavý. Dúfame však, že všetky bezpečnostné vyšetrovania a nutné opravy budú dokončené včas, tak, aby sa druhá septembrová schôdza Parlamentu mohla konať už v Štrasburgu.
<P>
Môžem vás uistiť, že bezpečnosť je najvyššou prioritou pri všetkých našich úvahách a rozhodovaní.
