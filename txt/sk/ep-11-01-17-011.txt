<CHAPTER ID="011">
Vyhlásenie predsedu Európskeho parlamentu o situácii v Tunisku
<SPEAKER ID="031" NAME="Jerzy Buzek">
predseda. - S veľkým znepokojením, ale aj s veľkou nádejou sledujeme udalosti, ktoré sa odohrávajú v posledných týždňoch v Tunisku. Pokojné demonštrácie na obranu oprávnených požiadaviek sa zmenili na krvavé konflikty, ktoré odsudzujeme, keď sa tuniské orgány obrátili proti vlastným občanom. Dnes vzdávame úctu obetiam týchto udalostí. Vyjadrujeme našu úprimnú sústrasť tým, ktorí prišli o rodinu alebo priateľov. Pripomíname si najmä prvú obeť konfliktov - mladého muža Mohameda Bouaziziho. Jeho tragické gesto sa navždy stalo symbolom vlny demokratického cítenia tuniskej spoločnosti. Zachovajme minútu ticha na pamiatku našich tuniských priateľov. Povstaňte, prosím.
<P>
(Parlament povstal a zachoval minútu ticha.)
<P>
Ďakujem. Dámy a páni, jazmínová revolúcia pokračuje. V mnohých ohľadoch je to skutočne historický čas. Chcel by som vyjadriť hlbokú úctu odvahe a odhodlaniu občanom Tuniska. Práve oni sú zdrojom zmien. Je to však iba začiatok dlhej cesty. Ako Európania sa stotožňujeme s ambíciami Tunisanov a chceme ich sprevádzať na ceste k dosiahnutiu týchto ambícií v plnej miere. Európania sú osobitne citliví na sociálnu spravodlivosť, rovnaké príležitosti, slobodu prejavu, demokraciu, skutočnú pluralitu a schopnosť formovať vlastnú politickú budúcnosť. Preto dnes nezostávame ľahostajní. Okrem toho žiadame, aby mali zmeny pokojný charakter. Musia slúžiť spravodlivosti a zásadám právneho štátu. Navyše máme určité základné požiadavky. Po prvé, prepustenie všetkých, ktorí boli svojvoľne zatknutí. Po druhé, nezávislé vyšetrovanie závažných obvinení z korupcie, ako aj prípadov smrti a zneužívania moci. Po tretie, transparentné a skutočne demokratické prezidentské a parlamentné voľby sledované miestnymi a zahraničnými pozorovateľmi a po štvrté, podporujeme snahy o vytvorenie vlády národnej jednoty, ktorá by zastupovala všetkých Tunisanov.
<P>
Európsku úniu a Tunisko spája partnerstvo už dlhé roky - sú našimi susedmi spoza Stredozemného mora. Toto partnerstvo musí byť predovšetkým v záujme našich občanov - Tunisanov a Európanov. Naše partnerstvo, ak má byť dôveryhodné a významné, musí podporovať Tunisanov na ceste k zásadnej zmene. Musíme pomôcť Tunisku dosiahnuť úspech. Dámy a páni, podporme Tunisanov.
<SPEAKER ID="032" NAME="Štefan Füle">
člen Komisie. - Nedávne ľudové povstanie v Tunisku nemá v modernej histórii tejto krajiny obdobu. 17. decembra 2010 sa mladý absolvent univerzity podpálil z čistého zúfalstva po tom, čo mu polícia zhabala ovocie a zeleninu, ktorú predával na svoje živobytie. Ani nie o mesiac celoštátne protesty spôsobili definitívny odchod prezidenta bina Alího z krajiny.
<P>
Európska únia odsúdila násilnosť útlaku počas posledných dní tohto režimu. Vo chvíli, keď tu hovorím, zostáva bezpečnostná situácia naďalej neistá. Správy ešte stále informujú o rabovaní a násilí. Tunisko zotrváva vo veľmi chúlostivej fáze, hoci sa už objavujú prvé správy o formovaní vlády národnej jednoty.
<P>
Napriek určitej neistote je odkaz tuniského ľudu hlasný a zreteľný: Tunisko chce byť stabilnou demokraciou, ktorá v plnej miere dodržiava základné práva a slobody. Chce slobodné a spravodlivé voľby pre všetkých. Ľudia chcú začať písať novú stranu svojej histórie a my ich chceme v tomto úsilí podporiť. Dodržiavanie ústavy a kroky, ktoré sa práve teraz podnikajú na zostavenie vlády národnej solidarity, sú krokmi správnym smerom.
<P>
Samozrejme, to je len začiatok. Európska únia nikdy neprestala pripomínať Tunisku jeho medzinárodné záväzky v oblasti ľudských práv a základných slobôd. Od začiatku svojho funkčného obdobia - teda od svojho vypočutia pred týmto Parlamentom - opakujem, že rozšírenie štatútu jasne znamená rozšírenie záväzkov vo všetkých oblastiach nášho vzťahu vrátane základných slobôd a ľudských práv.
<P>
Na všetkých stretnutiach s tuniskými orgánmi som v mene Európskej komisie zdôrazňoval, že musia plniť svoje záväzky v oblasti demokracie a ľudských práv. Na prvom zasadnutí v rámci rokovaní o akčnom pláne týkajúcom sa rozšíreného štatútu som osobne bezprecedentne a mimoriadne jasne vyzýval na to, aby sme akékoľvek uplatnenie nového článku 61 a trestného zákonníka považovali za nezlučiteľné s rozšíreným štatútom a s našimi spoločnými hodnotami.
<P>
A mimochodom, ak ešte sú na oboch stranách skeptici, ktorí si myslia, že tieto hodnoty sú spoločné iba teoreticky, mali by znovu a znovu počúvať hlas bežného Tunisana z ulice počas posledných dní a týždňov. O čo išlo, ak nie o vážnu žiadosť o demokraciu a väčšiu hospodársku spravodlivosť?
<P>
Ako sme s pani Catherine Ashtonovou dnes ráno povedali, Európska únia je pripravená podporiť skutočne inkluzívny volebný proces s primeranými zárukami. Dúfame, že jeho postupy bude možné oznámiť čo najskôr, len čo sa sformuje vláda národnej jednoty a začne vykonávať svoju prácu. Sme pripravení poskytnúť okamžitú pomoc pri príprave a organizácii volebného procesu, ako aj trvalú podporu pre skutočný prechod k demokracii.
<P>
Takisto pracujeme na širšom balíku pomoci, ktorá sa bude poskytovať, len čo sa situácia stabilizuje, okrem iného pri hospodárskom rozvoji, dôkladnom riešení sociálnych problémov, ktorým čelí tuniská mládež, a pri upevňovaní zásad právneho štátu a súdnictva.
<P>
Samozrejme, o tomto procese budeme naďalej podrobne rokovať s týmto Parlamentom a členskými štátmi.
<P>
Európska susedská politika stojí na základných hodnotách, s ktorými sa stotožňuje Európska únia, ako aj jej partneri: na demokracii, ľudských právach a otvorenom trhovom hospodárstve s cieľom budovať spoločný priestor demokracie, stability a prosperity. Komisia vždy zdôrazňovala, aby boli tieto hodnoty podstatnou súčasťou našej susedskej politiky voči našim južným, ako aj východným susedom.
<P>
So svojou silnou strednou triedou, vysokou úrovňou vzdelania, blízkosťou k Európe a celkovou umiernenosťou má Tunisko dobré predpoklady na veľký krok smerom k demokracii, o ktorú teraz ľudia tak intenzívne a odvážne žiadajú, a podľa môjho názoru by mal každý súhlasiť s tým, že Európska únia má tiež veľký záujem o demokratické, prosperujúce a stabilné Tunisko. Máme s Tuniskom dlhodobý a silný vzťah a úzke väzby medzi našimi občanmi a podnikateľskými spoločenstvami. Mojím cieľom, ako aj cieľom podpredsedníčky Komisie/vysokej predstaviteľky Únie pre zahraničné veci a bezpečnostnú politiku je teraz posilniť naše dvojstranné vzťahy na základe nových záväzkov našich partnerov týkajúcich sa verejnej správy, dodržiavania zásad právneho štátu a základných slobôd, ako aj hospodárskych a sociálnych reforiem.
<P>
Urobíme, čo bude v našich silách, aby sme pomohli Tunisanom premeniť ich túžby na skutočnosť.
<SPEAKER ID="033" NAME="José Ignacio Salafranca Sánchez-Neyra" LANGUAGE="ES">
Nedávne udalosti v Tunisku by nás mali nabádať, aby sme sa so zmyslom pre zodpovednosť zaoberali najmenej dvomi otázkami. Po prvé, či politiky na podporu súčasného stavu v krajinách, kde chýbajú demokratické slobody, skutočne prispievajú k stabilite, v tomto prípade v našom bezprostrednom susedstve.
<P>
Po druhé, mali by sme premýšľať, či je odchod pána bina Alího z politickej scény dostatočnou zárukou toho, že dôjde k skutočnému prechodu k demokracii.
<P>
Podľa môjho názoru, vážený pán predseda, odpoveďou na obidve tieto otázky je nie. Preto sa, pán Füle, musíme dôkladne zamyslieť nad tým, prečo susedská politika v duchu Barcelonského procesu nemala očakávané demokratizačné účinky a ako by sme ju mohli alebo mali upraviť.
<P>
Po druhé, skúsenosti nám v mnohých prípadoch ukazujú, že tam, kde je vákuum moci, najradikálnejšie a najextrémistickejšie strany tento proces nahradia, ovládnu ho a chcú ho zničiť.
<P>
Vážený pán predseda, ak extrémizmus slúži iba na obranu slobody, nie je zlom, a ak umiernenosť slúži iba na obranu spravodlivosti, nie je dobrom. Toto etické pravidlo znamená, že Európska únia musí urobiť všetko pre to, aby pomohla zabezpečiť, že tento proces nebude zmarený.
<P>
Vítam to, čo povedal pán Füle o poskytovaní volebnej pomoci Tunisku, ale myslím si, že ešte dôležitejšie je ísť o krok vpred a podporiť Tunisko prostredníctvom volebnej pozorovateľskej misie Európskej únie. Mali by sme tak urobiť, vážený pán predseda, nielen pre toto etické pravidlo, ktoré je vryté v genetickom kóde Európskej únie, ale aj v našom vlastnom záujme. Nemá totiž zmysel cestovať prvou triedou, ak je v ekonomickej triede pasažier s bombou v batožine.
<SPEAKER ID="034" NAME="Pier Antonio Panzeri" LANGUAGE="IT">
Všetci sme znepokojení tým, čo sa deje v Tunisku, a vyjadrujeme svoj smútok nad mnohými ľuďmi, ktorí prišli o život počas protestov.
<P>
Nová a nejasná situácia, ktorá vznikla po úteku bývalého prezidenta pána bina Alího, teraz musí viesť k cieľu, ktorý mnohí žiadali: k spusteniu hospodárskych a sociálnych reforiem podľa očakávaní prevažnej väčšiny obyvateľov a k vytvoreniu demokratických fór s cieľom zabezpečiť, aby sa občianska spoločnosť a rôzne opozičné sily čoraz viac zapájali do verejného života, ako aj do vlády.
<P>
Samozrejme, všetky krajiny majú právo určiť si vlastnú cestu, ale my máme záujem, aby sa tieto reformy uskutočnili a aby tieto zmeny boli ozajstné, nie iba nejakou kozmetickou úpravou. Súčasné udalosti v Tunisku kladú otázky nám všetkým a kladú otázky aj Európe so všetkými jej váhaniami a chybami.
<P>
V roku 1995 Európska únia spustila v Barcelone partnerský program so Stredomorím. Mal zahŕňať hospodársku, politickú, vojenskú a dokonca sociálnu a ľudskú spoluprácu, ale ani v dvoch hlavných cieľoch sa to nedosiahlo. Pokiaľ ide o hospodárstvo, počet regionálnych projektov a projektov v oblasti infraštruktúry sa prudko znížil, lebo finančné prostriedky z členských štátov vôbec neprišli a tie od Komisie zostávajú iba sľubmi. Neexistuje ani sľúbená zóna voľného obchodu, ale najviac očividné zlyhanie je na politickej úrovni a to si musíme, pán komisár, plne uvedomiť.
<P>
Únia pre Stredomorie bola založená v roku 2008, ale zostáva iba fasádou. Samit, ktorý sa mal konať v novembri 2010, sa odložil na neurčito. Problémom je, že niektoré európske vlády nemajú záujem o skutočnú spoluprácu a nevidia v nej žiadny význam. Radšej udržiavajú vzťahy s pochybnými režimami, ktoré sú úzko späté s obranou svojich nedemokraticky spravovaných vnútroštátnych zdrojov, kým milióny mladých ľudí žijú bez akýchkoľvek vyhliadok do budúcnosti okrem emigrácie, ktorá sa stáva čoraz ťažšou.
<P>
Nie je potom veľkým prekvapením, že v dôsledku hospodárskej a sociálnej krízy sa protesty v Tunisku zmenili na prílivovú vlnu, ktorá môže mať výrazné dôsledky na súčasnú mocenskú štruktúru. Následkom strachu z islamského fundamentalizmu už európsky politický realizmus nie je užitočný a možno prišiel čas zanechať postkoloniálny postoj, ktorý sa zvykne z času na čas znovu prejaviť vo vzťahoch so severoafrickými krajinami.
<P>
Ak budeme vychádzať z Barcelonského procesu, je jasné, že Európa potrebuje novú víziu, pokiaľ ide o južné oblasti a Stredomorie, ktorá musí byť dôveryhodnejšia ako v minulosti. To znamená úplné prepracovanie politík partnerstva a susedstva, ktoré sa doteraz uplatňovali, a trvám na tom, aby ste sa touto otázkou zaoberali, pán komisár. Nemôžeme skryť skutočnosť, že Komisia a Rada boli dokonca pripravené začať s Tuniskom diskusie o dohode o rozšírenom štatúte. Ešte stále sa nevysvetlilo, na základe akých kritérií sa predpokladalo, že toto všetko je možné.
<P>
Musíme zmeniť smerovanie, preradiť rýchlosť a pripomíname Komisii a Rade, že to možno dosiahnuť tak, že ukážeme väčšie presvedčenie pri udeľovaní úlohy Parlamentu v rozvíjaní a uplatňovaní novej myšlienky partnerstva s krajinami Stredomoria. Toto všetko nie je iba v záujme týchto krajín, ale predovšetkým v záujme Európy.
<P>
Mnohé z problémov, ktoré Európa, zdá sa, má, možno vyriešiť pomocou produktívneho a čestného vzťahu so všetkými krajinami Maghrebu. Podpora hospodárskych a demokratických reforiem a zároveň použitie všetkých potrebných prostriedkov boja proti fundamentalizmu a terorizmu je síce ťažkou, ale jedinou možnou cestou.
<P>
Máme dôvod dúfať, že vďaka tragickej a trpkej lekcii zo strany Tuniska môžeme všetci lepšie pochopiť, čo stojí za to urobiť a čo stojí za to zmeniť, pokiaľ ide o európske kroky.
<SPEAKER ID="035" NAME="Marietje Schaake">
v mene skupiny ALDE. - Chcela by som zablahoželať Tunisanom k ich statočnosti, odvahe a vytrvalosti v boji o príležitosti a slobodu a dúfam, že sa všetko zaobíde bez použitia násilia a čoskoro sa uskutočnia slobodné a spravodlivé voľby.
<P>
Občania vystúpili proti utláčateľskému režimu, ktorý používal zbrane a zabíjal svoju mládež. Iba slabé vlády idú do takýchto krajností, len aby si udržali svoju umelo získanú skorumpovanú moc a bohatstvo. Režimy zakladajú svoju legitímnosť na zabezpečovaní blaha občanov, nie na zatváraní univerzít a bránení prístupu k informáciám a slobodnej komunikácii.
<P>
Pokiaľ ide o prístup k informáciám, tuniská opozícia použila internet a ten sa stáva čoraz dôležitejším pre mierovú opozíciu na celom svete. Ja som sa o povstaní občianskeho hnutia v Tunisku dozvedela prostredníctvom internetu a výpovedí očitých svedkov, ktoré na ňom boli zverejnené, ale kým sa mienkotvorné médiá a vedúci politickí predstavitelia prebudili do reality, prešiel asi mesiac boja.
<P>
V tom istom týždni - teda minulý týždeň - ponúkol francúzsky minister zahraničných vecí tuniskej vláde pomoc vo forme poriadkovej polície a podpory pri policajnej kontrole. Aká je reakcia Komisie na túto ponuku a kde bola pomoc občanom pri obraňovaní ich práv?
<P>
(potlesk)
<P>
Konfrontácia medzi tuniskou vládou a tamojšími obyvateľmi sa odohrávala rovnako na virtuálnych internetových diaľniciach, ako aj v uliciach. Tuniská vláda bola známa tým, že patrila k najpokročilejším v používaní softvéru na filtrovanie a cenzurovanie, a počas uplynulého mesiaca vynaložila všetko úsilie na to, aby utláčala ľudí prostredníctvom týchto technológií. Utláčateľské režimy na celom svete naďalej používajú technológie na potlačenie slobody prejavu.
<P>
Dnes je deň Martina Luthera Kinga a bol to práve on, kto povedal, že príde čas, keď mlčanie bude zradou. Pán komisár Füle, ten čas prišiel. Pokiaľ ide o dôveryhodnosť, Spojené štáty jasne prehrali svoj boj za prvenstvo v internetovej slobode.
<P>
Európska únia má pred sebou boj, o ktorom budeme hovoriť dnes večer v súvislosti s novými maďarskými zákonmi. Ale mladá generácia na celom svete, ktorá miluje slobodu, sa pozerá na symbolický príklad Tuniska a očakáva od EÚ podporu. Nemáme dôvod neprevziať vedúcu úlohu v ochrane slobôd ľudí vrátane tej internetovej.
<SPEAKER ID="036" NAME="Daniel Cohn-Bendit" LANGUAGE="FR">
Priznávam, že by som bol rád, keby mal tento Parlament rovnakú hrdosť ako Tunisania, ktorí dokázali poraziť diktátora bina Alího.
<P>
Dámy a páni, diktátor síce padol, ale diktatúra a jej štruktúra v Tunisku stále existuje. Dnes musíme byť veľmi opatrní. Európske vlády a väčšina tohto Parlamentu dlhé roky podporovali diktátorskú štruktúru a tým aj tuniského diktátora. Len minulý týždeň väčšina skupín odmietla diskutovať o Tunisku a odsúdiť bina Alího.
<P>
Konanie francúzskeho ministra zahraničných vecí je len najnovším príkladom spoluviny Západu. Prečo je to tak? Dôvodom je strach, pretože ľudia sa báli islamizmu. Islamskej diktatúry sa bojíme oprávnene, ale čo s tým majú spoločné títo mladí ľudia, Tunisania, ktorí vôbec neboli islamisti a ktorí bojovali za slobodu? Pán Bouazizi, ktorý sa obetoval, je tuniským Jánom Palachom, a keď sa obetoval Ján Palach, celý tento Parlament stál za ním. My sa však ani len nedokážeme postaviť za pána Bouaziziho - taká je pravda o tomto Parlamente.
<P>
Teraz Komisia musí začať konať. Jednoducho musí povedať jednu vec; musí povedať Tunisanom, že nebude možné, aby sa demokratické voľby v krajine, ktorá sa práve oslobodila spod diktatúry, usporiadali do dvoch mesiacov. V tejto krajine neexistuje žiadny demokratický základ. Nie je tam žiadna sloboda prejavu a ani médiá, rozhlas a televízia nie sú slobodné. Jediné, čo tam existuje, je štátna tlačiareň.
<P>
Práve z tohto dôvodu žiadam Komisiu, aby vzala peniaze z dohody o pridružení a použila ich na podporu slobody prejavu v Tunisku a nie na podporu tuniských vládnych organizácií.
<P>
Po druhé, dočasná vláda nie je vláda národnej jednoty. Prečo? Pretože väčšina tých, ktorí bojovali alebo sú v exile, sa ešte nevrátila a nedostáva sa jej uznania. Preto treba čas, aby sa demokratické sily - nie tie, ktoré "uznáva" bin Alí, ale skutočne demokratické sily - mali možnosť rozvinúť.
<P>
Európska únia musí ukázať, že pre nás je to, čo sa deje v Tunisku, kľúčom k porozumeniu a nádeji pre všetky arabské krajiny. Demokracia a islam môžu fungovať spolu, a ak sa nám podarí podporiť začínajúcu tuniskú demokraciu, uvidíme, že v Egypte, Jordánsku, Sýrii a v ostatných krajinách ľudia a národy povstanú proti svojim diktátorom.
<P>
Všetci tu nesieme zodpovednosť, lebo Tunisania, ktorí sú súčasťou arabského sveta, nám v konečnom dôsledku ukazujú, že taká nádej na slobodu, akú sme videli v roku 1989 vo východnom bloku, sa teraz rodí v krajine, akou je Tunisko. Zajtra bude nasledovať Alžírsko a potom Egypt a Jordánsko.
<P>
Z toho dôvodu je preto nemysliteľné, aby tento Parlament zostal sedieť a povedal: "Áno, možno, nevieme." Nevedeli sme, ako dopadne Poľsko v roku 1989. Nevedeli sme ani to, ako dopadne Rusko s Gorbačovom. Ak si budeme zakaždým, keď budú ľudia žiadať slobodu, pýtať uistenie, teda ak od nich budeme chcieť záruku, že situácia sa bude určite vyvíjať konkrétnym smerom, nikdy nepodporíme slobodu. Preto vyzývam Komisiu, aby konala, prispela niečím a ukázala Tunisanom, že reálpolitika teraz už nie je politikou podporujúcou diktátorskú štruktúru, ale politikou podporujúcou demokraciu.
<P>
(potlesk)
<SPEAKER ID="037" NAME="Charles Tannock">
v mene skupiny ECR. - Prevrat v Tunisku je nepochybne odrazom frustrácie ľudí z politickej a relatívnej hospodárskej stagnácie tejto krajiny. Do očí bijúca korupcia a bohatstvo vládnucej rodinnej elity ostro kontrastovali s vysokou úrovňou chudoby a nezamestnanosti medzi obyčajnými ľuďmi.
<P>
Bývalý prezident bin Alí zaplatil tú najvyššiu cenu za to, že nesplnil očakávania a túžby svojho ľudu, ale nesúhlasím s niektorými hodnoteniami, konkrétne Skupiny zelených, že jeho vláda bola jedna z najrepresívnejších v arabskom svete. Tunisko bolo v určitom zmysle ukážkou modernej, sekulárnej a pokrokovej arabskej krajiny. Príkladom je napríklad zakázanie polygamie a nosenia závojov a podpora priamych zahraničných investícií a cestovného ruchu.
<P>
Tunisko dokázalo odolať snahám násilných džihádistov narušiť integritu tamojšej sekulárnej spoločnosti. Preto je nevyhnutné, aby noví politickí vedúci predstavitelia Tuniska, ktorí sa teraz ujmú vlády, chránili tento odkaz, lebo salafistickí extrémisti sa nepochybne pokúsia využiť zmätok a nepokoj na presadenie svojho nebezpečného programu, ktorý očividne ohrozuje európske politické ciele vrátane cieľov zahraničnej politiky.
<P>
Nové politické vedenie Tuniska musí tiež pochopiť, že zlá správa a výrazná nerovnosť vytvárajú živnú pôdu pre násilný radikalizmus. Teší ma, že dočasné vedenie prisľúbilo rozsiahle reformy, pretože voľba takej cesty posilní vzťah Tuniska s Európskou úniou. Naša skupina medzitým vyzýva na maximálnu rozvážnosť bezpečnostných síl a na zatknutie a súdenie veliteľstva prezidentskej gardy bývalého režimu, ktoré bolo v posledných dňoch zodpovedné za zastrelenie nevinných okolostojacich pri márnom pokuse o destabilizáciu krajiny. Blahoželám armáde k jej profesionalite pri bránení inštitúcií republiky.
<P>
My v EÚ musíme poskytnúť novej tuniskej vláde jednoty všetku pomoc, ako aj občanom EÚ vrátane britských občanov, ktorí uviazli v Tunisku, kde boli na dovolenke.
<SPEAKER ID="038" NAME="Marie-Christine Vergiat">
v mene skupiny GUE/NGL. - (FR) S istou hrdosťou a plná emócií dnes vystupujem v tomto Parlamente v mene našej skupiny, Konfederatívnej skupiny Európskej zjednotenej ľavice - Nordickej zelenej ľavice.
<P>
Dôvodom je, že veľmi málo z nás členov Parlamentu odsúdilo násilie zo strany tuniského režimu a to, čím si museli prejsť ľudia, ktorí sa ho napriek všetkému opovážili kritizovať a odsudzovať jeho praktiky, a predovšetkým mučenie obhajcov ľudských práv.
<P>
Až po sebaupálení mladého 26-ročného muža sa Tunisania vzbúrili a prestali sa báť, lebo sa cítili dosť osamelí. Tam sa zrodila nádej na slobodu. Až po viac ako 50 úmrtiach sa Európska únia odvážila urobiť nesmelé vyhlásenie, v ktorom vyzýva na rozvážnosť pri používaní sily, ale nespochybňuje nedotknuteľné partnerstvo medzi EÚ a Tuniskom ani neodsudzuje násilie, pán Füle, až do soboty. Môžeme aspoň povedať, že tuniský režim od vášho vymenovania sotva niečo od vás počul.
<P>
Tieto slová o "rozvážnosti pri používaní sily" nemôžem stráviť. Európsky parlament bol hluchý až na nesmelé vyhlásenie maghrebskej delegácie. Až v sobotu ste o tejto záležitosti prehovorili, vážený pán predseda, a dnes väčšina v Európskom parlamente zamietla písomné uznesenie. Európske orgány sú však dôraznejšie, pokiaľ ide o iné režimy. Ako Francúzka poznám zodpovednosť francúzskej vlády a nebudem sa vracať k návrhom nášho ministra zahraničných vecí. Hoci sa pre niektorých ľudí koloniálna éra očividne ešte neskončila, dúfajme, že toto všetko patrí do minulosti.
<P>
Vďaka odvahe Tunisanov sa tuniský zázrak, pre niektorých z nás taký vzácny, zrútil v priebehu niekoľkých dní a ukázal svoju pravú tvár. Dnes je veľkou zodpovednosťou Európskej únie stáť pri Tunisanoch pri ich prechode k demokracii, ale bez toho, aby doň zasahovala. Európska únia musí monitorovať volebný proces a zabezpečiť, aby nezávislá vyšetrovacia komisia úplne objasnila prípady násilia a korupcie, ku ktorým došlo. Tunisania už nesmú byť vykorisťovaní. Majetok rodiny bina Alího a Trabelsiho treba nielen sledovať, ale aj zmraziť.
<P>
Európska únia zlyhala. Tunisanov čaká ešte dlhá cesta, kým znovu získajú dôveru. Pravda je, že veci sú dnes ešte stále zložité, a udalosti v tejto krajine môžu slúžiť ako dobrý príklad regiónu Maghrebu. Vieme, že k rovnakým povstaniam môže dôjsť vo všetkých krajinách, v ktorých Západ stále uprednostňuje vlastné záujmy pred záujmami tamojších obyvateľov. Nejakí muži sa už upálili v Alžírsku, Egypte a Mauritánii. Je čas, aby sme prešli od slov k činom, pokiaľ ide o demokraciu a ľudské práva. Je čas, aby Európska únia reštrukturalizovala svoje partnerstvá s južnými krajinami a konečne ich vybudovala na základe demokratických požiadaviek, dodržiavania ľudských práv a rovnosti, inak bude v podstate pripravovať cestu fundamentalistom.
<SPEAKER ID="039" NAME="Gerard Batten">
v mene skupiny EFD. - Vážený pán predseda, na začiatku rozpravy ste vyslovili nejaké pripomienky v súvislosti so slobodnými a spravodlivými voľbami a dobrou zastupiteľskou vládou a vyzvali ste nás, aby sme podporili Tunisanov.
<P>
Žiadny demokrat by nemohol nesúhlasiť. Ľudia dokážu tolerovať veľa od nekompetentných, skorumpovaných vlád, ale keď ich zatlačia príliš ďaleko, začnú rebelovať. Je doktrínou vnútorných bezpečnostných služieb, že len tri dni delia akýkoľvek národ od vzbury a sociálnych nepokojov, keď dôjdu zásoby potravín.
<P>
Dajú sa načrtnúť nejaké súvislosti medzi tým, čo sa deje v Tunisku a v Európskej únii? EÚ vládne nedemokraticky a nekompetentne. Má politickú triedu, ktorá sa čoraz viac vzďaľuje od želaní svojich občanov. V mnohých krajinách Európy je vysoká nezamestnanosť, ktorá je priamym dôsledkom politík EÚ. V Grécku už prepukli vzbury a občianske nepokoje v dôsledku tamojšej čisto ideologickej oddanosti európskej jednotnej mene. Krajiny ako Španielsko, Portugalsko a Írsko možno budú Grécko čoskoro nasledovať, ak sa ich hospodárstva v zvieracej kazajke eura stanú neudržateľnými.
<P>
Nemyslite si, že sa to v európskych krajinách nemôže stať. Keď sa vlády stanú nepriateľmi svojich vlastných občanov, ľudia začnú nakoniec rebelovať.
<P>
Súhlasím s tým, čo ste povedali v úvode, ale sledujme, ako sa tieto zásady uplatnia v Európe, ako aj v ostatných krajinách na celom svete.
<SPEAKER ID="040" NAME="Predseda">
Tento bod programu je uzavretý.
