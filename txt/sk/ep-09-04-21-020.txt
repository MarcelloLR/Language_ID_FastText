<CHAPTER ID="020">
20 - Rámec Spoločenstva pre jadrovú bezpečnosť (rozprava) 
<SPEAKER ID="169" NAME="Predsedajúci">
Ďalším bodom programu je správa (A6 - 0236/2009) pána Hökmarka v mene Výboru pre priemysel, výskum a energetiku o návrhu smernice Rady (Euratom), ktorou sa ustanovuje rámec Spoločenstva týkajúci sa jadrovej bezpečnosti - C6-0026/2009 -.
<SPEAKER ID="170" NAME="Gunnar Hökmark">
spravodajca. - Vážený pán predsedajúci, považujem za správne povedať, že v súčasnosti prebieha nové obdobie energetickej politiky, v ktorom vyvstáva potreba súladu energetickej politiky a politiky zastavenia zmeny klímy v kombinácii s politikou energetickej bezpečnosti. Uvedené tri podporné prvky, energetická politika, klimatická politika a energetická bezpečnosť, musia fungovať spolu.
<P>
Podľa môjho názoru to zdôrazňuje význam jadrovej energie. Je dôležité, aby boli existujúce jadrové elektrárne riadené najbezpečnejším možným spôsobom. Je však tiež dôležité, aby sme mali jasné pravidlá na zaručenie najvyššej možnej bezpečnosti jadrových elektrární Európskej únie v budúcnosti.
<P>
Riešenie nespočíva len v príprave základov pre rozsiahlejšie využívanie jadrovej energie. Domnievam sa, že v Európskej únii prevláda pomerne široká podpora takejto politiky, že stále rastie a že my musíme plniť zodpovednosti, ktoré z toho pre všetkých nás vyplývajú. Rešpektujem tých, ktorí váhajú alebo sú proti využívaniu jadrovej energie, ale bez ohľadu na to, aký názor a pohľad na ňu máme, nemôžeme nesúhlasiť v súvislosti s potrebou pravidiel, ktoré zabezpečia jej najbezpečnejšie možné využívanie.
<P>
Túto správu o rámci Spoločenstva pre jadrovú bezpečnosť by som chcel predložiť práve z tohto hľadiska. Existuje na to právny základ a vo výbore prebehla diskusia o tom, či boli splnené všetky postupy. Výbor pre právne veci poslal list Výboru pre priemysel, výskum a energetiku, v ktorom je uvedené, že ak je to nový návrh, je potrebné nové stanovisko skupiny odborníkov. Môj názor a názor väčšiny výboru spočíva v tom, že ide o revidovaný návrh, na ktorom v Európskej únii pracujeme takmer sedem rokov. Bol zmenený z dôvodu stanoviska skupiny odborníkov a z dôvodu stanoviska Parlamentu a musím povedať, že teraz nastal čas prijať rozhodnutie. Dúfam, že Rada bude môcť prijať toto rozhodnutie na jar tohto roka.
<P>
Ak rozhodnutie neprijmeme a tento proces predĺžime, dôjde v skutočnosti k tomu, že jadrové elektrárne sa budú plánovať a budovať bez tohto rámca Spoločenstva. Je teda čas konať. Tí, ktorí sa snažia tomuto úsiliu zabrániť pre svoj postoj k jadrovej energii, v podstate bránia Európskej únii vytvoriť rámec Spoločenstva, ktorým sa vytvoria najbezpečnejšie možné pravidlá.
<P>
Ku svojej správe som sa snažil pristupovať z troch hľadísk. V prvom rade som chcel vytvoriť jasnú štruktúru zodpovedností členských štátov a vlád, držiteľov licencií a národných dozorných orgánov. Po druhé, veľmi jasne som sa vyjadril o nezávislosti, ktorú budú mať národné dozorné orgány. Zintenzívňujem požiadavky voči národným dozorným orgánom v tom zmysle, že musia byť schopné konať v prípade akéhokoľvek rizika pre jadrovú elektráreň, ktorá nespĺňa bezpečnostné predpisy.
<P>
Po tretie, do prílohy zahŕňame pravidlá agentúry MAAE, ktoré sú záväzné, čím bude rámec Spoločenstva jasný, prísny a pevný. Toto je poznámka, ktorou končím svoje vystúpenie.
<SPEAKER ID="171" NAME="Andris Piebalgs">
člen Komisie. - Vážený pán predsedajúci, súhlasím s vyjadrením pána spravodajcu, že otázka jadrovej bezpečnosti je pre Európsku úniu absolútnou prioritou. Rád by som mu poďakoval za veľmi dôkladnú, jasnú a komplexnú správu.
<P>
Keďže využívanie jadrovej energie v Európskej únii je a zostane skutočnosťou a na jadrovú bezpečnosť sa nevzťahujú národné hranice, potrebujeme rámec pre celé Spoločenstvo zameraný na dosiahnutie, udržanie a neustále zvyšovanie jadrovej bezpečnosti v Európskej únii.
<P>
Toto je cieľom revidovaného návrhu smernice, ktorou sa ustanovuje rámec Spoločenstva týkajúci sa jadrovej bezpečnosti. Základným cieľom návrhu je vytvoriť záväzné právne predpisy. Je to jediné riešenie, ktoré poskytuje záruky v súvislosti s tým, že po politických záväzkoch a záväzkoch priemyselných odvetví o nepretržitom zvyšovaní jadrovej bezpečnosti budú nasledovať konkrétne opatrenia. Tieto základné bezpečnostné princípy Medzinárodnej agentúry pre atómovú energiu (MAAE) a povinnosti podľa Dohovoru o jadrovej bezpečnosti predstavujú základ smernice. Ich transpozícia v rámci záväzných právnych predpisov Spoločenstva by de facto poskytla právnu istotu.
<P>
Cieľom návrhu je tiež zabezpečiť, aby národné dozorné orgány, ktoré sú zodpovedné za jadrovú bezpečnosť, boli nezávislé od ktoréhokoľvek vládneho rozhodovacieho orgánu a ktorejkoľvek organizácie, ktorá by sa zaujímala o otázky jadrovej energie. Môžu sa preto zaoberať výlučne bezpečnosťou zariadení.
<P>
Cieľom návrhu je rozšíriť úlohu dozorných orgánov zabezpečením toho, aby im členské štáty poskytli primerané oprávnenie, právomoc a ľudské a finančné zdroje na plnenie ich zodpovedností.
<P>
Revidovaný návrh zohľadňuje výsledok konzultačného procesu, ktorý sa začal v roku 2004 s pracovnou skupinou Rady pre otázky jadrovej bezpečnosti. O návrhu sa pred jeho prijatím diskutovalo so Skupinou európskych regulačných orgánov pre jadrovú bezpečnosť, ako aj na iných fórach. Zohľadňuje aj podstatu stanoviska vedeckej skupiny odborníkov, čo je uvedené v článku 31 Zmluvy o Euratome. Súčasný návrh o jadrovej bezpečnosti je zároveň druhou revíziou regionálneho návrhu v oblasti jadrovej bezpečnosti. V článku 31 Zmluvy o Euratome sa nevyžaduje opätovné predloženie revidovaného návrhu vedeckej skupine odborníkov. Úzka spolupráca s Medzinárodnou agentúrou pre atómovú energiu navyše zabezpečuje súlad s medzinárodnými postupmi.
<P>
Komisia súhlasí s väčšinou predložených pozmeňujúcich a doplňujúcich návrhov, ktoré zdôrazňujú prijatý postoj. V správe sa jasne uvádza povinnosť členských štátov dodržiavať základné bezpečnostné princípy, ktorých základom je MAAE a ustanovenia Dohovoru o jadrovej bezpečnosti. Členské štáty sa musia snažiť o posilnenie úlohy jadrových regulačných orgánov a zabezpečiť ich nezávislej rozhodovacej právomoci.
<P>
Som si preto istý, že Rada vezme do úvahy stanovisko Parlamentu stále, keď to bude prínosom pre zlepšenie a vyjasnenie cieľov smernice.
<SPEAKER ID="172" NAME="Rebecca Harms" LANGUAGE="DE">
Vážený pán predsedajúci, dámy a páni, Parlament nemá v skutočnosti v tejto záležitosti čo povedať. Návrh bol konzultovaný a v súčasnosti sa na jeho základe pripravuje smernica, ktorá bude slúžiť skôr na udržanie neistoty než na zvýšenie bezpečnosti v jadrovom sektore. Smernica nemá význam pre žiadne existujúce jadrové elektrárne v Európskej únii. Nemá význam ani pre vysoko rizikové projekty, ako napríklad tie, ktoré v súčasnosti plánujú Bulharsko, Slovensko a Rumunsko. V tejto súvislosti nebude žiadnym prínosom.
<P>
Ak navyše bude schválená, najmä pokiaľ ide o budúce plánovanie, ktoré sa ešte nezačalo, nebudú v nej ustanovené súčasné najvyššie dostupné vedecké a technologické štandardy, ale bude odporúčať dodržiavanie zásad.
<P>
Pýtam sa samej seba, prečo my v Parlamente dovoľujeme to, aby sme boli využívaní týmto spôsobom, na toto symbolické gesto, ktoré nebude slúžiť na zaručenie bezpečnosti občanov.
<SPEAKER ID="173" NAME="Herbert Reul" LANGUAGE="DE">
Vážený pán predsedajúci, pán komisár, dámy a páni, rozhodnutie, ktoré sme prijali, je rozumné a bolo predložené šikovným spôsobom. Parlament sa tiež rozhodol správne, keď prispel k harmonizácii v Európe a vytvoreniu väčšieho množstva bezpečnostných predpisov. Je našou povinnosťou to urobiť.
<P>
Pani Harmsová, myslím, že sa celkom mýlite, keď na jednej strane žiadate stále väčšiu bezpečnosť v jadrovom sektore a sťažujete sa na to, že jadrové technológie nemajú dostatočné záruky bezpečnosti, kým zároveň využívate každú príležitosť na to, aby ste bránili prijatiu týchto rozhodnutí tu v Parlamente. Nemôžete sa sťažovať na to, že sa Európsky parlament zaoberá touto otázkou a následne byť nespokojná s tým, že jadrové technológie nie sú dostatočne bezpečné.
<P>
Dnes sme splnili svoju povinnosť. Snažíme sa prispieť k poskytovaniu minimálnej úrovne bezpečnosti pre jadrové technológie v celej Európe a zároveň, samozrejme, tiež stabilizovať a podporiť nukleárne technológie ako jednu z niekoľkých možností energetického mixu, ako sme to spolu s veľkou väčšinou uskutočnili pri prijímaní iných rozhodnutí v tomto Parlamente. V tejto súvislosti je tiež dôležité spýtať sa na situáciu v súvislosti s bezpečnosťou. Odpoveď musíme dostať. Nemôžeme o ňu neustále žiadať.
<P>
Tento návrh je predložený dnes a dúfam, že za jeho prijatie bude zajtra hlasovať väčšina.
<SPEAKER ID="174" NAME="Edit Herczog">
v mene skupiny PSE. - (HU) Zajtra ukončíme veľmi dôležitú rozpravu hlasovaním o tomto návrhu, ktorý nepochybne zvýši bezpečnosť občanov Európy a prehĺbi ich zmysel pre bezpečnosť. Naším cieľom nie je nájsť riešenie, ale to, aby sme v súčasnej situácii dosiahli pokrok. V každom prípade si myslím, že návrh právneho predpisu Spoločenstva znamená zásadný krok vpred pre vnútroštátny právny predpis. Z tohto dôvodu úplne bez výhrad podporujeme smernicu, ktorú predložila Komisia, a správu pána Hökmarka. Prostredníctvom pozmeňujúcich a doplňujúcich návrhov sme sa snažili o ďalšie zlepšenia. Som presvedčená, že občania Európy si zaslúžia, aby sme dosiahli pokrok v otázke jadrovej energie, ktorá tvorí v podstate 32 % našich dodávok elektrickej energie. Urobme to teda spolu!
<SPEAKER ID="175" NAME="Anne Laperrouze" LANGUAGE="FR">
Vážený pán predsedajúci, moja skupina v plnej miere podporuje cieľ tejto smernice, ktorý spočíva vo vytvorení rámca Spoločenstva na zaručenie a zachovanie neustáleho zvyšovania bezpečnosti jadrových zariadení v Európskej únii.
<P>
Náš Parlament vždy zdôrazňoval naliehavú potrebu zavedenia jasných a prísnych právnych predpisov a prijatia praktických opatrení na úrovni Spoločenstva v oblastiach súvisiacich s jadrovou bezpečnosťou, rádioaktívnym odpadom a vyraďovaním jadrových zariadení z prevádzky.
<P>
Okrem iného sme v našich rozpravách nastolili aj otázku odbornej prípravy a znalostí. Pre Európu, ktorá má znalosti z oblasti jadrovej energie, je nevyhnutné ich zachovať v neposlednom rade tak, aby inšpektori bezpečnosti v jadrových zariadeniach mali odborné vzdelanie a kvalifikáciu.
<P>
Na záver, som spokojná s tým, že Výbor pre priemysel, výskum a energetiku prijal pozmeňujúci a doplňujúci návrh legislatívneho uznesenia, ktorým sa Európska komisia žiada o konzultáciu so skupinou odborníkov v súlade s článkom 31 Zmluvy.
<P>
Opakujem, žiadame transparentnosť a chceme jasné a prísne právne predpisy. Som vďačná nášmu pánovi spravodajcovi Hökmarkovi.
<SPEAKER ID="176" NAME="Paul Rübig" AFFILIATION="PPE-DE">
(DE) Vážený pán predsedajúci, dámy a páni, návrh, ktorý máme pred sebou, musíme privítať. Rád by som poďakoval pánovi komisárovi Piebalgsovi a vášmu predchodcovi, pánovi komisárovi Palaciovi, ktorý si už uvedomil, že je dôležité myslieť na bezpečnosť. Som tiež presvedčený, že je dôležité zvýšiť nezávislosť národných orgánov dozoru.
<P>
Keby orgány dozoru vo všetkých ostatných krajinách boli také nezávislé ako regulačný orgán vo Francúzsku, dosiahli by sme už obrovský pokrok. Ešte lepšie by bolo, keby sme mali orgán dozoru v rámci celej EÚ s možnosťou odstrániť nebezpečné jadrové elektrárne z prenosovej siete elektrickej energie v procese partnerského preskúmania. Dôležité je aj zaviesť prísne povinné bezpečnostné normy a zabezpečiť, aby sme prostredníctvom európskeho regulátora mohli uzatvoriť nebezpečnú jadrovú elektráreň.
<P>
Bezpečnosť a ochrana sú mimoriadne dôležité pre verejné zdravie a plne ich podporujeme. V budúcnosti je v súvislosti s touto otázkou nevyhnutné vykonať viac.
<SPEAKER ID="177" NAME="Atanas Paparizov" AFFILIATION="PSE">
(BG) Tiež by som rád využil príležitosť a zmienil sa o dôležitosti návrhu Komisie pre rámec smernice pre jadrovú bezpečnosť. Som presvedčený, že tento dokument poskytuje dobrý základ pre vytvorenie záväzných nariadení v Európskej únii v súvislosti s uvedenou otázkou a pre poskytnutie opätovnej záruky všetkým krajinám vrátane krajín, ktoré nevyužívajú jadrovú energiu, že táto energia vyrábaná v Európskej únii je bezpečná.
<P>
Chcem zdôrazniť, že mám radosť z pozmeňujúcich a doplňujúcich návrhov, ktoré boli prijaté a ktoré som predložil najmä v súvislosti s vymedzením rozsahu smernice, čím sa zabezpečuje pravidelná výmena osvedčených postupov medzi členskými štátmi a jasnejšie sa stanovuje zodpovednosť medzi krajinami, držiteľmi licencií a orgánmi dozoru.
<P>
Rád by som upozornil na to, že uvedená smernica ešte raz zdôrazňuje právo každej krajiny vybrať si vlastný energetický mix, dokonca aj keď chce, aby zahŕňal jadrovú energiu, ktorá nespôsobuje toľko emisií oxidu uhličitého a má pozitívny vplyv na životné prostredie.
<SPEAKER ID="178" NAME="Andris Piebalgs">
člen Komisie. - Vážený pán predsedajúci, ako bolo správne uvedené, cieľom tohto návrhu je vytvoriť rámec pre celé Spoločenstvo. Nebolo jednoduché to dosiahnuť. Pri svojej práci sme vychádzali z výsledkov činnosti Združenia západoeurópskych orgánov dozoru nad jadrovou energiou (WENRA) a zo skúsenosti s Európskou skupinou na vysokej úrovni pre jadrovú bezpečnosť a nakladanie s odpadom. Spolupracovali sme aj s Radou, ktorá diskutovala o viac menej rovnakých návrhoch v roku 2003.
<P>
Som presvedčený, že v tejto fáze sme vytvorili správnu rovnováhu. Verím, že na základe toho európski občania jasne pochopia, že existuje rámec pre celé Spoločenstvo. Som si istý, že tento rámec sa bude v budúcnosti vyvíjať. Veľmi však vítam správu pána Hökmarka, pretože posilňuje návrh a zároveň zachováva rovnováhu, ktorú potrebujeme. Práve národné dozorné orgány zodpovedajú za bezpečnosť zariadení, ktoré fungujú v ich krajinách. Tieto otázky sú také citlivé, že sa im nemôžeme a nemali by sme sa im vyhýbať, ale musíme dôrazne a nepretržite zlepšovať jadrové bezpečnostné normy. Som presvedčený, že táto smernica nám poskytne možnosti, aby sme to splnili.
<SPEAKER ID="179" NAME="Gunnar Hökmark">
spravodajca. - Vážený pán predsedajúci, v prvom rade považujem za dôležité povedať, že nikto by nemal vystupovať proti zvyšovaniu úrovne bezpečnosti a posilňovaniu bezpečnostných predpisov. Nesmie vznikať tendencia na spochybňovanie dôležitosti predpisov, ktoré potrebujeme, len preto, že niekomu sa nepáči jadrová energia a nesúhlasí s jej využívaním.
<P>
V tejto súvislosti sa domnievam, že vytvorenie spoločného rámca Spoločenstva je krokom vpred, pretože poskytuje priestor pre konzistentnosť, transparentnosť a príležitosť pre zabezpečenie spoločného rozvoja smerom k vytvoreniu kvalitnejších noriem. Táto smernica sa naozaj týka exitujúcich elektrární, pretože zvyšuje dôležitosť a nezávislosť národných dozorných orgánov, čo má zásadný význam. Poskytuje nám tiež možnosti pre zabezpečenie stále vyšších požiadaviek s cieľom neustále sa usilovať, ako sa hovorí, o dokonalosť v súvislosti s bezpečnosťou.
<P>
Buďme úprimní. V budúcnosti budeme využívať jadrovú energiu bez ohľadu na to, či s tým všetci dnes na tomto mieste súhlasíme. Podľa môjho názoru je dôležité môcť vytvoriť základ pre to, aby sme mali viac jadrových elektrární. Musia vzbudzovať dôveru a musí im dôverovať verejná mienka. Ale ešte dôležitejšie je to, že je nevyhnutné dosiahnuť základnú, skutočnú bezpečnosť pri riadení jadrovej energie tak, ako by sme to mali urobiť pri každej činnosti, ktorú vykonávame.
<P>
Platné pravidlá sú kvalitné a dôsledné, ale my vytvárame ich väčšiu konzistentnosť. Toto je krok vpred. Chcel by som vám poďakovať za spoluprácu a diskusiu. Myslím, že sme dosiahli lepší výsledok, a dúfam, že si Rada vypočuje toto stanovisko.
<SPEAKER ID="180" NAME="Predsedajúci">
Rozprava sa skončila.
<P>
Hlasovanie sa uskutoční v stredu 22. apríla 2009.
<P>
Písomné vyhlásenia (článok 142)
<SPEAKER ID="995" NAME="John Attard-Montalto  " AFFILIATION="PSE">
písomne. -Chcel by som vás upozorniť na situáciu v oblasti životného prostredia v zálive Marsaxlokk. Najmalebnejší záliv na Malte bol zničený pri stavbe jadrovej elektrárne. Malo to vplyv na zdravie obyvateľov tohto regiónu, najmä mestečka Marsaxlokk. V súčasnosti sa v tomto zálive plánuje výstavba spaľovne odpadov a obyvatelia tohto regiónu budú znova postihnutí nočnou morou v súvislosti so životným prostredím. Okrem toho vzniknú nové zdravotné riziká, ktoré nemožno odhadnúť.
<P>
Keď som pôsobil ako právnik v prípade, keď som sa snažil zabrániť výstavbe elektrárne v zálive, mohol som dokázať, že atmosféra nepohltí všetky splodiny. Niektoré splodiny boli príliš ťažké na to, aby sa rozptýlili v ovzduší, a padali v blízkosti elektrárne. Dlaždice na otvorenom priestranstve boli viditeľne zašpinené látkou vo farbe hrdze. Dozvedeli sme sa, že tieto škvrny boli výsledkom splodín. Aká bude situácia, keď umožníme, aby uniklo zvýšené množstvo splodín zo spaľovne odpadov do atmosféry?
<SPEAKER ID="181" NAME="Vladimir Urutchev  " AFFILIATION="PPE-DE">
písomne. - (BG) Po takmer šesťročnom odklade je dnes EÚ blízko prijatiu smernice o jadrovej bezpečnosti, dôležitého politického dokumentu pre jadrovú energiu v Európe, ktorá sa dnes využíva na výrobu takmer jednej tretiny elektrickej energie EÚ.
<P>
Členské štáty majú výlučné právo samy rozhodovať o tom, či sa spoľahnúť na jadrovú energiu. Pre krajiny, ktoré akceptujú túto formu energie, a aj pre krajiny, ktoré ju odmietajú, je rovnako dôležité, aby sa v oblasti jadrovej energetiky uplatňovali najvyššie bezpečnostné normy.
<P>
Vítam zaradenie základných bezpečnostných zásad Medzinárodnej agentúry pre atómovú energiu ako prílohu tejto smernice. To zaistí, že sa tie najlepšie zmeny noriem jadrovej bezpečnosti stanú neoddeliteľnou súčasťou európskych právnych predpisov, ktorými sú členské štáty viazané a musia ich dodržiavať.
<P>
Chýbajúce všeobecne schválené požiadavky jadrovej bezpečnosti v EÚ v nedávnej minulosti sa postarali o to, že sa niektoré krajiny vstupujúce do EÚ museli podrobiť politickému riešeniu v oblasti jadrovej energie, ktoré dnes nie je v súlade s cieľmi EÚ na obmedzenie zmeny klímy a zabezpečenie dodávok energie.
<P>
V čase, keď sa v EÚ stavia niekoľko nových jadrových elektrární alebo sa o nich uvažuje, je včasné prijatie smernice o jadrovej bezpečnosti nielen opodstatnené, ale aj nutné vzhľadom na záruky, ktoré poskytuje pre bezpečnosť a pokoj obyvateľstva.
