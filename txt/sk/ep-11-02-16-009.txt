<CHAPTER ID="009">
Podpis aktov prijatých v súlade s riadnym legislatívnym postupom
<SPEAKER ID="398" NAME="Predseda">
Vážené kolegyne a vážení kolegovia, začnime podpisom legislatívnej občianskej iniciatívy. Vážený pán minister Martonyi, úradujúci predseda Rady, vážení predsedovia, spravodajcovia a spravodajkyne, dnes rokujeme o právnych veciach: o mimoriadne dôležitom uzákonení veľmi dôležitého európskeho právneho predpisu. Je to dôležité, pretože to predstavuje ďalšiu kontrolu vyváženosti právomocí našich inštitúcií.
<P>
Cieľom tohto nariadenia na základe občianskej iniciatívy, ktoré sa prijalo v rámci bežného legislatívneho postupu, je poskytnúť našim občanom rovnakú politickú iniciatívu, akú už má Rada ministrov a Európsky parlament. Výzva Európskej komisii, aby konala vo veciach, ktoré sa priamo týkajú občanov, si vyžaduje milión podpisov - len 0,2 % našich občanov. Vďaka nej bude ich hlas počuť. Vznikne tak priame spojenie medzi občanmi a inštitúciami Únie a premostí sa medzera medzi nimi, medzi nami všetkými v Európskej únii.
<P>
Európsky parlament a Rada usilovne pracovali, aby v prvom čítaní dosiahli urýchlené prijatie tohto nariadenia orientovaného na občanov. Chcel by som poďakovať všetkým, ktorí k tomuto úspechu prispeli: rôznym predsedníctvam - najmä belgickému a maďarskému predsedníctvu -, Komisii a poslancom tohto Parlamentu. Rád by som osobitne poďakoval predsedovi Výboru pre ústavné veci pánovi Carlovi Casinimu a predsedníčke Výboru pre petície pani Erminii Mazzoniovej. Prosím vás, aby ste predstúpili a postup podpísali. Štyria spravodajcovia a spravodajkyne, pán Alain Lamassoure, pani Zita Gurmaiová, pani Diana Wallisová a pán Gerald Häfner - dúfam, že ste prítomní a môžeme prejsť postup spoločne -, rovnako ako mnohí ďalší poslanci zainteresovaní ako tieňoví spravodajcovia.
<P>
Môžete byť hrdí na prácu vykonanú pre našich občanov. Spolu s Radou teraz podpisom uzákoníme tento akt, no ešte predtým žiadam nášho hosťa pána ministra Martonyiho, ktorý sa bude v tomto polroku často zúčastňovať rokovaní Európskeho parlamentu, aby povedal niekoľko slov.
<SPEAKER ID="399" NAME="János Martonyi">
úradujúci predseda Rady. - V tejto jedinečnej a slávnostnej chvíli si spomínam na úvodné dni Európskeho konventu, keď sme rokovali o tom, ako možno odstrániť alebo aspoň zmierniť to, čo sa nazývalo demokratickým deficitom európskeho integračného procesu. Bol to náš spoločný cieľ, ktorý sme všetci presadzovali a ktorý mal podporiť demokratické fungovanie Európskej únie.
<P>
Práve sa našiel jeden spôsob, ktorým sa to dá dosiahnuť, a spočíva v podpore účasti samotných občanov na demokratickom živote Únie. Takto a práve preto bolo do zmluvy začlenené právo na iniciatívu občanov a občania teraz môžu pristupovať k Európskej komisii priamo a vyzvať ju, aby predložila legislatívny akt Európskej únie.
<P>
Som presvedčený, že je to míľnik na ceste k väčšej demokracii v Únii. Je to aj prvý prvok priamej demokracie. Vytvára priamy kontakt a dialóg medzi inštitúciami a občanmi a podporuje cezhraničný priamy dialóg a spoluprácu. Podporuje aj väčšiu angažovanosť: Európa, to nie sú oni - Európa, to sme my, a Európa sa bude rozvíjať tak, ako ju sami ovplyvníme, my všetci spoločne. Áno, naše motto "Silná Európa s ľudským rozmerom" závisí od nás všetkých.
<P>
Aby sme tieto ciele dosiahli a zmluvu vykonali, museli sme vytvoriť jasný a jednoduchý rokovací poriadok prístupny pre používateľov. To sa teraz podarilo vďaka dobrej spolupráci všetkých inštitúcií - Komisie, Rady a predovšetkým Európskeho parlamentu. Rád by som vyslovil svoje osobitné poďakovanie pánovi Marošovi Šefčovičovi z Komisie; chcel by som vyjadriť vďaku španielskemu a belgickému predsedníctvu - obe sú členmi našej trojky; a vysloviť výnimočnú vďaku a blahoželanie aj Európskemu parlamentu, všetkým tým, ktorí sa zapojili do tejto mimoriadne dôležitej práce: predsedom výborov a tiež spravodajcom a spravodajkyniam, a to pánovi Alainovi Lamassourovi, pane Zite Gurmaiovej, pani Diane Wallisovej a pánovi Geraldovi Häfnerovi, ktorí sa na tejto mimoriadne dôležitej práci podieľali.
<P>
Je to prejav vynikajúcej spolupráce a porozumenia nielen medzi európskymi inštitúciami, ale aj medzi rôznymi politickými rodinami a skupinami. Môžem len vyjadriť nádej, že táto spolupráca a toto porozumenie sa stanú pre inštitúcie a politické skupiny v budúcnosti vzorom.
