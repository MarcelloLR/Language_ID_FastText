<CHAPTER ID="019">
Bezpečnosť hračiek (rozprava) 
<SPEAKER ID="204" NAME="Predsedajúca">
Ďalším bodom programu je vyhlásenie Komisie o bezpečnosti hračiek.
<SPEAKER ID="205" NAME="Günter Verheugen">
podpredseda Komisie. - (DE) Vážená pani predsedajúca, vážení poslanci, vážené poslankyne, o hračkách hovoríme vždy tesne pred Vianocami a celkom oprávnene, lebo v tomto čase sa ľudia o hračky najviac zaujímajú. Som vďačný, že to robíme i tento rok, keďže bezpečnosť hračiek je vec, ktorá zaujíma Parlament, Radu aj Komisiu a v súvislosti s ktorou všetci stanovujeme tie najvyššie požiadavky.
<P>
Dnešnú večernú rozpravu vyvolali mediálne správy v konkrétnom členskom štáte - v Nemecku. Pochádzajú zo Spolkového inštitútu pre hodnotenie rizika a zo Združenia pre technický dohľad (Technischer Überwachungsverein). Ani jedna z týchto inštitúcií nekontaktovala priamo Komisiu. V súvislosti s touto záležitosťou sa na Komisiu zatiaľ neobrátila ani nemecká vláda. Preto nevieme o nič viac, než tieto dve inštitúcie uviedli vo svojich tlačových správach a než sme sa mohli dočítať v nemeckých médiách. Je to však téma, ktorú musíme brať tak vážne, že aj keby sme mali vychádzať len zo správ v tlači, musíme sa touto záležitosťou zaoberať.
<P>
Analýza uvedená v správach, ktoré máme pred sebou, naznačuje, že sa musíme zaoberať štyrmi rôznymi otázkami. Odpoveď na prvú otázku je veľmi jednoduchá. Podľa vyhlásenia nemeckého Združenia pre technický dohľad značná časť hračiek na nemeckom trhu, ktoré boli testované, nebola v súlade s platnými právnymi predpismi Európskej únie. Dámy a páni, v tomto prípade sú pravidlá úplne jasné. Ak členský štát zistí takúto skutočnosť, je povinný okamžite o tom informovať všetky ostatné členské štáty a Európsku komisiu a zaviesť potrebné opatrenia. Tie môžu zájsť až tak ďaleko, že tieto výrobky okamžite stiahnu z trhu, a platí to skutočne pre celú Európu. Okrem toho uložia zákaz dovozu, ak sa tieto výrobky vyrábajú mimo Európskej únie. Preto dúfam, že nemecké orgány budú veľmi rýchlo informovať ostatné členské štáty a Komisiu prostredníctvom systému RAPEX. Ak bude potrebný zákaz dovozu, tu a teraz vás ubezpečujem, že Komisia taký zákaz schváli priamo a bezodkladne. Ako som však povedal, nemecké orgány nám zatiaľ žiadnu takúto informáciu nepredložili.
<P>
Dohľad nad trhom - a toto teraz musím povedať veľmi jasne - je výlučnou zodpovednosťou členských štátov. Európska komisia, Parlament ani Rada nemajú k dispozícii žiadne nástroje na dohľad nad trhom. Tie sú výhradnou doménou členských štátov. Avšak podľa právnych predpisov vrátane platnej smernice o hračkách musia tento dohľad nad trhom vykonávať. Keď čítam správy z Nemecka, že nie je isté, či dohľad nad trhom v tejto krajine môže splniť požiadavky novej smernice o hračkách, jediná vec, ktorú môžem povedať, je to, že nemecká vláda je povinná zabezpečiť, aby nemecké orgány dohľadu nad trhom mohli splniť tieto požiadavky. Preto si myslím, že odpoveď na túto otázku je dosť jasná.
<P>
Aj druhá otázka je jednoduchá. Je to stará téma, o ktorej sa v Parlamente uskutočnili intenzívne rozpravy v súvislosti s prijatím smernice o hračkách, a rozhodujúce hlasovanie v tomto Parlamente viedlo k jasnému a jednoznačnému väčšinovému rozhodnutiu v hlasovaní podľa mien. Týkalo sa to otázky povinnej certifikácie hračiek orgánom tretej strany. Tento návrh predložilo Nemecko. Za týmto návrhom, ktorý bol celkom oprávnene zamietnutý, stálo Nemecké Združenie pre technický dohľad. Certifikácia orgánom tretej strany by totiž vôbec neposkytla dodatočnú bezpečnosť v prípade hračiek, ktoré zvyčajne nie sú technicky komplikované, keďže v tomto prípade by bol certifikovaný prototyp.
<P>
Pokiaľ však ide o hračky, problémom nie je prototyp, ale ako vieme zo skúseností, problémom je, či všetci dodávatelia a všetci, ktorí sú zapojení do zásobovacieho reťazca, počas celého výrobného procesu naozaj dodržiavajú prísne požiadavky, ktoré sme stanovili. Ako je to vo všetkých ostatných oblastiach, aj v prípade hračiek sa riadime zásadou, že výrobca musí prevziať plnú zodpovednosť za to, aby bol výrobok v súlade s platnými zákonmi. Výrobcov nemôžeme zbaviť tejto zodpovednosti, a to bez ohľadu na to, kde sa vo svete nachádzajú.
<P>
Ak problém so spoľahlivosťou existuje v konkrétnej krajine, musíme sa s touto krajinou pozhovárať o zlepšení jej požiadaviek na výrobu a to je presne to, čo Európska komisia robí. Hovorím o Číne. S Čínou sme v úzkom a intenzívnom spojení v súvislosti s otázkou, ako vlastne môžeme zabezpečiť, aby požiadavky na výrobu v tejto krajine, ktorá je jednoznačne najväčším výrobcom hračiek na svete, spĺňali naše podmienky. Naozaj tu bol zaznamenaný pokrok, ale určite je potrebné urobiť ešte viac.
<P>
Tretia oblasť otázok sa týka chemických látok a ťažkých kovov v hračkách. Toto je mimoriadne závažná a chúlostivá otázka. Politické usmernenie, ktoré som svojim kolegom poskytol, keď sme pracovali na smernici o hračkách, bolo, aby stanovili čo najprísnejšie pravidlá - čo najprísnejšie! S týmto názorom sa stotožnili aj Rada a Parlament. V dôsledku toho limitné hodnoty zahrnuté do novej smernice o hračkách, ktorá sa bude postupne zavádzať od roku 2011, vychádzali z najmodernejších vedeckých poznatkov v čase prijatia smernice.
<P>
Boli sme si však vedomí toho, že tento proces sa vyvíja - veda, samozrejme, stále napreduje a vždy sú tu nové výsledky výskumu a nové zistenia - a smernicu sme spoločne úmyselne sformulovali tak, aby nové vedecké zistenia o tom, že existujú riziká, ktoré sme si predtým nevšimli, a že limitné hodnoty boli stanovené príliš vysoko, mohli byť do smernice veľmi rýchlo zapracované v rámci komitologického postupu za účasti Parlamentu. Podľa platných právnych predpisov prijatých Európskym parlamentom na hodnotenie rizík, ktoré výrobky predstavujú, je potrebné zainteresovať príslušné vedecké výbory.
<P>
Tento rok tu boli dva razy náznaky, že by mohli byť k dispozícii nové zistenia. Prvý bol prostredníctvom listu, ktorý mi na jar tohto roku zaslala nemecká spolková ministerka pre výživu, poľnohospodárstvo a ochranu spotrebiteľa. List sa týkal kadmia. Okamžite som zariadil, aby táto otázka bola predložená vedeckému výboru, a to nielen v súvislosti s kadmiom, ale aj v súvislosti s inými ťažkými kovmi. Výsledky ich skúmania očakávame v prvej polovici roku 2010 - najneskôr do konca júna. Ak ich skúmanie skutočne odhalí nové zistenia, okamžite predložíme návrh na sprísnenie smernice, ktorá zatiaľ nenadobudla platnosť, aby v roku 2011 nadobudla platnosť s prísnejšími limitnými hodnotami.
<P>
Druhý prípad je dosť komplikovaný a je ťažké ho vysvetliť. Týka sa polycyklických aromatických uhľovodíkov známych ako PAH, ktoré nás všetkých obklopujú v každodennom živote - ani si neuvedomujeme, s čím všetkým prichádzame do kontaktu. Aj v tomto prípade sme dostali informácie, že limitné hodnoty pre polycyklické aromatické uhľovodíky sú stanovené možno príliš vysoko. Vedecký výbor to skúma. A výsledky dostaneme dostatočne včas na to, aby sme mohli vykonať úpravy.
<P>
Teraz mi dovoľte zdôrazniť, že sa tu zaoberáme problémom, ktorý ako politici nedokážeme skutočne vyriešiť. Toto sú technické otázky, ktoré sú extrémne zložité. Celkom otvorene sa vám priznávam, že nie vždy rozumiem extrémne komplikovaným vedeckým analýzam, ktoré mi predložia. Nemyslím si, že je veľa poslancov tohto Parlamentu, ktorí by mohli tvrdiť, že im rozumejú, aj keby tu dnes večer boli všetci. Nemôžeme im rozumieť, lebo nemáme príslušné vzdelanie. Preto do určitej miery musíme dôverovať našim odborníkom. V tom spočíva problém.
<P>
Všetci, samozrejme, vieme, že história vedy je plná príkladov, keď sa všeobecne uznávané učenie ukázalo byť nesprávne. Tiež je plná príkladov, keď sa nakoniec dokázalo, že takzvané menšinové názory boli správne. Ako môžeme rozhodnúť ako politici, keď vedci nemajú jednotné názory? Nemôžeme, je to riziko, ktoré prináša naše povolanie politikov, a tomuto riziku sa nedá vyhnúť.
<P>
Pravidlo, ktoré v tejto súvislosti máme v európskych inštitúciách, je, aby sme nasledovali odporúčania príslušných vedeckých výborov, a to sme urobili aj v tomto prípade. Chcel by som však celkom otvorene povedať, že túto záležitosť beriem tak vážne, že akýkoľvek náznak, hoci aj malý, že môžu existovať nové zistenia - a to aj keď sa o nich dozvieme len zo správy z novín - berie Komisia tak vážne, že vec predloží vedcom.
<P>
Posledný bod je dosť poburujúci. V tejto súvislosti musím povedať, že naozaj by som očakával, že inštitút, ktorý patrí pod vládu členského štátu, bude dodržiavať minimálne požiadavky na etické vedecké správanie. Tvrdenie Spolkového inštitútu pre hodnotenie rizika, ktoré prevzali mnohé nemecké médiá, a to, že v prípade polycyklických aromatických uhľovodíkov máme limitnú hodnotu pre pneumatiky stokrát prísnejšiu, než je limitná hodnota pre detské hračky, je jednoducho šírenie škandálu. Je to iba šírenie škandálu a ich vedci to vedia.
<P>
Pravda je taká, že pravidlá, ktoré sa vzťahujú na výrobu pneumatík, a to najmä na oleje používané v tomto procese, pochádzajú z obdobia pred prijatím nariadenia REACH a pred prijatím smernice o bezpečnosti hračiek, a že v tomto prípade sa jedna z látok berie ako referenčná hodnota. Táto látka však predstavuje skupinu približne stovky ďalších. Preto musíte referenčnú hodnotu vynásobiť stovkou. Potom dostanete presnú hraničnú hodnotu, ktorá sa vzťahuje aj na iné výrobky v Európskej únii.
<P>
Inými slovami, keďže hraničná hodnota vzťahujúca sa na používanie určitých olejov pri výrobe pneumatík vychádza z najmenšieho obsahu týchto látok, ktorý je vo výrobku ešte merateľný, presne tak isto je to aj pri hračkách. Obsah je definovaný z hľadiska najmenšieho merateľného obsahu. Môžem jedine vyzvať spolkový inštitút, aby stiahol toto zavádzajúce a neobhájiteľné tvrdenie. Je naozaj neznesiteľné, že sa musíme zaoberať takýmito vecami.
<P>
Aby som to zhrnul, pokiaľ ide o smernicu o hračkách, vypracovali sme dokument, ktorý podľa nášho najlepšieho vedomia a svedomia zodpovedá možnostiam v čase jeho prijatia. Sformulovali sme ho tak, že nové zistenia môžu byť kedykoľvek zapracované, aby naše požiadavky na bezpečnosť hračiek vždy odrážali najmodernejšiu vedu a výskum.
<SPEAKER ID="206" NAME="Andreas Schwab">
v mene skupiny PPE. - (DE) Vážená pani predsedajúca, pán komisár, rád by som vám úprimne poďakoval za zrozumiteľnosť a hodnovernosť vášho vyhlásenia v súvislosti s limitnými hodnotami, o ktorých tu diskutujeme. Preto by som v mene Skupiny Európskej ľudovej strany (kresťanských demokratov) ujasnil - v tom čase sme pre smernicu o hračkách poskytli aj spravodajkyňu, ktorou bola pani Marianne Thyssenová - že aj my chceme dosiahnuť a zachovať úplnú ochranu v súvislosti so všetkými nebezpečnými látkami. Vieme, že v tejto súvislosti máme osobitnú zodpovednosť za zdravie našich detí, a teda našu budúcnosť.
<P>
Ako ste spomínali, pán komisár, najmä pred Vianocami musia mať rodičia a starí rodičia istotu, ktoré hračky sú bezpečné pre ich deti alebo vnúčatá a ktoré hračky im môžu kúpiť. Rovnako ako vy, aj ja vyzývam orgány dohľadu nad trhom v členských štátoch, najmä v Nemecku, aby si splnili svoje povinnosti a stiahli nebezpečné hračky z trhu. Verím, že sme urobili správne rozhodnutie, keď sme nezaviedli certifikáciu orgánmi tretích strán ako všeobecné hodnotiace kritérium pre hračky.
<P>
Pokiaľ ide o limitné hodnoty, podobná výzva sa uskutočnila pred rokom - ako ste spomenuli. V tom čase som vám napísal list, v ktorom som vás žiadal, aby ste vec postúpili vedeckému výboru Komisie, a to je niečo, za čo som vám veľmi vďačný. Snažil som sa vtedy získať viac vedeckých názorov z Nemecka a odvtedy mi boli zasielané. Rád by som citoval z jednej štúdie, ktorú vypracoval Chemisches und Veterinäruntersuchungsamt Stuttgart (Štutgartský úrad pre chemické a veterinárne testovanie): "Je naozaj ťažké z technického hľadiska porovnať vyššie migračné limitné hodnoty v novej smernici s hodnotami v norme DIN EN 713, ktoré sú pätnásť rokov staré."
<P>
Verím, že tým som vysvetlil, že toto nie je lacný spôsob hodenia tohto problému na vedcov a tvrdenie, že "nechceme to skúmať podrobnejšie, lebo tomu nechceme rozumieť", ale že je to skutočný a náročný spor medzi odborníkmi a že jeden inštitút v Nemecku svoj názor presadzuje mimoriadne razantne. Vyzývam vás však, pán komisár, aby ste urobili všetko, čo je vo vašich silách, a dali dokopy zainteresované vedecké inštitúty s cieľom umožniť im, aby sa konečne dohodli na vedecky objektívnom názore.
<SPEAKER ID="207" NAME="Sylvana Rapti" LANGUAGE="EL">
Vážená pani predsedajúca, každý rok v tomto čase rodičia zasahujú, aby sa ubezpečili, že Ježiško dostane listy. V týchto listoch prosia deti o darčeky. Jedna z týchto hračiek môže byť táto tu, tak ako to môže byť jedna zo stoštyroch hračiek kontrolovaných nemeckým spolkovým inštitútom, ktorý je zodpovedný za zisťovanie nebezpečenstva v spotrebnom tovare.
<P>
Práve som počúvala pána komisára, ako v podstate obviňuje inštitút za to, že si robí svoju prácu. Počúvala som ho, ako obviňuje vedcov. Počúvala som ho, ako obviňuje členské štáty, ktoré sú zodpovedné za dohľad. Toto všetko som počúvala s veľkým záujmom, rovnako ako som počúvala, ako nám neustále hovorí, a to s veľkou úprimnosťou a so spoľahlivými údajmi, že každá predchádzajúca smernica sa z času na čas vylepšuje novými údajmi. Už len táto skutočnosť potvrdzuje, že nemecký spolkový inštitút si svoju prácu vykonal dobre. Takže na to nesmieme zabúdať.
<P>
Pokiaľ ide o smernicu, ako viete, mala by sa začať uplatňovať v roku 2011 a v súvislosti s chemickými látkami v roku 2014. A ďalšia vec: dňa 17. decembra, čiže pozajtra, každý členský štát predstúpi pred Komisiu, aby predložil svoj návrh v súvislosti s nariadením o dohľade nad trhom.
<P>
Vzťahujú sa priamo na vianočný trh. Vzťahujú sa priamo na zdravie našich detí, ktoré sa hrajú s hračkami, ktoré im kúpime. A na záver chcem povedať, že je veľmi dôležité, aby sa rozprava o hračkách nekonala každý rok o tomto čase. Rozprava o hračkách a bezpečnosti by sa naozaj mala konať počas celého roka. Je to zodpovednosťou Komisie.
<SPEAKER ID="208" NAME="Jürgen Creutzmann" LANGUAGE="DE">
Vážená pani predsedajúca, pán komisár, Skupina Aliancie liberálov a demokratov za Európu podporuje postoj vyjadrený v stanovisku nemeckého Spolkového inštitútu pre hodnotenie rizika, podľa ktorého by sa pri hodnotení karcinogénnych látok mala uplatňovať zásada ALARA, inými slovami zásada "také nízke, ako je rozumne dosiahnuteľné".
<P>
Po druhé, je teda potrebné, aby Komisia preskúmala, či aj limitné hodnoty stanovené v smernici o hračkách spĺňajú túto zásadu.
<P>
Po tretie, ak sa to nestane, vyzývame Komisiu, aby zabezpečila, že kým smernicu o hračkách v roku 2011 netransponujú všetky členské štáty, limitné hodnoty budú v smernici o hračkách stanovené tak, aby sa vylúčilo akékoľvek riziko pre zdravie detí zo zmäkčovadiel v hračkách.
<P>
Po štvrté, v súvislosti s dostupnými časťami hračiek musí byť zavedená zásada zakotvená v smernici o hračkách, podľa ktorej sú neprípustné chemikálie, ktoré môžu byť karcinogénne, mutagénne alebo toxické pre reprodukciu. To treba vlastne docieliť stanovenými limitnými hodnotami, lebo inak je smernica zbytočná.
<P>
Po piate, toto vyžaduje najmä lepší a účinnejší dohľad nad trhom, lebo obyčajne hračky dovezené do EÚ prekračujú limitné hodnoty stanovené Úniou. Účinný dohľad nad trhom by však umožnil testovanie hračiek vyrábaných v EÚ, aby sa zistilo, či sú dodržané limitné hodnoty.
<P>
Po šieste, je absolútne neprípustné, ak k tomu naozaj dôjde, aby sa na dovoz do EÚ vzťahovali nižšie normy než napríklad na dovoz do USA. Hrozba nemeckej spolkovej ministerky pre výživu, poľnohospodárstvo a ochranu spotrebiteľa Ilse Aignerovej, aby sme konali samostatne a zakázali takzvané "toxické hračky", je však podľa mňa úplne nesprávny spôsob, ako to riešiť, a je to absolútne kontraproduktívne, pokiaľ ide o budovanie dôvery na európskom vnútornom trhu. Ovplyvňovanie vnútroštátnej verejnej mienky nielenže narúša dôveru v európske inštitúcie, ale taktiež poškodzuje nemeckú spolkovú vládu, lebo tá smernicu o hračkách schválila.
<SPEAKER ID="209" NAME="Heide Rühle" LANGUAGE="DE">
Vážená pani predsedajúca, pán komisár, o túto rozpravu sme požiadali, aby sme opravili a presne objasnili, čo z týchto tvrdení je pravda a čo je iba lacný populizmus. To je pozadie tohto prípadu. Od Komisie by sme očakávali, že do tlače pôjde skôr, ale ak bude táto záležitosť objasnená počas tejto rozpravy, budeme s tým veľmi spokojní.
<P>
Vítam vyhlásenie, že budete vykonávať testy v súvislosti s ťažkými kovmi a zmäkčovadlami. Myslím si, že je to naliehavo potrebné. Rada by som zdôraznila, že počet nových prípadov rakoviny detí do 15 rokov sa od roku 1980, kedy sa údaje začali zbierať, do roku 2006 zvýšil o viac než 50 %.
<P>
Zhubné nádory sú druhou najbežnejšou príčinou úmrtia detí. Preto musíme konať, musíme zistiť, či sú tieto čísla správne a podľa toho musíme reagovať. Ak táto posledná štúdia nemeckého Spolkového inštitútu pre hodnotenie rizika dokazuje, že revidovaná smernica o hračkách neposkytuje dostatočnú ochranu pred karcinogénnymi zmäkčovadlami, musíme konať.
<P>
Nesmie sa stať, že deti budú môcť počas jedinej hodiny kožného kontaktu prijať niekoľkonásobne väčšie množstvo karcinogénnych látok, než obsahuje dym zo 40 cigariet. Týmto látkam sa dá vyhnúť. Štúdia dokazuje, že je to technicky možné. Sedemdesiat percent predávaných hračiek je pod týmito hraničnými hodnotami. Preto je kedykoľvek možné požadovať, aby aj ostatné hračky spĺňali tieto limitné hodnoty. Je to pravdepodobne otázkou ceny, ale ak je ohrozené zdravie detí, nemôže to byť regulované len trhom. Je potrebné prijať politické opatrenia s cieľom primerane upraviť a zvýšiť hraničné hodnoty.
<P>
Za dohľad nad trhom sú, samozrejme, zodpovedné členské štáty a nie Európa, Parlament alebo Komisia. Aj my sme Nemecko niekoľkokrát vyzvali, aby svoje povinnosti v oblasti dohľadu nad trhom bralo vážne a podniklo príslušné kroky. To však v žiadnom prípade neznamená, že nemusíme konať, ak existujú pochybnosti, či naše hraničné hodnoty odzrkadľujú najnovšie vedecké zistenia, a preto si želám a žiadam, aby nová Komisia čo najskôr predložila Parlamentu návrhy, aby sme potom mohli upraviť príslušné hraničné hodnoty v rámci komitologického postupu.
<SPEAKER ID="210" NAME="Marianne Thyssen" AFFILIATION="PPE">
(NL) Vážená pani predsedajúca, pán komisár, dámy a páni, bezpečnosť detí - našich najmenších a najzraniteľnejších spotrebiteľov - bola pre Skupinu Európskej ľudovej strany (kresťanských demokratov) vždy prioritou a určite aj pre každého v tomto Parlamente a práve z tohto dôvodu sme pred rokom prijali novú prísnu smernicu o bezpečnosti hračiek. Vďaka vynikajúcej spolupráci s pánom komisárom a jeho útvarmi, s predsedníctvom Rady a kolegami poslancami zo všetkých politických skupín sme boli schopní splniť túto obrovskú úlohu a urobiť to rýchlo, konkrétne v jedinom čítaní. Všetky naše inštitúcie boli presvedčené, že sme vypracovali právny predpis, ktorý bol najprísnejší na svete a ktorý pozorne sledovali také vzdialené krajiny, ako sú Čína a Spojené štáty.
<P>
Pokiaľ ide o certifikáciu tretích strán, Parlament konal rozumne a v súvislosti s normami pre chemické látky, ako sú alergény a ťažké kovy, postupoval mimoriadne prísne. Pokiaľ ide o látky, ktoré sú karcinogénne, mutagénne alebo toxické pre reprodukciu (CMR), rozhodli sme sa pre úplný zákaz s niekoľkými výnimkami pri dodržaní veľmi prísnych podmienok. Právny predpis upravuje prechodné obdobie, ale to je úplne samozrejmé - taký je systém - a v každom prípade je toto prechodné obdobie kratšie než obdobie, s ktorým by sa priemyselné odvetvia vedeli podľa nich vyrovnať. Dámy a páni, buď sme sa úplne mýlili a v súvislosti s týmto zákonom sme zlyhali, alebo veda a technika pokročila do takej miery, že zákon už teraz potrebuje novelizáciu, čo možno uskutočniť veľmi rýchlo prostredníctvom komitologického postupu, alebo je všetko v poriadku a v tom prípade nemôžeme zbytočne zneužívať strach ľudí a ich opodstatnené obavy o bezpečnosť svojich detí. Počúvala som pána komisára, verím mu a vidím, že Európska komisia robí to, čo musí robiť.
<P>
Ak by v tejto oblasti mali vyjsť najavo ďalšie porušenia, myslím, že to dokazuje, že si môžeme byť istí, že dohľad nad trhom je zavedený a funguje. Takže máme tu dve otázky: Je právny predpis stále aktuálny a je dohľad nad trhom primeraný? Ak je odpoveď na obe otázky "áno", musíme sa úplne vyhnúť tomu, aby sme ustúpili populizmu a musíme ľuďom objasniť, že sa nemusia obávať.
<SPEAKER ID="211" NAME="Christel Schaldemose" AFFILIATION="S&amp;D">
(DA) Vážená pani predsedajúca, ďakujem vám, pán komisár, za úvod. Ak som vás dobre pochopila, chcete sa postarať o to, aby sa začalo skúmať, či je v Nemecku naozaj príliš veľa toxických látok v detských hračkách, ako to naznačuje štúdia. Ak to chápem správne, potom si myslím, že je to dobrý nápad. Je pre nás mimoriadne dôležité, aby sme konali rýchlo. Ak máme akýkoľvek dôvod obávať sa, že bezpečnosť našich detí je ohrozená, musíme konať. Okrem toho by sme, samozrejme, ocenili, keby sa Komisia mohla vrátiť sem do Parlamentu, aby nám veľmi rýchlo oznámila, či na týchto tvrdeniach niečo je alebo nie. Rada by som však zdôraznila, že pokiaľ ide o zmäkčovadlá v hračkách, je mnoho výskumných pracovníkov, ktorí tvrdia, že neexistuje bezpečná hranica. Jedinou bezpečnou možnosťou je úplne vynechať zmäkčovadlá z detských hračiek. Naozaj si myslím, že by sme k tomu mali zaujať stanovisko a mali by sme zvážiť, či nesprísniť pravidlá. Nie som si istá, či sú pravidlá dosť dobré, dokonca ani tie v novej smernici o hračkách.
<P>
Je tu však ešte jedna záležitosť, na ktorú by som chcela v tejto súvislosti poukázať, a to je, že pred mesiacom a pol sme dostali štúdiu Komisie o tom, ako boli v každom členskom štáte zavedené nové právne predpisy upravujúce dohľad nad trhom. Je, samozrejme, správne, že zabezpečiť riadne fungovanie dohľadu nad trhom je úlohou členských štátov. Táto štúdia však dokázala, že napriek tomu, že sme sprísnili pravidlá, len dva členské štáty sa rozhodli dať na dohľad nad trhom viac peňazí. Mali by sme byť schopní urobiť viac než to. Podstatne lepší dohľad nad trhom potrebujeme práve preto, aby sme predišli hrozným príbehom o nebezpečných hračkách na trhu. Preto tiež dúfam, že Komisia zabezpečí, aby to členské štáty dosiahli.
<SPEAKER ID="212" NAME="Anna Hedh" AFFILIATION="S&amp;D">
(SV) Vážená pani predsedajúca, rada by som poďakovala pánovi komisárovi Verheugenovi za to, že sem prišiel, aby nám porozprával o tejto dôležitej záležitosti. Máme obrovskú zodpovednosť za zabezpečenie toho, aby našim deťom neboli spôsobené ochorenia, alebo aby neboli vystavené riziku. Rada by som využila túto príležitosť a položila zopár otázok týkajúcich sa záväzkov, ktoré Komisia prijala v súvislosti s rokovaniami pred hlasovaním o smernici o hračkách v prvom čítaní, ako aj pred naším hlasovaním v pléne.
<P>
Skupiny, ktoré boli zainteresované do rokovaní, sa dohodli, že odstránia niektoré obmedzenia úrovní hluku, lebo znenie schválené Komisiou obsahovalo konkrétne decibelové úrovne. Komisia povedala, že tieto úrovne možno sú príliš vysoké a sľúbila, že namiesto nich vytvorí normu, ktorá bude vychádzať z maximálnych úrovní ustáleného hluku a impulzného hluku. Ako ďaleko pokročila Komisia s opatreniami na zabezpečenie toho, aby hračky nespôsobovali poruchy sluchu? Kedy môžeme očakávať normu, ktorá stanoví maximálne úrovne hluku pre hračky?
<P>
Tiež by som rada upozornila na otázku veľkosti písma na textoch s upozornením. Znovu nám bolo povedané, že sa to vyrieši prostredníctvom štandardizácie. Aký je názor Komisie na pravidlá, ktoré by sa v tomto mali zaviesť? Kedy môžeme očakávať normu, ktorá bude zahŕňať minimálnu veľkosť písma pre texty s upozornením?
<SPEAKER ID="213" NAME="Małgorzata Handzlik" AFFILIATION="PPE">
(PL) Otázka bezpečnosti hračiek vzbudzuje obrovský záujem, najmä počas predvianočného obdobia, keď rozmýšľame o tom, ktoré hračky kúpiť pre tých najmenších. Počas predchádzajúceho volebného obdobia sme podľa môjho názoru pripravili veľmi dobré riešenie na zvýšenie bezpečnosti hračiek, s ktorými sa hrajú naše deti. Žiaľ, musíme si počkať na vplyvy týchto ustanovení. Verím však, že prinesú hmatateľné výsledky.
<P>
Rada by som poďakovala útvarom Komisie za zorganizovanie iniciatívy "Toys Road Show", lebo je veľmi dôležitá a pomáha podnikom, aby sa pripravili na zmeny, ktoré vyplývajú zo smernice.
<P>
Dámy a páni, znepokojuje ma však iná informácia. Koncom novembra sa Komisia pre bezpečnosť spotrebného tovaru rozhodla stiahnuť z trhu v Spojených štátoch približne milión detských postieľok. Ďalší milión stiahnu z kanadského trhu. Postieľka je predmetom každodennej spotreby a deti prichádzajú do kontaktu s postieľkami možno častejšie než s hračkami. Vzhľadom na rozsah tejto akcie by som bola vďačná, keby sa pán komisár mohol vyjadriť k tejto záležitosti. Môžeme mať istotu, že detské postieľky dostupné na európskom trhu sú bezpečné?
<SPEAKER ID="214" NAME="Anja Weisgerber" AFFILIATION="PPE">
(DE) Vážená pani predsedajúca, pán komisár, aj ja by som sa vám chcela čo najúprimnejšie poďakovať za zrozumiteľnosť vašich slov. Treba v podstate povedať, že celkovo smernica o hračkách priniesla značné zlepšenie ochrany našich detí. Všetci sme k nej pristupovali so zámerom vytvoriť čo najprísnejší právny predpis na svete. Mnohí rodičia a starí rodičia sú však teraz znepokojení - ako ste uviedli - v dôsledku štúdií nemeckého Spolkového inštitútu pre hodnotenie rizika. Teraz sa musíme sami seba spýtať, či sú vyhlásenia a stanovisko inštitútu správne. V každom prípade musíme veľmi podrobne preskúmať fakty. Je to otázka ochrany našich detí.
<P>
V tejto súvislosti by som vám rada čo najúprimnejšie poďakovala za to, že ste povedali, že ste ochotný urobiť to. Myslím si však, že veci sa musia hýbať rýchlejšie. Zistenia vedeckého výboru nebudú k dispozícii skôr než budúci rok, ako ste uviedli, v prvej polovici roka. Treba to vykonať rýchlejšie. Je to otázka ochrany našich detí. Naozaj nechápem, prečo spolkový inštitút tak dlho čakal, kým urobil tieto vyhlásenia. Aj na to by som chcela poukázať.
<SPEAKER ID="215" NAME="Georgios Papanikolaou" AFFILIATION="PPE">
(EL) Vážená pani predsedajúca, v priebehu posledných rokov boli zaznamenané desiatky prípadov - v roku 2000 ich bolo 36 -, keď deti potrebovali okamžitý chirurgický zákrok v dôsledku škodlivých látok v hračkách. Tiež chcem Parlamentu pripomenúť, že len minulý týždeň bola v Amerike publikovaná správa, ktorá uvádza, že jedna tretina hračiek v obehu obsahuje nebezpečné chemické látky.
<P>
Preto by sme mali pochopiť, že európske označenie zhody (CEE) nie je postačujúce na zaručenie bezpečnosti hračiek. Udeľuje sa na základe predloženia spisu danou spoločnosťou a nie na základe preventívnych kontrol výrobkov a kontrol výrobkov na mieste, a teda nemôžeme predpokladať, že hračky sú bezpečné.
<P>
Takže aby sme zabezpečili, že naše deti - žiadne nemám, ale dúfam, že raz budem mať - dostanú od Ježiška, ako bolo uvedené, darčeky, ktoré budú úplne bezpečné a nebudú rodičom spôsobovať obavy, musíme vytvoriť tlak na členské štáty, aby vykonávali dôkladnejšie kontroly a, samozrejme, posilnili platné právne predpisy.
<SPEAKER ID="216" NAME="Günter Verheugen">
podpredseda Komisie. - (DE) Vážená pani predsedajúca, dámy a páni, teší ma široký konsenzus, ktorý dokázala táto rozprava. Dovoľte mi jednu úvodnú poznámku. Zaoberáme sa vedeckým inštitútom, nemeckým Spolkovým inštitútom pre hodnotenie rizika, o ktorom už nejaký čas viem z dôvodu jeho tendencií zverejňovať poplašné správy bez toho, aby o svojich zisteniach informoval Komisiu alebo ktorúkoľvek inú európsku inštitúciu. Môžete to posúdiť sami. Jediné, čo o tom viem, je, že o ďalšom financovaní tohto inštitútu z nemeckého spolkového rozpočtu sa diskutuje. Možno toto je jedno z vysvetlení intenzívnych verejných vzťahov inštitútu, zatiaľ čo jednoznačne neprikladá veľký význam tomu, aby nám nejakým vhodným spôsobom umožnil preskúmať jeho zistenia.
<P>
Ale hoci sme sa niečo dozvedeli len z médií - a zdá sa, že v tomto ste ma nepochopili - aj tak to pokladáme za náznak možných nových vedeckých zistení a už som to postúpil vedeckému výboru. Nie je potrebné vyzývať ma, aby som to urobil, ako tu bolo vyjadrené. Hneď ako uvidím náznak, že by mohli byť k dispozícii nové vedecké zistenia týkajúce sa bezpečnosti hračiek a limitných hodnôt, ktoré sme stanovili, pošlem tieto informácie vedeckému výboru.
<P>
Musím však znovu zopakovať, že nemôžete odo mňa očakávať a ja nemôžem očakávať od vás rozhodnutie v súvislosti s nejednotnými názormi vedcov, ktoré sa týkajú metód. To naozaj nemôžete. Nemôžem to urobiť a ani vy to nemôžete urobiť. Nemôžem urobiť nič viac než povedať, že o otázke metodológie v meraní možných limitných hodnôt sa dôsledne diskutovalo tu v Parlamente, v Rade aj v Komisii. Okrem toho s názorom tohto nemeckého inštitútu sa nestotožňuje žiaden iný vedecký inštitút v Európe - ani jeden! Ak si myslíte, že som povinný riadiť sa názorom jediného inštitútu a ignorovať názor všetkých ostatných, tak mi to, prosím, povedzte a môžete ma za to napomenúť. Nemôžem prevziať túto zodpovednosť. A nemôže to urobiť ani nikto z vás. Poviem to však ešte raz: ak vyjdú najavo akékoľvek nové zistenia, začne sa konať.
<P>
Pani Weisgerberová, povedali ste, že by sa malo konať rýchlejšie - žiaľ, nedá sa konať rýchlejšie. Toto sú veľmi zložité vedecké otázky. Je potrebné testovanie. Možno si to neuvedomujete, ale je potrebné rozsiahle testovanie na zvieratách, a to napríklad na to, aby sa overilo takéto vyhlásenie. Nemôžete nútiť vedcov, aby predložili zistenia v rámci konkrétneho časového rámca. Je mi ľúto, ale nie je to možné. Preto vás jednoducho musím požiadať, aby ste sa uspokojili s tým, keď vám poviem, že vedecký výbor nám povedal, že podložené výsledky bude môcť poskytnúť v polovici budúceho roka, čo naozaj urobí. Na základe týchto výsledkov Komisia okamžite vypracuje nové návrhy, pokiaľ sa preukáže, že naozaj existujú nové zistenia. Dúfam, že tým som to objasnil.
<P>
Pán Creutzmann, zásada využívania najmenšieho možného rizika platí. Na to, aby som to zistil, nepotrebujem pomoc Spolkového inštitútu pre hodnotenia rizika. Požiadavky, ktoré ste od toho odvodili, sú preto tiež splnené.
<P>
Pani Rühleová, hovoríte, že som sa mal obrátiť na médiá skôr. Prekvapí vás, keď vám poviem, že presne to som urobil. Tak ako si myslím, že to, čo som tu v Parlamente dnes večer povedal, sa nedostane do európskych médií, a najmä do nemeckých médií, ani moje faktické, a myslel som si, že aj pokojné, konštatovanie skutočností sa nedostalo do nemeckých médií. Vydal som však potrebné vyhlásenie a vysvetlil som fakty. Rád vám ten text poskytnem.
<P>
Pani Davidsonová, máme najprísnejšie právne predpisy na svete. Je to niečo, na čo môžeme byť hrdí. Táto Komisia si nedovolí, aby zaostala za kýmkoľvek na svete, pokiaľ ide o zabezpečenie najvyššej možnej úrovne bezpečnosti hračiek.
<P>
Pani Schaldemoseová, môžem s vami jedine súhlasiť a povedať, že zodpovednosť členských štátov za dohľad nad trhom sa nesmie spochybňovať. Úplne s vami súhlasím, že otázka uplatňovania právnych predpisov je tu rozhodujúca. Aj v tomto ohľade sme vykonali príslušné prípravy.
<P>
Veľmi dôležitá je posledná otázka pani poslankyne Hedhovej. V súvislosti s normami pre rôzne oblasti ste spomenuli dva príklady, z ktorých jeden boli zdroje hluku. Príslušné pokyny boli zaslané európskym normalizačným organizáciám. Pre normy však neplatí nič iné než pre inú vedeckú prácu. Naozaj nemôžete očakávať, že budú k dispozícii o týždeň, o mesiac alebo o niekoľko mesiacov. Vyžaduje si to čas. Avšak všetky normy, o ktorých sme hovorili, sa práve tvoria a budú k dispozícii dostatočne včas. Umožnia nám aj to, aby sme vytvorili presnú porovnateľnosť výrobkov a posilnili dohľad nad trhom.
<P>
Rád by som sa vyjadril ešte k jednej, poslednej veci. Detské sedačky, ktoré tu boli spomenuté a v súvislosti s ktorými vznikli určité bezpečnostné problémy v USA, nie sú hračky. Preto nepatria do pôsobnosti smernice o hračkách, ale skôr do pôsobnosti všeobecnej smernice o bezpečnosti výrobkov. V tomto smere sa nemusíme pred Američanmi skrývať. Systém, ktorý máme v Európe v súvislosti so všeobecnou bezpečnosťou výrobkov v posledných rokoch dokázal svoj význam. Ak sa na európskom trhu objavia nebezpečné výrobky, môžeme už teraz s určitou mierou istoty predpokladať, že všetky ostatné členské štáty aj Komisia budú o nich naozaj informované a že následne budú prijaté príslušné opatrenia.
<SPEAKER ID="217" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="994" NAME="Jim Higgins  " AFFILIATION="PPE">
písomne. - Vítam skutočnosť, že nová smernica 2009/48/ES o bezpečnosti hračiek nadobudne platnosť v roku 2011, hoci je poľutovaniahodné, že smernica nebude platná počas Vianoc v roku 2010, čo je budúci rok, keď sa predáva väčšina hračiek, ktoré sa vyrábajú v EÚ alebo dovážajú do EÚ. Dúfam, že členské štáty budú považovať za vhodné transponovať všetky prvky tejto dôležitej smernice pred konečným termínom jej uplatňovania, aby rodičom ako spotrebiteľom poskytli väčší pokoj v duši.
<SPEAKER ID="993" NAME="Artur Zasada  " LANGUAGE="PL">
Chcel by som využiť túto rozpravu na to, aby som upozornil na potrebu zlepšiť fungovanie registra nehôd spotrebiteľov, ktorý medzi iným predpokladá zhromažďovanie informácií o smrteľných úrazoch a fyzických zraneniach v dôsledku používania rôznych výrobkov pre deti. Register by mal byť dôležitou súčasťou mechanizmu systému na ochranu spotrebiteľov vrátane tých najmladších a najbezbrannejších. Žiaľ, podľa experta z Technického výboru pre výrobky pre malé deti a bezpečnosť hračiek poľského výboru pre štandardizáciu stále dostatočne nefunguje rýchla výmena informácií medzi členskými štátmi a Európskou komisiou o výrobkoch, ktoré predstavujú nebezpečenstvo, a opatreniach prijímaných v konkrétnych krajinách na zamedzenie alebo obmedzenie ich prístupu na trh. Rád by som požiadal o dôkladné prešetrenie tejto záležitosti.
