<CHAPTER ID="008">
Vysvetlenie hlasovania
<P>
Ústne vysvetlenie hlasovania
<SPEAKER ID="107" NAME="Christopher Heaton-Harris" AFFILIATION="PPE-DE">
Vážená pani predsedajúca, v tomto bode som sa zdržal hlasovania, pretože si myslím, že Komisia musí vykonať ešte veľmi veľa práce a skutočne nepotrebuje prehodnocovať svoje politické a strategické postupy. Mala by vo svojich vyjadreniach venovať viac priestoru deregulácii, nie tomu, ako môžeme pokročiť v oblasti spoločnej prisťahovaleckej politiky.
<P>
Veľa malých podnikov z oblasti, ktorú zastupujem, by uvítalo z jej strany menej právnych úprav. V skutočnosti by veľa ľudí uvítalo lepšie uplatňovanie právnych predpisov z jej dielne v celej Európskej únii.
<P>
Napokon, v mojom regióne je veľa takých, ktorí sa obávajú, že Komisia nerobí to, čo má. Napríklad, v súčasnosti možno odloží prípady porušenia právnych predpisov voči niektorým členským štátom, ktoré sa týkajú hazardných hier, s cieľom zatajiť ich na niekoľko rokov pred verejnosťou. Komisia by sa tým v súčasnom období mala zaoberať.
<SPEAKER ID="109" NAME="Bernard Wojciechowski" AFFILIATION="IND/DEM">
(PL) Vážená pani predsedajúca, k prioritám Komisie na rok 2009 patria zvýšenie zamestnanosti, zmena klímy a trvalo udržateľná Európa. Pozornosť si zasluhuje predovšetkým zamestnanosť v Európskej únii.
<P>
V novembri 1997 sa na Luxemburskom samite prijala Amsterdamská zmluva. Stala sa základom na vytvorenie európskej stratégie zamestnanosti. V dôsledku problému nezamestnanosti v členských štátoch, v ktorých v tom čase nemalo prácu 17 miliónov ľudí, sa táto otázka stala prioritnou. O deväť rokov, v roku 2006, malo v rozšírenej Európskej únii zamestnanie 64,3 % ľudí v produktívnom veku. Najvyššiu mieru zamestnanosti malo Dánsko, najnižšiu Poľsko. Nezamestnaných bolo spolu 7,9 % ľudí v produktívnom veku. Pre porovnanie, miera nezamestnanosti v Spojených štátoch bola 4,6 %. Za posledný rok zaznamenalo 24 členských štátov pokles a tri nárast nezamestnanosti. Najväčší pokles nezamestnanosti sa zaznamenal v Poľsku, Bulharsku a Litve a najvyšší nárast v Estónsku.
<P>
V správe pani Haugovej sa poukazuje na to, akú dôležitú úlohu hrajú v politike zamestnanosti Európskej únie členské štáty.
<SPEAKER ID="110" NAME="Kathy Sinnott" AFFILIATION="IND/DEM">
Vážená pani predsedajúca, v tomto hlasovaní a v hlasovaní o rope v Perzskom zálive som bola znova nútená zdržať sa hlasovania alebo hlasovať proti jednoducho preto, lebo v hlasovaní sa už pokladá Lisabonská zmluva za schválenú.
<P>
Pokladám to voči parlamentom, ktoré ju ešte neratifikovali a najmä voči Írom, ktorých čaká referendum, za veľmi arogantné a nezdvorilé.
<P>
Rada by som vyzvala Parlament a tých, ktorí píšu tieto návrhy uznesení, aby sa aj napriek časovému stresu vyhli zneužívaniu zmluvy, ktorá môže, ale nemusí byť ratifikovaná. Mali by sa tomu vyhnúť v záujme demokracie.
<SPEAKER ID="112" NAME="Bernard Wojciechowski" AFFILIATION="IND/DEM">
Vážená pani predsedajúca, plne podporujem prijaté uznesenie, ktoré navrhol pán Salafranca Sánchez-Neyra a ostatní. Sú takí, za ktorých hovoria slová, ale aj takí, za ktorých hovoria činy.
<P>
Európa by mala posilniť svoj vzťah s Latinskou Amerikou. Plody tejto spolupráce zozbierajú naše ďalšie generácie, čo nemožno tvrdiť o projekte Galileo.
<P>
Koniec koncov, a na túto skutočnosť sa poukazuje aj v uznesení, európsko-latinskoamerickí partneri zastupujú sami osebe viac ako miliardu obyvateľov, ktorí tvoria tretinu členských štátov OSN a predstavujú viac ako štvrtinu svetového obchodu.
<SPEAKER ID="114" NAME="Zdzisław Zbigniew Podkański" AFFILIATION="UEN">
(PL) Vážená pani predsedajúca, Svetová obchodná organizácia sa vytvorila s cieľom dosiahnuť voľný a multilaterálny obchod. Prišlo sa na to, že kľúčom k trvalému hospodárskemu rastu a k znižovaniu svetovej chudoby je otvorený trh, založený na zásadách priateľstva a úprimnosti.
<P>
Pre niektorých ľudí je však WTO aj naďalej hádankou. Tento stav je dôsledkom nedostatočnej transparentnosti jej činností a zverejňovaním nevhodných informácií. Užšie pracovné skupiny G4 a G6 sú v súčasnosti často vnímané ako združenia predstaviteľov veľkých krajín, ktoré presadzujú, alebo sa snažia presadiť, vlastnú vôľu voči ostatným členom.
<P>
Ďalší problém predstavuje nedostatok technickej a právnej pomoci zo strany WTO menej rozvinutým krajinám, ktoré nezískavajú zo zvýšenej liberalizácie trhu žiadne hospodárske výhody.
<P>
S krajinami ako India, Čína či Brazília sa zaobchádza ako s rozvojovými, a preto môžu mať výhody plynúce z výhodnejších podmienok a rôznych záväzkov. Som presvedčený, že v tomto smere ide v politike WTO o chybu. WTO neráta s obrovským potenciálom týchto krajín a ich zdrojov. Krajiny uvedenú skutočnosť využívajú a často používajú v obchodných vzťahoch cenový damping, čo škodí iným krajinám. Rozdelenie rozvojových krajín by malo mať jasnejší charakter a mali by sa pri ňom zvažovať faktory ako hospodárska sila, hospodársky rozvoj, rast HDP a rast vývozu.
<SPEAKER ID="115" NAME="Syed Kamall" AFFILIATION="PPE-DE">
Vážená pani predsedajúca, všetci súhlasíme s potrebou reformy WTO. Najlepšou reformou pre Svetovú obchodnú organizáciu by však bola reforma stanovísk rokujúcich strán vrátane Európskej únie.
<P>
Vyzývam svojich kolegov, aby podporili celosvetovú kampaň vyzývajúcu k skutočnému obchodu, do ktorej sú zapojení zástupcovia rôznych strán. Spolu s pánom Abdim Abdirahimom Haitharom z legislatívneho zhromaždenia Východoafrického spoločenstva som jej spolupredsedom. Vyzývame na päť vecí: zrušme poľnohospodárske dotácie, zrušme poľnohospodárske dovozné tarify, liberalizujme pravidlá krajiny pôvodu, klaďme väčší dôraz na pomoc pre obchod, skôr na veci, ako je napríklad infraštruktúra, než na priamu rozpočtovú podporu skorumpovaných vlád. A stimulujme krajiny s nízkymi príjmami, aby odstraňovali vzájomné prekážky a mohli tak vytvoriť bohatstvo. Podnikatelia môžu vytvoriť bohatstvo a krajiny sa tak môžu stať súčasťou svetového obchodného systému.
<SPEAKER ID="117" NAME="Bernard Wojciechowski" AFFILIATION="IND/DEM">
(PL) Vážená pani predsedajúca, Európania si cenia prirodzené životné prostredie. Podľa prieskumov Eurobarometra si viac ako 70 % ľudí praje, aby rozhodovacie orgány venovali politike v oblasti životného prostredia rovnakú pozornosť ako hospodárstvu a sociálnym otázkam.
<P>
Zmena klímy prebieha. Priemerné teploty v Európe vzrástli za posledných 100 rokov o 0,095 °C a v priebehu nadchádzajúceho storočia môžu vzrásť o 2 ° alebo dokonca o 6 °C. Organizácia OECD odhaduje, že 6,4 % detských úmrtí a chorôb v Európe je spôsobená vplyvom znečistenia životného prostredia.
<P>
Európska únia môže dosiahnuť ciele v oblasti zníženia znečistenia, ktoré sú stanovené Kjótskym protokolom (predsedajúca prerušila rečníka)
<SPEAKER ID="118" NAME="Predsedajúca">
. - Prepáčte, ale hovoríte príliš rýchlo pre tlmočníkov.
<SPEAKER ID="119" NAME="Bernard Wojciechowski" AFFILIATION="IND/DEM">
(PL) ... prostredníctvom zavedenia usmernení týkajúcich sa obchodovania s emisnými kvótami v Európskej únii, ako aj ďalších nástrojov vrátane európskeho programu boja proti zmene klímy. Som presvedčený, že správa pani Ferreirovej povzbudí členské štáty ku krokom v oblasti ochrany životného prostredia.
<SPEAKER ID="120" NAME="Christofer Fjellner" AFFILIATION="PPE-DE">
(SV) Rád by som vyjadril svoju nespokojnosť so skutočnosťou, že sme nedostali možnosť hlasovať proti návrhu karty CO2 pre fyzické osoby, inými slovami karty pre fyzické osoby, ktorou máme merať podiel jednotlivca na skleníkovom efekte. Je to jednoducho nesprávne. Tento krok je proti prirodzenej ľudskej aktívnosti a rozvoju a vysiela veľmi podivné signály: nedýchajte, necvičte, najmä nelapajte po dychu, a hlavne si, preboha, strážte svoje vetry!
<P>
Aké by mali byť sankcie pre tých, ktorí vypúšťajú do ovzdušia priveľa oxidu uhličitého alebo sa príliš podieľajú na skleníkovom efekte? Mali by sme im úplne zakázať dýchať? Nie, tieto slabomyseľné nápady oslabujú našu dôveryhodnosť a presúvajú ťažisko zo správnych účinných opatrení, predovšetkým z obchodovania s právami na emisie, zo zásady znečisťovateľ platí a z iných účinných metód.
<P>
Som prekvapený, že proti tomuto návrhu nevyjadrilo protest viacero ľudí, a že bol pravdepodobne prijatý bez povšimnutia. Je mi veľmi ľúto, keď som počas svojho vystúpenia vypustil do ovzdušia viac oxidu uhličitého, ako by som mal. Ospravedlňujem sa za to.
<SPEAKER ID="122" NAME="Bernard Wojciechowski" AFFILIATION="IND/DEM">
(PL) Hlasoval som za uznesenie o medzinárodných účtovných normách. Normy IFRS zjednodušia porovnávanie finančného výkazníctva podnikov, ktoré pracujú v rovnakých, alebo dokonca v odlišných odvetviach. Som presvedčený, že Európska únia by mala preskúmať, či by zo zavedenia medzinárodných účtovných noriem do malých a stredných podnikov bolo možné získať isté výhody, a ak áno, aké.
<P>
Písomné vysvetlenia hlasovania
<SPEAKER ID="999" NAME="Giles Chichester" AFFILIATION="PPE-DE">
písomne. - Britskí konzervatívci podporujú dôraznosť, s akou sa v tomto uznesení presadzuje lepšia regulácia, zníženie administratívneho zaťaženia, obnovený dôraz kladený na dosiahnutie cieľov lisabonskej stratégie v oblasti rastu a pracovných miest a ďalší posun smerom k jednotnému trhu. Podporili sme tiež časti týkajúce sa nezávislého posúdenia vplyvu v legislatívnej oblasti, ktoré je dlhodobým cieľom konzervatívnych poslancov EP.
<P>
Nemôžeme však, okrem iného, podporiť časti týkajúce sa spoločnej prisťahovaleckej politiky a spoločnej azylovej politiky, akékoľvek opatrenia smerujúce k obmedzeniu slobody členských štátov vykonávať opatrenia v oblasti spravodlivosti a vnútorných vecí, zriadenie Európskej služby pre vonkajšiu činnosť, alebo akékoľvek kroky smerujúce k obrannej schopnosti Európskej únie.
<P>
Z týchto dôvodov sme sa v konečnom hlasovaní rozhodli zdržať hlasovania.
<SPEAKER ID="125" NAME="Hélène Goudin a Nils Lundgren  " AFFILIATION="IND/DEM">
písomne. - (SV) Návrh uznesenia obsahuje viacero nejasných bodov. Sme za rozvoj vnútorného trhu, ale vyhlásenie, že Európsky parlament vyjadruje poľutovanie nad tým, že v tejto oblasti nedošlo ku konkrétnej harmonizácii, sa dá interpretovať rôzne. Jednou z interpretácií je, že by sa mali zaviesť komplexnejšie harmonizované, podrobnejšie právne predpisy. My ju však nepodporujeme.
<P>
Keďže v návrhu sa odmietajú všetky pokusy vrátiť kohéznu politiku na národnú úroveň a podporuje sa v ňom spoločná prisťahovalecká politika a spoločná politika v súvislosti s NATO, rozhodli sme sa hlasovať proti spoločnému návrhu uznesenia.
<SPEAKER ID="126" NAME="Pedro Guerreiro  " AFFILIATION="GUE/NGL">
písomne. - (PT) Pre takú EÚ, ktorá sa vyznačuje zhoršovaním sociálnych a hospodárskych podmienok svojich pracovníkov a obyvateľstva ako takého, a v ktorej neustále vzrastá koncentrácia bohatstva, nerovnosť a chudoba, je príznačné, že ani Komisia ani väčšia časť Parlamentu nepovažujú boj proti tejto neprijateľnej situácii za hlavnú prioritu. Navyše nemôže to byť inak, ak cieľom politík EÚ je práve podpora tejto situácie.
<P>
Spomínané priority predstavujú úsilie o šírenie neoliberálnych politík a zameriavajú sa na viacero opatrení s cieľom podporovať úplné zavedenie jednotného trhu (čo znamená liberalizáciu trhov, predovšetkým trhov so službami, tovarom a prácou, a uplatňovanie flexiistoty) a medzinárodného obchodu, ktoré sú v súlade s urýchľovaním federalistického a militaristického programu (súčasťou ktorého je aj revízia vlastnej stratégie a stratégie NATO) a sú založené na neratifikovanej (!) Lisabonskej zmluve.
<P>
Napokon, v roku volieb do Európskeho parlamentu nás naliehavo žiadajú a vyzývajú na posilnenie propagandy EÚ a na mystifikáciu jej politík. Zástancovia tohto smeru odmietli pozmeňujúci a doplňujúci návrh, ktorý predložila naša skupina, a v ktorom odsudzujeme rozhodnutia Európskeho súdneho dvora, ktorými sa uznáva mzdový damping za zákonný a obmedzujú sa práva odborových zväzov.
<SPEAKER ID="127" NAME="Małgorzata Handzlik  " AFFILIATION="PPE-DE">
písomne. - (PL) Uznesenie Európskeho parlamentu o politickej stratégii na rok 2009 sa pozitívnym spôsobom odvolávalo na mnoho bodov, ktoré obsahoval dokument Európskej komisie. Obzvlášť dôležité je zdôrazniť vzájomnú spojitosť hospodárskeho pokroku, sociálneho pokroku a ochrany životného prostredia, ktoré sú pre vytvorenie trvalo udržateľných hospodárstiev obzvlášť dôležité. Ako členka Výboru pre vnútorný trh a ochranu spotrebiteľa vítam predovšetkým podporu iniciatív, ktorých cieľom je podnecovať potenciál malých a stredných podnikov.
<P>
Nemali by sme prehliadať otázku náležitého uplatňovania smerníc, ktoré majú pre vnútorný trh zásadný význam, predovšetkým smernice o službách a smernice o spotrebiteľskom úvere. Ak má európska integrácia priniesť skutočné výhody, je potrebné správne transponovať nariadenia na úrovni právnych predpisov všetkých členských štátov. Nemali by sme však zabúdať na skutočnosť, že Európska komisia zohráva v oblasti monitorovania, predkladania správ a podpory členských štátov v ich snahách dosiahnuť tento cieľ najdôležitejšiu úlohu.
<P>
Európsky parlament v uznesení zaznamenal dôsledky nedávneho rozhodnutia Európskeho súdneho dvora vo veciach Viking, Laval a Rüffert a potrebu ďalšej rozpravy v rámci Európskeho parlamentu. V tomto smere sa spolieham na zapojenie Európskej komisie a na konštruktívne diskusie s jej predstaviteľmi.
<P>
Súhlasím, že rok 2009 bude pre fungovanie európskych inštitúcií rozhodujúci. Verím však, že táto skutočnosť nebude mať škodlivý vplyv na plnenie tohtoročných cieľov.
<SPEAKER ID="128" NAME="Dan Jørgensen, Poul Nyrup Rasmussen, Christel Schaldemose a Britta Thomsen  " AFFILIATION="PSE">
písomne - (DA) Socialistická skupina v Európskom parlamente sa rozhodla hlasovať proti pozmeňujúcemu a doplňujúcemu návrhu, ktorý predložila Skupina zelených/Európska slobodná aliancia, a ktorý sa týka úplného zrušenia cieľa 10 % biopalív do roku 2020.
<P>
V súvislosti s trvalou udržateľnosťou nebudeme robiť kompromisy z hľadiska sociálneho ani z hľadiska životného prostredia. Z uvedeného dôvodu trváme na tom, aby plnenie cieľa 10 % ostalo záväzné, čo je možné zrealizovať trvalo udržateľným spôsobom.
<P>
V prípade, že bude očividné, že uvedený cieľ nebude možné dosiahnuť trvalo udržateľným spôsobom, sme pripravení prehodnotiť ho. Sme však presvedčení, že politická stratégia Komisie na tento rok poskytuje prostredníctvom rokovaní o balíku opatrení, súvisiacich so zmenou klímy vrátane smernice o obnoviteľných zdrojoch energie, vhodnú pôdu pre toto rozhodnutie.
<SPEAKER ID="129" NAME="Silvia-Adriana Ţicău  " AFFILIATION="PSE">
písomne. - (RO) Hlasovala som za pozmeňujúce a doplňujúce návrhy 1, 2, 3 a 4, ktoré k návrhu spoločného uznesenia o politickej stratégii Komisie na rok 2009 predložila socialistická skupina. Žiadali v nich, aby Komisia vyriešila bezvýchodiskovú politickú situáciu v prípade smernice o pracovnom čase, smernice o dočasnej agentúrnej práci a smernice o prenosnosti dôchodkových práv. Uvedené hľadiská sú v európskej sociálnej a zamestnaneckej politike kľúčové. Skupina svojimi pozmeňujúcimi a doplňujúcimi návrhmi vyzýva Komisiu, aby splnila svoj sľub, ktorý sa týka predloženia legislatívneho návrhu o minimálnych normách v oblasti cezhraničného kolektívneho rokovania, ktorý by umožnil členským štátom zlepšiť tieto normy, najmä prostredníctvom kolektívneho rokovania.
<P>
Mrzí ma skutočnosť, že tieto pozmeňujúce a doplňujúce návrhy nezískali požadovanú väčšinu. Keďže vo výslednom texte sa nezohľadňujú potreby sociálnej Európy, hlasovala som proti nemu.
<SPEAKER ID="131" NAME="Lidia Joanna Geringer de Oedenberg  " AFFILIATION="PSE">
písomne. - (PL) Rok 2008 je rokom ratifikácie Lisabonskej zmluvy, ktorá má vstúpiť do platnosti v roku 2009. Európskej únii poskytne nové právomoci a bude mať zásadný vplyv na rozpočet Spoločenstva.
<P>
Novovytvorený Parlament a Komisia budú musieť uplatňovať úplne nový rozpočtový postup, ktorý sa bude týkať rozpočtu na rok 2010. Z uvedeného dôvodu je veľmi dôležité uzavrieť do konca tohto roka jasnú dohodu o zmenách príslušných rozpočtových a legislatívnych nástrojov s cieľom zabezpečiť transparentný rámec na rok 2010. Navyše musíme zintenzívniť prípravy na úplné a rozsiahle preskúmanie všetkých oblastí výdavkov EÚ, aby mohla Komisia do konca tohto roka predložiť správu.
<P>
Zásada solidarity musí zostať v budúcom roku jednou z priorít, rovnako sa však musí zaručiť zabezpečenie jej financovania. Znepokojuje ma však skutočnosť, že už existujúce priority Komisie a jej nové priority nie je možné dosiahnuť súčasne, bez ohrozenia niektorých z nich, pretože dostupné rezervy v rámci rôznych výdavkových stropov viacročných finančných rámcov obmedzujú manévrovací priestor na ich financovanie.
<P>
Z uvedeného dôvodu by mal pôvodný návrh rozpočtu poskytnúť realistický obraz všetkých požiadaviek týkajúcich sa budúceho roka a zohľadňovať požiadavku Parlamentu, ktorá sa týka využitia celej sumy, pridelenej na skúšobné projekty, cieľom ktorých je všeobecný prospech európskych občanov.
<SPEAKER ID="132" NAME="Pedro Guerreiro  " AFFILIATION="GUE/NGL">
písomne. - (PT) Spomeňme si, že okrem rozpravy o rozpočte Spoločenstva na rok 2009 je tu v súlade s medziinštitucionálnou dohodou ešte jedna rozprava o revízii celého rozpočtu EÚ. Je ešte potrebné určiť presnú formu tejto revízie, máme však obavy, pokiaľ ide o niektoré jej ciele, ktoré už boli naznačené.
<P>
Rada už navyše oznámila svoj zámer zaviesť realistickú a prísne stanovenú výšku platieb a oznámila aj to, že výška záväzku a platobné rozpočtové prostriedky sa musia podrobne analyzovať v súvislosti so schopnosťou Spoločenstva vyčerpať ich, čo znamená, že sú pravdepodobnejšie ďalšie zníženia vo výdavkových kapitolách pre štrukturálnu politiku a súdržnosť, s ktorými nesúhlasíme. Máme odlišný názor a veríme, že je potrebné vykonať podrobnú analýzu neúspechu pri čerpaní celej sumy pridelenej na tieto výdavkové kapitoly, a že by sa mali prijať opatrenia, ktoré by zaručili ich prísne plnenie.
<P>
Okrem toho v návrhu sa trvá na zvýšení prostriedkov pridelených na vonkajšiu činnosť s cieľom poskytnúť zdroje, ktoré sú v súlade so zámermi EÚ. Zamietnutie nášho pozmeňujúceho a doplňujúceho návrhu ukázalo, o čo v skutočnosti ide. Sme dôrazne proti požiadavke Rady o dodatočné rozpočtové prostriedky na vojenské výdavky ako súčasť európskej bezpečnostnej a obrannej politiky.
<SPEAKER ID="133" NAME="Janusz Lewandowski" AFFILIATION="PPE-DE">
písomne. - (PL) Vážená pani predsedajúca, v rozpočte na rok 2009 musíme zohľadniť osobitné okolnosti, ktoré ovplyvnia budúci rok.
<P>
Výzvou na kontinuitu legislatívnych a rozpočtových činností EÚ budú predovšetkým následky na rozpočet v dôsledku očakávaného vstupu do platnosti Lisabonskej zmluvy, ale aj európskych volieb a vytvorenia nového Európskeho parlamentu a novej Európskej komisie. Zároveň ide o rok, v ktorom sa má po dvoch rokoch "snáh dostať sa na vrchol", ktoré boli ovplyvnené oneskoreniami v legislatívnej oblasti a následnými oneskoreniami v začatí dlhodobých programov, v plnej miere realizovať finančný výhľad na roky 2007 až 2013.
<P>
Úplne pochopiteľný je dôraz, ktorý sa kladie na inovačné politiky v oblasti financovania, ako aj na ambície Európskej únie v oblasti zahraničnej politiky. Nemožno ho však presadzovať na úkor kohéznej politiky, ktorá je v súčasnom období z dôvodu rozdielov v rozvoji medzi jednotlivými krajinami a oblasťami veľmi dôležitá. V článku 3 správy, ktorý sa zaoberá zásadou solidarity, sa opisuje, ako možno využívať štrukturálne fondy vhodným a transparentným spôsobom. Uvedená skutočnosť nadobúda osobitný význam z hľadiska revízie rozpočtu, ktorá je plánovaná na roky 2008 až 2009, a ktorá má vplyv na financie EÚ po roku 2013. Ide o ďalšiu z dôležitých otázok v oblasti rozpočtovej politiky v roku 2009.
<SPEAKER ID="134" NAME="David Martin  " AFFILIATION="PSE">
písomne. - Vítam obsah správy pani Haugovej o rozpočtovom postupe 2009, oddiel III -Komisia: rozpočtový rámec a priority na rok 2009. Správa poskytuje usmernenia, ktoré pomôžu uľahčiť prechod od súčasného procesu k budúcemu, ktorý vyplynie z Lisabonskej zmluvy. Hlasoval som za túto správu.
<SPEAKER ID="136" NAME="Brian Simpson  " AFFILIATION="PSE">
písomne. - Aj napriek tomu, že som hlasoval za tento spoločný návrh uznesenia, musím poznamenať, že ide o typické uznesenie Európskeho parlamentu, ktoré nie je výsledkom obavy o životné prostredie alebo o námornú bezpečnosť, ale toho, že konzervatívni španielski politici sa neustále zúfalo pokúšajú získať späť Gibraltársky záliv a privádzať svoju vládu do rozpakov.
<P>
Jeho text je pokusom o obsiahnutie všetkého a každého a nesúvisle a obšírne sú v ňom vyjadrené banality, pre dôležitú otázku námornej bezpečnosti však zostalo len málo priestoru.
<P>
V angličtine tento text pôsobí veľmi zle a odsek 12 nedáva zmysel. Je prakticky nemožný, a to je aj dôvodom, prečo ho nemožno brať vážne ani v prípade, že mu rozumiete.
<P>
Dôležitá je skutočnosť, že ropa z lode bola odstránená, že orgány agentúry EMSA a gibraltárske a španielske orgány konali počas katastrofy rýchlo a správne, a že musíme zaručiť riešenie celého problému námornej bezpečnosti. Všetky uvedené skutočnosti bolo možné oveľa účelnejšie uviesť na dvoch stranách, nie na štyroch stranách nesúvislého textu, ktorý máme teraz pred sebou.
<P>
(Skrátené v súlade s článkom 163 ods. 1 rokovacieho poriadku)
<SPEAKER ID="138" NAME="Edite Estrela  " AFFILIATION="PSE">
písomne. - (PT) Hlasovala som za spoločný návrh uznesenia o samite Európska únia - Latinská Amerika a Karibik, pretože si myslím, že samit v Lime ponúkne výnimočnú príležitosť na upevnenie strategického partnerstva medzi týmito dvoma oblasťami a zintenzívni úsilie o dosiahnutie miléniových rozvojových cieľov do roku 2015 vrátane podpory demokracie, právneho štátu, ochrany a zaručenia ľudských práv s venovaním osobitnej pozornosti situácii žien, zvyšovaniu sociálnej súdržnosti a znižovaniu chudoby.
<P>
Súhlasím s narastajúcim presvedčením o dôležitosti vytvorenia strediska pre monitorovanie migrácie, ktoré nám umožní lepšie pochopiť migráciu medzi Latinskou Amerikou a Karibikom a Európskou úniou.
<P>
V otázkach ochrany životného prostredia, biodiverzity, lesného hospodárstva, boja proti zmene klímy, diverzifikácie a v otázkach nedostatku vody je potrebné uskutočniť spoločné opatrenia.
<SPEAKER ID="139" NAME="Hélène Goudin a Nils Lundgren  " AFFILIATION="IND/DEM">
písomne. - (SV) Veľmi sympatizujeme s týmto návrhom uznesenia, isté jeho časti sa však týkajú otázok, ktoré nie sú záležitosťou tohto Parlamentu, ale naopak, mali by za ne zodpovedať členské štáty a možno aj Rada ministrov zahraničných vecí.
<P>
Ako vždy, rôzne skupiny predložili nepodstatné pozmeňujúce a doplňujúce návrhy, ktoré sa týkali rozličných dôležitých principiálnych záležitostí, napríklad či je potrebné zaznamenať organizáciu MRTA do zoznamu teroristických organizácií EÚ alebo pokusov o začatie mierového procesu v Kolumbii.
<P>
Sú to dôležité otázky, ale až natoľko dôležité, že o nich nemôže rozhodovať samotný Európsky parlament, ale subjekty s rozhodovacími právomocami v členských štátoch.
<P>
Z uvedených dôvodov sme hlasovali proti správe.
<SPEAKER ID="140" NAME="Pedro Guerreiro  " AFFILIATION="GUE/NGL">
písomne. - (PT) Aj napriek starostlivo pripravenému návrhu tohto uznesenia je ťažké zakryť v ňom úsilie o to, aby sa globálne biregionálne partnerstvo a euro-latinskoamerická zóna globálneho medziregionálneho partnerstva stali zárodkom budúcej zóny voľného obchodu (s voľným pohybom tovarov, služieb a kapitálu), ktorá by EÚ umožnila podporovať integráciu Latinskej Ameriky v súlade s jej vlastnou predstavou a reagovala na ciele jej najdôležitejších finančných a hospodárskych skupín (pozri ciele asociačných dohôd medzi EÚ a krajinami a regiónmi Latinskej Ameriky, ako napríklad Mexiko a Chile).
<P>
Niektorí z nás sú presvedčení, že dôsledné opakovanie tých formulácií v texte uznesenia, ktoré by sa mali stať spoločnými zásadami, hodnotami a záujmami je len pokusom o podporu koloniálnych nárokov a zásahov mocností EÚ v Latinskej Amerike.
<P>
Zásadne nesúhlasíme s tým, aby EÚ napomáhala nadnárodné spoločnosti privlastňovať si bohatstvo, prírodné zdroje a biodiverzitu regiónu. Tento zámer vyústi do vykorisťovania pracujúcich, podporí nezamestnanosť, zničí milióny drobných farmárov, poškodí životné prostredie, zastaví pokrok a poprie práva a zvrchovanosť národov.
<SPEAKER ID="141" NAME="Jens Holm, Kartika Tamara Liotard a Eva-Britt Svensson  " AFFILIATION="GUE/NGL">
písomne. - Chceme vyjadriť poľutovanie, že text o reprodukčnom zdraví, ktorý bol súčasťou uznesenia skupiny GUE bol odstránený z kompromisného návrhu všetkých politických skupín. Text znel:
<P>
"Vyzýva, aby sa v rámci verejných politík propagovala infraštruktúra, vybavenie a verejné služby, ktoré zabezpečujú všeobecný prístup žien k výchove v oblasti sexuálneho a reprodukčného zdravia vrátane kontroly vlastnej plodnosti, a aby sa podporovalo materstvo a otcovstvo. Uvedené činnosti by umožnili ženám plánovanie rodiny a ostatných stránok svojho života a podporili všetky podmienky potrebné pre vyššiu účasť na základe rovnosti."
<SPEAKER ID="142" NAME="David Martin  " AFFILIATION="PSE">
písomne. - Spolupráca v tejto oblasti si vyžaduje dialóg, ktorý napomáha okrem iného sociálnu súdržnosť a súčinnosť v boji proti globálnemu otepľovaniu. Svojim hlasovaním som vyjadril potrebu podrobnejšieho dialógu v uvedených oblastiach.
<SPEAKER ID="143" NAME="Brian Simpson  " AFFILIATION="PSE">
písomne. - Vítam túto príležitosť diskutovať o situácii v Latinskej Amerike a o vzťahu EÚ a tejto časti sveta, ktorú nám poskytol samit Európska únia - Latinská Amerika a Karibik.
<P>
Podporím spoločný návrh uznesenia, rád by som však zdôraznil, že musíme zabezpečiť, aby sa našlo politické riešenie problémov v Kolumbii a okolitých krajinách, ktoré je v súlade so stanoviskom OSN.
<P>
Vieme, že krajiny tohto regiónu majú ťažkosti a my v Európskej únii im musíme aktívne pomáhať v prekonávaní problémov, predovšetkým tých, ktoré sa týkajú drog a kriminality a utužovania demokratických zásad v ich vládach a inštitúciách.
<SPEAKER ID="144" NAME="Charles Tannock  " AFFILIATION="PPE-DE">
písomne. - Britskí konzervatívci dnes hlasovali v prospech tohto uznesenia, radi by však dali najavo, že odkaz, ku ktorému mali výhrady, a ktorý sa týkal všeobecnej podpory Rímskeho štatútu Medzinárodného trestného súdu a zmienky o "boji proti trestu smrti", predstavuje otázku, ktorá je vecou svedomia každého poslanca Európskeho parlamentu za Konzervatívnu stranu.
<SPEAKER ID="146" NAME="David Martin  " AFFILIATION="PSE">
písomne. - Situácia v Mjanmarsku vyžaduje jednotné a jasné stanovisko zo strany EÚ. Súčasťou spomínaného stanoviska sú rozsiahlejšie a cielenejšie sankcie a privítali by sme celosvetové zbrojné embargo a prepustenie politických väzňov vrátane Aung San Suu Kyi. EÚ by však nemala vyvíjať tlak len na Mjanmarsko, ale aj na krajiny združenia ASEAN s cieľom realizovať kroky na vylúčenie Mjanmarska z výhodných pravidiel obchodovania, ktoré združenie ASEAN ponúka.
<SPEAKER ID="148" NAME="Duarte Freitas  " AFFILIATION="PPE-DE">
písomne. - (PT) Pokles biodiverzity je jednou z najväčších výziev, ktorej dnešná spoločnosť čelí, a ktorá sa v kontexte zmeny klímy stáva ešte znepokojujúcejšou.
<P>
Obavy z vplyvu zmeny klímy na pokles biodiverzity presahuje samotnú ochranu druhov, ktorým hrozí vyhynutie. Pokles biodiverzity znižuje produktivitu ekosystémov a účinnosť ich pomoci ľudskej populácii.
<P>
Napríklad pôdy so zníženou biologickou diverzitou majú nižšiu schopnosť viazať uhlík, čo ešte do vyššej miery zosilňuje zmenu klímy.
<P>
Preto toto uznesenie podporujem a dúfam, že EÚ bude aj naďalej v rámci Dohovoru OSN o biologickej diverzite zastávať ambiciózne stanovisko.
<SPEAKER ID="149" NAME="Hélène Goudin a Nils Lundgren  " AFFILIATION="IND/DEM">
písomne. - (SV) Strana June List podporuje medzinárodné aktivity s cieľom zachovať biologickú diverzitu a biologickú bezpečnosť. Svet prírody ponúka bohatstvá, ktoré ľudia len začali objavovať a je potrebné zanechať tento poklad budúcich príležitostí nasledujúcim generáciám. Z uvedeného dôvodu dnes uznesenie podporujeme.
<P>
Je však dôležité, aby činnosť EÚ s cieľom zachovať biologickú diverzitu umožňovala istú pružnosť, a aby sa smernice EÚ a právne predpisy prijímali s ohľadom na odlišnosti medzi jednotlivými národmi. Naše členské štáty majú rozličné životné prostredia, a preto musia mať aj rozdielne spôsoby ich ochrany.
<SPEAKER ID="150" NAME="Luca Romagnoli  " AFFILIATION="NI">
písomne. - (IT) V správe Miroslava Ouzkého o Európskej stratégii v oblasti biologickej diverzity (COP 9) a o prevencii v oblasti biotechnologických rizík (COP/MOP 4) sa spochybňuje ochrana biologickej diverzity a spravodlivé rozdeľovanie výhod, ktoré vyplývajú z využívania takýchto zdrojov.
<P>
Rád by som sa zameral najmä na otázku biologickej diverzity a zdôraznil, že je potrebné vyvinúť rôzne moderné techniky v oblasti genetického inžinierstva a využiť ich na cisgenické a nie transgenické účely s cieľom podnecovať čo najprirodzenejšie procesy.
<P>
Súhlasím, že je potrebné prijať účinné opatrenia proti biologickému pirátstvu tým, že sa niektoré z týchto výrobkov označia značkou CE, čím sa zaručí, že spĺňajú požiadavky smerníc Spoločenstva, ktoré sa ich týkajú.
<SPEAKER ID="152" NAME="Bruno Gollnisch  " AFFILIATION="NI">
písomne. - (FR) Táto správa neponúka nič menej a nič viac než transformáciu WTO na nové centrum riadenia sveta, ktorého sekretariát má vplyvnejšiu úlohu a právomoci vytvorené podľa vzoru Európskej komisie (zamestnanci, právo iniciatívy a tak ďalej), ktoré má parlamentné zhromaždenie a podobne. Celé toto centrum majú usmerňovať orgány, ktoré chcú kontrolovať svet.
<P>
Paradoxne, je v nej vyjadrená snaha o opodstatnenosť konsenzu, alebo inak povedané, jednomyseľnosti, ktorá, citujem: "zaručuje na rozdiel od väčšinového (váženého) hlasovania, rovnosť všetkých členov." Po tejto rovnosti sa v podstate v Európe šliape.
<P>
Rovnako paradoxne sa v nej žiada o to, aby sa pri obchodných rokovaniach a spôsobe riešenia obchodných sporov zohľadňovali sociálne, environmentálne a "humanistické" hľadiská, kým žiadosti o pristúpenie by sa posudzovali len z obchodného hľadiska! Je to čosi ako oneskorené odôvodnenie toho, že tento Parlament dal intenzívne najavo schválenie pristúpenia Číny do WTO, a teraz sa sťažuje na sociálny damping zo strany tejto krajiny, o opakovanom porušovaní ľudských práv ani nehovoriac.
<SPEAKER ID="153" NAME="Pedro Guerreiro  " AFFILIATION="GUE/NGL">
písomne. - (PT) Aj napriek tomu, že správa má mnohé kladné miesta, uvádza sa v nej napríklad potreba zvýšenej koordinácie činností medzi organizáciami WTO, ILO, programami UNEP, UNDP, organizáciou WHO a konferenciou OSN, UNCTAD, obsahuje snahu o zľahčenie otázky liberalizácie medzinárodného obchodu, ktorú ani v najmenšej miere nekritizuje.
<P>
Cieľom tohto obozretného prístupu je iba zmierniť kritiku a zamaskovať úlohy tých, ktorí, ako sociálni demokrati, sa snažia nájsť spôsob riešenia krízy kapitalistického systému.
<P>
V správe sa znova zdôrazňuje podpora, aj keď len v umiernenej forme, liberalizácie svetového obchodu a zároveň sa v nej zastierajú jej následky. Liberalizácia medzinárodného obchodu podporila, k radosti a prospechu veľkých finančných a hospodárskych skupín, najmä EÚ, otvorenie trhov medzi krajinami s obrovskými rozdielmi v stupni hospodárskeho rozvoja.
<P>
Správa sa urputne snaží utajiť to, že vyjadruje súhlas s liberalizáciou obchodu a jej úlohou pri útoku vedenom neoliberálnou kapitalistickou globalizáciou, o ktorej tvrdí, že zaručí hospodársky rozvoj a pokrok národov.
<P>
Nie je v tom ani štipka pravdy. Už sme spozorovali a stále pozorujeme, že nerovnosti vo svete vzrastajú, a ak sa v súčasných neoliberálnych politikách bude aj naďalej pokračovať, tento trend sa ešte zvýši. Príkladom je vzrast ceny potravín.
<P>
Z uvedených dôvodov som hlasoval proti správe.
<SPEAKER ID="154" NAME="David Martin  " AFFILIATION="PSE">
písomne. - Vítam správu pani Muscardiniovej s názvom K reforme Svetovej obchodnej organizácie. Oblasti ako systém zastúpenia, mechanizmus organizácie na urovnávanie sporov a všeobecná legitimita a transparentnosť organizácie si zasluhujú pozornosť. Analýza v tejto správe je dôkazom toho, že pre príspevok do rozpravy o spomenutých otázkach sa urobilo veľa práce. Navyše v súvislosti s rozpravou je nutná vyššia účasť a konzultácie s občianskou spoločnosťou, rozvojovými krajinami a organizáciami OSN. Výsledok môjho hlasovania ovplyvnili uvedené hľadiská.
<SPEAKER ID="155" NAME="Zdzisław Zbigniew Podkański  " AFFILIATION="UEN">
písomne. - (PL) Svetová obchodná organizácia bola vytvorená s cieľom poskytnúť priestor pre voľný a multilaterálny obchod. Prišlo sa na to, že kľúčom k stabilnému hospodárskemu rastu a k znižovaniu svetovej chudoby je otvorený trh, založený na priateľstve a úprimnosti.
<P>
Pre niektorých ľudí je však WTO aj naďalej hádankou. Tento stav je dôsledkom nedostatočnej transparentnosti jej činností a zverejňovaním nevhodných informácií. Užšie pracovné skupiny G4 a G6 sú v súčasnosti často vnímané ako združenia predstaviteľov veľkých krajín, ktoré presadzujú, alebo sa snažia presadiť vlastnú vôľu voči ostatným členom.
<P>
Ďalší problém predstavuje nedostatok technickej a právnej pomoci zo strany WTO menej rozvinutým krajinám, ktoré nezískavajú zo zvýšenej liberalizácie trhu žiadne hospodárske výhody.
<P>
S krajinami ako India, Čína či Brazília sa zaobchádza ako s rozvojovými, a preto môžu mať výhody plynúce z výhodnejších podmienok a rôznych väzieb. Som presvedčený, že v tomto prípade ide o chybu v politike WTO. WTO neráta s obrovským potenciálom týchto krajín a ich zdrojov. Krajiny uvedenú skutočnosť využívajú a často používajú v obchodných vzťahoch cenový damping, čo škodí iným krajinám. Rozdelenie rozvojových krajín by malo mať jasnejší charakter a mali by sa pri ňom zvažovať faktory ako hospodárska sila, hospodársky rozvoj, rast HDP a rast vývozu.
<SPEAKER ID="156" NAME="Luca Romagnoli  " AFFILIATION="NI">
písomne. - (IT) Vážená pani predsedajúca, dámy a páni, hlasujem za správu pani Muscardiniovej o reforme Svetovej obchodnej organizácie. Reforma multilaterálneho obchodného systému a najmä činnosti Svetovej obchodnej organizácie bola potrebná už istý čas, predovšetkým z hľadiska súčasnej veľkosti organizácie, ktorá má 151 členov.
<P>
Rád by som zdôraznil aj naliehavosť reformy v súvislosti s rozvojovými krajinami. V súčasnom období využívajú krajiny s prekvitajúcim obchodom, napríklad Čína a India preferenčné zaobchádzanie a zvýhodňovanie, pretože sú stále vnímané ako "rozvojové" krajiny, ktoré sú na jednej úrovni s menej rozvinutými krajinami. Súhlasím s návrhom zriadiť zoskupenia rozvojových krajín, ktoré sú jasnejšie, porovnateľnejšie a viac zodpovedajú skutočnej situácii ich hospodárstiev.
<SPEAKER ID="158" NAME="Pedro Guerreiro  " AFFILIATION="GUE/NGL">
písomne. - (PT) Skutočná "používateľská príručka" pre dohody o voľnom obchode...
<P>
V texte sa nachádza množstvo nekritických zmienok o znižovaní, odstraňovaní a liberalizácii necolných prekážok, o obavách týkajúcich sa narušenia hospodárskej súťaže zapríčineného verejnými dotáciami, zmienok o dôležitosti zvyšovania liberalizácie služieb a investícií a verejného obstarávania. Obsahuje viac-menej aj podporu Lisabonskej zmluvy.
<P>
Uznesenie je natoľko neoliberálne, že podnietilo sociálnych demokratov k obhajobe ich tichého súhlasu s jeho obsahom prostredníctvom predloženia súboru pozmeňujúcich a doplňujúcich návrhov s cieľom zmierniť ho. Ide o takzvaný kapitalizmus s ľudskou tvárou.
<P>
Zopakujem, že je zrejmé, že tieto zmluvy o voľnom obchode sa pokúšajú pretlačiť cez okno to, čo sa im nepodarilo dostať dovnútra cez dvere. EÚ sa uzatváraním tohto druhu dohôd z rôznymi regiónmi a krajinami sveta postupne snaží podporovať liberalizáciu medzinárodného obchodu a zároveň pokračovať v rokovaniach s WTO.
<P>
Dôrazne odmietame dohody o voľnom obchode (bez ohľadu na to, aké záhadné sa zdajú byť). Sme presvedčení, že ľudia sa musia zorganizovať, zjednotiť a bojovať za ukončenie neoliberálnych politík, ktoré majú také škodlivé dôsledky pre pracujúcich a národy.
<SPEAKER ID="159" NAME="David Martin  " AFFILIATION="PSE">
písomne. - Je potrebné podporiť otázku pána Markova na ústne zodpovedanie pre Komisiu, týkajúcu sa dohody o voľnom obchode medzi EÚ a Radou pre spoluprácu arabských štátov Perzského zálivu. Dohoda o voľnom obchode medzi EÚ a Radou pre spoluprácu arabských štátov Perzského zálivu by mala obsahovať ustanovenia o normách v oblasti práce a životného prostredia a o ľudských právach. Bez týchto ustanovení sa ohrozí sociálna podstata dohody o voľnom obchode. Za predpokladu, že EÚ bude aj naďalej spoľahlivým obhajcom sociálne zodpovednej hospodárskej politiky na celom svete, je potrebné uznať žiadosti o obnovenie mandátu. Hlasoval som v súlade so stanoviskami, ktoré som vo vzťahu k tejto otázke vyjadril.
<SPEAKER ID="161" NAME="Jan Andersson, Göran Färm, Inger Segelström a Åsa Westlund  " AFFILIATION="PSE">
písomne. - (SV) My, švédski sociálni demokrati, sme sa rozhodli hlasovať za túto správu.
<P>
Domnievame sa, že na riešenie výziev v oblasti životného prostredia a klímy je potrebné navrhnúť hospodárske nástroje na úrovni EÚ. V správe sa zdôrazňuje aj zásada subsidiarity.
<P>
Rozhodli sme sa však, že nepodporíme text, ktorý sa týka konkrétnych opatrení pre domácnosti s nízkym príjmom.
<P>
Na vyváženie sociálnych dôsledkov nástrojov politiky v oblasti životného prostredia existujú jednoduchšie a lepšie všeobecné opatrenia.
<P>
Rozhodli sme sa hlasovať aj proti pozmeňujúcim a doplňujúcim návrhom 2 a 3. Týkajú sa dôležitých oblastí ako účinnosť spaľovacích motorov a používanie pesticídov.
<P>
Domnievame sa však, že je to najlepšie možné riešenie, aké môže Parlament v súčasnosti v súvislosti so znížením vplyvu motorových vozidiel na klímu a s regulovaním používania pesticídov ponúknuť.
<SPEAKER ID="162" NAME="John Bowis  " AFFILIATION="PPE-DE">
písomne. - Skupina PPE-DE víta správu o zelenej knihe o trhovo orientovaných nástrojoch na účely environmentálnej politiky a súvisiacich politík. Sme presvedčení, že jej súčasťou je mnoho dobrých a konštruktívnych prvkov, ktoré slúžia na zdôraznenie dôležitosti trhovo orientovaných nástrojov v rozvoji a vykonávaní politiky v oblasti životného prostredia. Z tohto dôvodu sme hlasovali za správu.
<P>
Skupina PPE-DE by však rada upriamila pozornosť na skutočnosť, že sme hlasovali proti druhej časti odseku 26, v ktorom sa Komisia žiada, aby predložila legislatívny návrh týkajúci sa minimálnej dane Spoločenstva z CO2 do konca roka 2008. Máme intenzívny pocit, že táto požiadavka je v rozpore so zásadou subsidiarity. Určovanie daňovej politiky je na členských štátoch. Skupina PPE-DE by rada zdôraznila aj to, že táto koncepcia nie je zlučiteľná s pokračujúcim rozvojom účinného systému obchodovania s emisnými kvótami.
<P>
Skupina PPE-DE by ďalej rada zdôraznila aj skutočnosť, že vzhľadom na to, že o odseku 42 správy sa nehlasovalo oddelene, náš nesúhlas sa z rovnakého dôvodu týka aj dane z kerozínu a poplatkov za emisie NOx na území celej EÚ.
<SPEAKER ID="163" NAME="Charlotte Cederschiöld, Christofer Fjellner, Gunnar Hökmark a Anna Ibrisagic  " AFFILIATION="PPE-DE">
písomne. - (SV) Podporujeme správu o zelenej knihe o trhovo orientovaných nástrojoch na účely environmentálnej politiky a súvisiacich politík,, lebo sa zaoberá veľkým počtom mechanizmov, ktoré je možné použiť na ochranu alebo zlepšenie životného prostredia, napríklad obchodovanie s emisnými kvótami, zásada znečisťovateľ platí a reforma subvencií, ktoré škodia životnému prostrediu.
<P>
Odmietame však myšlienku zavedenia tzv. karty CO2 pre fyzické osoby a malé a stredné podniky, na ktorú sa má zaznamenávať spotreba energie a množstvo vyprodukovaných skleníkových plynov. Po prvé, domnievame sa, že prekážkami budú praktické ťažkosti. Domnievame sa aj, že návrh je v konflikte so súkromím občanov a osobnou slobodou, najmä z dôvodu, že neobsahuje odôvodnenie zberu týchto údajov alebo ich využitia.
<P>
Odmietame aj návrh týkajúci sa daní z CO2. Voľný obchod znamená, že zdroje Zeme sa využívajú najúčinnejšie, ako sa dá. Mali by sme sa zamerať na medzinárodné zmluvy v oblasti životného prostredia.
<SPEAKER ID="164" NAME="Edite Estrela  " AFFILIATION="PSE">
písomne. - (PT) Hlasovala som za správu Anne Ferreirovej o zelenej knihe o trhovo orientovaných nástrojoch na účely environmentálnej politiky a súvisiacich politík, pretože súhlasím s tým, že použitie týchto nástrojov je na uskutočňovanie reálnych a účinných politík v oblasti životného prostredia nevyhnutné. Opatrenia, ktoré zlepšujú fungovanie trhov, ako je používanie zásady znečisťovateľ platí, umožňujúce spoplatňovanie hospodárskych činností spôsobujúcich škody v oblasti životného prostredia, sú takou formou zasahovania zo strany štátu, ktorú je potrebné, na základe skúseností z oblasti ochrany životného prostredia, podporovať.
<SPEAKER ID="165" NAME="Duarte Freitas  " AFFILIATION="PPE-DE">
písomne. - (PT) Podporujem správu Anne Ferreirovej, pretože som presvedčený, že trhovo orientované nástroje ako zdaňovanie, subvencie a obchodovanie s emisnými kvótami sú na účely politiky v oblasti životného prostredia dôležité, ale nie jediné využiteľné na podporu trvalo udržateľného rozvoja.
<P>
Aj napriek tomu, že s touto správou vo všeobecnosti súhlasím, myslím, že by bolo predčasné zaviesť jednotnú európsku daň z CO2. Bolo by totiž zložité zavádzať ju zároveň so systémom obchodovania s emisnými kvótami EÚ.
<P>
Okrem toho nesúhlasím s tým, že platné ustanovenia Spoločenstva o ochrane životného prostredia je potrebné nahradiť trhovo orientovanými nástrojmi, ktoré svojou podstatou nebudú náhradou za právne predpisy.
<SPEAKER ID="166" NAME="Hélène Goudin a Nils Lundgren  " AFFILIATION="IND/DEM">
písomne. - (SV) Otázky životného prostredia patria v rámci spolupráce EÚ k najdôležitejším oblastiam. Cezhraničné znečisťovanie životného prostredia v Európe nie je možné riešiť na úrovni jednotlivých štátov. V podobných prípadoch má EÚ zrejmú úlohu.
<P>
Veľmi znepokojujúca je však skutočnosť, že v tejto správe sa nehanebným spôsobom využívajú otázky týkajúce sa životného prostredia ako argumenty na zvýšenie politickej moci EÚ a na otváranie dvier byrokracii a protekcionizmu. Existuje veľa príkladov a všetky sú nesprávne. V správe sa žiada spoločné zdaňovanie, prehodnotenie prístupu k ponímaniu voľnej hospodárskej súťaže a zavedenie takzvaných nástrojov prispôsobenia na hraniciach, inými slovami, daní.
<P>
Členské štáty musia mať povolené rozhodovať o otázkach politiky v oblasti životného prostredia. Rozvoj kreativity tkvie v súťaži medzi krajinami a podnikmi s cieľom nájsť riešenia problémov v oblasti životného prostredia, a nie v tom, že budeme do svojich životov zavádzať byrokraciu.
<P>
Z uvedených dôvodov sme hlasovali proti správe.
<SPEAKER ID="167" NAME="Pedro Guerreiro  " AFFILIATION="GUE/NGL">
písomne. - (PT) Táto správa pokračuje v iniciatíve Európskej komisie a vytvára súbor usmernení Európskeho parlamentu na vytvorenie trhovo orientovaných nástrojov na účely environmentálnej politiky a súvisiacich politík, vyhliadku, ktorú vnímame s tými najvážnejšími výhradami a obavami.
<P>
Jej cieľom je znížiť znečistenie a ochraňovať životné prostredie prostredníctvom trhovo orientovaných opatrení a prostredníctvom zavedenia zásady znečisťovateľ platí, náklady na ktoré budú v konečnom dôsledku znášať spotrebitelia, vo všeobecnosti rodiny, ktoré už teraz platia väčšinu environmentálnych daní.
<P>
Správa sa dotýka platenia poplatkov za spotrebu vody, ktoré zahŕňajú náklady na používanie zdroja a environmentálne náklady. Vieme, že v niektorých krajinách už podporujú nahradenie dane z príjmu daňou založenou na zásade znečisťovateľ platí, a že niektorí ju považujú za daň budúcnosti EÚ.
<P>
Okrem iných opatrení v oblasti daní, správa predkladá schému obchodovania s emisiami CO2, ktorá je založená na hlavných hospodárskych záujmoch, a ktorá podporí špekuláciu v oblasti financií.
<P>
Preto som hlasoval proti.
<SPEAKER ID="168" NAME="Linda McAvan  " AFFILIATION="PSE">
písomne. - Poslanci Európskeho parlamentu za Labouristickú stranu podporujú riešenie problémov týkajúcich sa životného prostredia prostredníctvom trhovo orientovaných nástrojov, ku ktorým patrí systém obchodovania s emisnými kvótami EÚ. Veľmi vítame zelenú knihu aj samotnú správu. Existuje však viacero oblastí, ku ktorým máme výhrady. Okrem iného k nim patria:
<P>
odsek 47: smernica Eurovignette: domnievame sa, že Komisia v budúcnosti predloží legislatívny návrh smernice Eurovignette a svoje stanovisko vyjadríme až po jeho predložení,
<P>
odsek 50: smernica o zdaňovaní energie: ciele niektorých výnimiek v oblasti daní z fosílnych palív pre domácich spotrebiteľov sa týkajú sociálnej politiky a je potrebné rešpektovať ich.
<SPEAKER ID="169" NAME="Olle Schmidt  " AFFILIATION="ALDE">
písomne. - (SV) Ako švédsky liberál mám k spoločnému systému zdaňovania EÚ skeptický postoj. Neplatí to však v prípade environmentálnych daní. Ale aj napriek tomu musíme dôkladne zvážiť, ktorá kombinácia nástrojov bude obzvlášť účinná. Som veľkým fanúšikom obchodovania s emisnými kvótami a v zásade nie som proti dani z oxidu uhličitého. Pri ich vzájomnom porovnávaní je však potrebné starostlivo zvažovať, a keďže tieto návrhy boli predložené ako protichodné, považujem za vhodné zaujať stanovisko.
<P>
Správa pani Ferreirovej je sčasti dobrá, sčasti nie. Viacero jej častí je však kladných, preto som pred hlasovaním nemusel dlho rozmýšľať. Ale neplatilo to pri všetkých častiach. Ide napríklad o odsek 66, o ktorom sa nehlasovalo oddelene, a ktorý sa týka zavedenia tzv. karty CO2 pre fyzické osoby a malé a stredné podniky. Je pravdou, že politika je o tom, že čosi chcete. Ideálne by však bolo, keby to bolo aj uskutočniteľné.
<SPEAKER ID="170" NAME="Thomas Ulmer  " AFFILIATION="PPE-DE">
písomne. - (DE) Hlasujem proti tejto správe, pretože navrhované nástroje zaváňajú skôr plánovaným než trhovým hospodárstvom. Nesúhlasím s prevládajúcimi názormi v súvislosti so základnými charakteristikami trhového hospodárstva.
<SPEAKER ID="172" NAME="Bruno Gollnisch  " AFFILIATION="NI">
písomne. - (FR) Otázky, ktoré sa riešia v správe pána Radwana, znejú dosť technicky, sú však veľmi dôležité.
<P>
Verejné orgány by určite mali mať slovo pri stanovovaní účtovných noriem, pretože majú veľký vplyv na všetky subjekty v rámci hospodárstva a dokonca aj na daňové príjmy jednotlivých krajín. Nie je správne, ak sa súkromný orgán zriadi de facto, ako skutočný zákonodarca, bez akejkoľvek politickej kontroly, najmä v súčasnosti, keď sa stále viac spochybňuje technická legitímnosť rady IASB. Dôvodom pochýb je spôsob, akým rada rieši problémy. Ide skôr o teoretický ako odborný prístup. Navyše existuje ešte veľa nedostatkov, pokiaľ ide o jej geografické a odborné zloženie. Áno, ak budú nové normy užitočné a potrebné, mali by sa prijať, ale až po vykonaní dôkladnej analýzy nákladov a prínosov. Áno, úloha rady IASB by sa mala týkať len spoločností kótovaných na burze a nie malých a stredných podnikov.
<P>
Čo sa týka zásady "reálnej hodnoty", v súlade s ňou sa uprednostňuje krátkodobý prístup a za dominantný faktor vedenia podnikov sa považujú finančné výsledky. Zvyšuje sa vplyv finančnej sféry na hospodárstvo a zvyšuje sa nestálosť trhov. Európska únia by mala odmietnuť zavedenie tejto normy. Stanovisko spravodajcu k tomuto problému však nie je ani zďaleka jednoznačné. Z uvedeného dôvodu sa zdržíme hlasovania o tejto správe.
<SPEAKER ID="173" NAME="Pedro Guerreiro  " AFFILIATION="GUE/NGL">
písomne. - (PT) Od januára 2005 majú verejne obchodované spoločnosti EÚ povinnosť používať pre konsolidované účtovné závierky medzinárodné účtovné normy.
<P>
Uvedené normy vypracovala súkromná organizácia (Nadácia Výboru pre medzinárodné účtovné štandardy a Rada pre medzinárodné účtovné štandardy (IASCF/IASB)), ktorá je financovaná zo súkromných zdrojov (predovšetkým podnikmi z rovnakej oblasti), a ktorá nepodlieha žiadnej verejnej kontrole.
<P>
Aj napriek tomu, že v tejto správe sú vyjadrené hľadiská, ku ktorým máme výhrady, obsahuje návrhy opatrení s cieľom riešiť opísanú situáciu, a čo sa týka uplatňovania tohto typu účtovných noriem v malých a stredných podnikoch, je v nej vyjadrený opatrný postoj.
<P>
Žiaľ, je potrebné ujasniť si, že pacienta nemožno vyliečiť utišujúcimi opatreniami, ktorých cieľom je minimalizovať následky finančných špekulácií a zabrániť výskytu situácií, ktoré by mohli viesť ku krachu medzinárodného finančného systému, a ktoré sú spôsobom upevnenia vzrastajúcej liberalizácie pohybov kapitálu.
<P>
Musíme sa dostať k podstate problému: vzrastajúcemu ovládaniu hospodárstva finančným kapitálom a vzrastajúcej miere finančných špekulácií a následnému úniku výrobných investícií. Musíme konať tak, aby finančné systémy slúžili pokroku národov a krajín, a nie aby boli k dispozícii obrovskému kapitálu!
<SPEAKER ID="174" NAME="Małgorzata Handzlik  " AFFILIATION="PPE-DE">
písomne. - (PL) Pre stabilitu finančných trhov sú svetové účtovné normy na vysokej úrovni obzvlášť dôležité. Medzinárodné účtovné normy (IFRS) nepochybne zjednodušia porovnávanie finančného výkazníctva podnikov a v konečnom dôsledku umožnia investorom prijímať lepšie rozhodnutia.
<P>
Rada by som však poznamenala, že požiadavky na malé a stredné podniky sa líšia od tých, ktoré kladú investori na kapitálové trhy.
<P>
Z uvedeného dôvodu súhlasím so spravodajcom v tom, že normy IFRS, ktoré sú navrhnuté pre malé a stredné podniky Radou pre medzinárodné účtovné štandardy (IASB) sú príliš zložité. Chcela by som zdôrazniť, že budem vytrvalo odmietať riešenia, ktoré namiesto uľahčenia situácie kladú podnikom ďalšie prekážky. Návrh rady IASB bol pripravovaný pre dosť veľké malé a stredné podniky (viac ako 50 zamestnancov). Na tomto mieste by som rada spomenula niekoľko údajov, ktoré nedávno uverejnil EUROSTAT, a podľa ktorých podniky, ktoré zamestnávajú menej ako 50 zamestnancov tvoria 98,7 % všetkých podnikov fungujúcich v EÚ. Viac ako 50 zamestnancov má len 1,1 % podnikov, je ich zhruba 210 000.
<P>
Chcela by som poznamenať, že nie som proti myšlienke noriem IFRS pre malé a stredné podniky ako také. Som však presvedčená, že Európska únia by mala vykonať podrobný prieskum prínosov prijatia noriem IFRS pre malé a stredné podniky. Pokračovanie rozpravy o tejto otázke budem sledovať so značným záujmom.
<SPEAKER ID="175" NAME="Peter Skinner  " AFFILIATION="PSE">
písomne. - Verejný dohľad nad orgánmi ako sú nadácia IASCF/rada IASB predstavuje kontroverznú otázku. Smerovanie k zbližovaniu schválené v normách IFRS môže priniesť podnikom, ktoré fungujú na medzinárodnej úrovni, rastúce výhody. Zrušenie dvojitého účtovníctva môže ušetriť milióny eur. Povaha dohôd, ktoré sa prijímajú netransparentne a spôsobom, ktorý nemôžeme ovplyvniť, však spochybňuje verejný dohľad nad týmto procesom.
<P>
Malé a stredné podniky si tiež zasluhujú náležitú pozornosť. O zaobchádzaní s nimi je známych menej faktov, než o veľkých spoločnostiach.
<P>
Navyše zásadu reálnej hodnoty nie je potrebné narúšať alternatívami a výkladmi do vyššej miery, ako je potrebné.
<SPEAKER ID="176" NAME="Predsedajúca">
. - Týmto sú vysvetlenia hlasovania uzavreté.
