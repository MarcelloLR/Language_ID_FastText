<CHAPTER ID="021">
Prispôsobenie rokovacieho poriadku Európskeho parlamentu Lisabonskej zmluve (rozprava) 
<SPEAKER ID="162" NAME="Predseda">
Ďalším bodom programu je správa pána Martina v mene Výboru pre ústavné veci o prispôsobení rokovacieho poriadku Lisabonskej zmluve.
<SPEAKER ID="163" NAME="David Martin">
spravodajca. - Vážený pán predseda, v prvom rade by som sa vám chcel poďakovať za trpezlivosť a za vašu prítomnosť.
<P>
Keď som v roku 1984 prvýkrát kandidoval do Európskeho parlamentu, poznamenal som pred jedným svojím vtedajším kolegom Kenom Collinsom, škótskym poslancom, že by ma zaujímalo, či robím nesprávnu vec, pretože sa mi nezdalo, že Parlament má v legislatívnych otázkach dostatočne silné zuby. Ken mi povedal, že je pravda, že Parlament nemá veľké zuby, ale keby som sa opýtal ktorejkoľvek čerstvej matky, vedel by som, že veľký dojem možno urobiť aj ďasnami.
<P>
Parlament urobil veľký dojem svojimi ďasnami, pokiaľ ide o využívanie práva konzultovať právne predpisy. Odvtedy sme mali Jednotný európsky akt, ktorý zmenil Európsky parlament z dojčaťa na dieťa, Maastricht, ktorý nás previedol pubertou, Zmluvu z Nice a Amsterdamskú zmluvu, ktoré nás priviedli do dospelosti, a teraz Lisabonskú zmluvu, o ktorej som presvedčený, že dovedie tento Parlament k plným právam dospelého parlamentu porovnateľného s ktoroukoľvek inou demokratickou inštitúciou v Európskej únii.
<P>
Je pre mňa česť, že mám príležitosť predložiť správu upravujúcu náš rokovací poriadok, aby zohľadňoval nové právomoci, ktoré máme na základe Lisabonskej zmluvy.
<P>
Je to pre mňa česť, ale ak mám byť úprimný, som tiež trochu sklamaný, pretože táto správa by sa vlastne mala nazývať Corbettova správa. Môj kolega pán Richard Corbett vykonal všetku ťažkú prácu na tejto správe pred voľbami. Z hľadiska aspektov správy súvisiacich s Lisabonskou zmluvou mi veľmi uľahčil prácu. Hoci sme mali nezhody v súvislosti s aspektmi správy, ktoré s Lisabonskou zmluvou nesúvisia, pán Richard Corbett urobil vynikajúcu prácu z hľadiska aspektov súvisiacich s Lisabonskou zmluvou a mne stačilo iba prevziať štafetu.
<P>
Správa nás pripravuje na nové právomoci, ktoré získavame v obchodnej politike, v ktorej teraz budeme mať plnú právomoc súhlasu spoločne s Radou vo všetkých záležitostiach obchodu, a na naše nové právomoci súvisiace s poľnohospodárstvom a rybolovom, kde teraz máme právo využívať spolurozhodovací postup. Správa tiež spresňuje našu úlohu pri menovaní Európskej komisie, vytvára nový vzťah medzi Európskym parlamentom a národnými parlamentmi a pripravuje pôdu pre nových poslancov tohto Parlamentu.
<P>
Väčšinu týchto otázok sme, ako som už povedal, vyriešili bez nezhôd. Dovoľte, aby som aspoň stručne spomenul, v ktorých otázkach sú medzi skupinami nezhody. Hoci by som mal mimochodom povedať, že politické skupiny v tejto záležitosti ukázali vynikajúcu spoluprácu. Všetci tieňoví spravodajcovia a koordinátori boli veľmi nápomocní, existuje však niekoľko problémov, ktoré sme nedokázali vyriešiť.
<P>
Po prvé, kto by mal predsedať našej delegácii v konferencii COSAC? Mal by to byť predseda Výboru pre ústavné veci alebo by to mal byť podpredseda Parlamentu, ako je tomu teraz? Podľa môjho názoru by to mal byť podpredseda Parlamentu. Výbor rozhodol, že by to mal byť predseda výboru. Nakoniec rozhodne plénum, chcem však povedať, že pri konferencii COSAC ide o viac, než iba o medziinštitucionálne vzťahy. Zaoberá sa aj otázkami politiky, a preto z historického hľadiska našej delegácii predsedá podpredseda.
<P>
Pokiaľ ide o naše vzťahy s národnými parlamentmi, mali sme vo výbore určité nezhody v tom, do akých podrobností by sme mali zachádzať a do akej miery by pravidlá mali predpisovať tieto vzťahy. S pánom Brokom, ktorý bol v tejto otázke veľmi ústretový, sa nám podarilo dosiahnuť kompromis, ktorý stanovuje niektoré podrobnosti, ale aj naďalej necháva dostatok priestoru predsedovi Parlamentu, aby mohol so svojimi partnermi v národných parlamentoch dohodnúť presné formy spolupráce s týmito národnými parlamentmi.
<P>
Tretím problémom, pri ktorom došlo k určitým nezhodám, je spôsob riešenia zásady subsidiarity. Celkom jednoducho sme dohodli úlohu, ktorú budú v tejto záležitosti hrať výbory, a vo vzťahu k nej panuje konsenzus. Jediný problém, ktorý nastal, bol, čo sa stane, ak výbor povie, že nedošlo k porušeniu zásady subsidiarity a že právne predpisy by mali byť prijaté. Mala by existovať bezpečnostná poistka, aby poslanci Európskeho parlamentu mohli predniesť túto záležitosť v pléne Parlamentu? Predložil som pozmeňujúci a doplňujúci návrh a iní poslanci predložili podobné pozmeňujúce a doplňujúce návrhy, aby v prípade, že si jedna desatina poslancov Európskeho parlamentu myslí, že došlo k problému so zásadou subsidiarity, mohla byť záležitosť prerokovaná v pléne Parlamentu. Myslím si, že je to rozumná bezpečnostná poistka.
<P>
Poslednou otázkou, ktorú chcem spomenúť, je otázka pozorovateľov a či by sme mali mať pozorovateľov predtým, než 18 nových poslancov prevezme svoj mandát. Môj názor je taký, že by sme v každom prípade mali. Kľúčovou otázkou však je - a aj v tejto záležitosti panuje vo výbore zhoda -, či by títo pozorovatelia mali byť ľudia, ktorí by inak boli zvolení do Parlamentu. Je to rozhodujúce pre našu dôveryhodnosť. Ak dovolíme členským štátom, aby do úlohy pozorovateľa menovali kohokoľvek - a doniesli sa nám fámy, že niektoré členské štáty chcú menovať poslancov národných parlamentov -, myslím si, že by to bolo absolútne neprijateľné.
<P>
Na záver chcem povedať, že som spokojný, že tento Parlament vďaka svojmu hlasovaniu tento týždeň bude mať 1. decembra, od okamžiku nadobudnutia platnosti Lisabonskej zmluvy, súbor pravidiel, ktoré nám umožnia okamžite vykonávať naše nové právomoci. Je to zásluhou ľudí, ktorí pracovali vo Výbore pre ústavné veci pred začiatkom leta, a znova opakujem svoje poďakovanie pánovi Richardovi Corbettovi za všetko úsilie vynaložené v tejto súvislosti.
<P>
(potlesk)
<SPEAKER ID="164" NAME="József Szájer" LANGUAGE="HU">
Vážený pán predseda, dámy a páni, na radosť mnohých z nás onedlho nadobudne platnosť Lisabonská zmluva. Viedol k nej dlhý proces, ale nespôsobil to hlavne tento Parlament, že jej ratifikácia trvala tak dlho. Presne z tohto dôvodu bezprostredné vykonávanie nášho prispôsobeného rokovacieho poriadku tiež nezávisí len od Parlamentu.
<P>
Rád by som začal bodom, pri ktorom spravodajca skončil, konkrétne, že je mimoriadne dôležité, aby sme tieto právomoci začali uplatňovať čo najskôr. Parlament naozaj získal veľké množstvo právomocí. Lisabonská zmluva výrazne zvyšuje vplyv Parlamentu, a tým aj demokraciu, a zároveň podporuje štatút demokracie v Európe. Našou úlohou v tomto prípade je zaručiť tu, v priebehu tejto rozpravy a na základe týchto právnych predpisov, že bude možné tieto právomoci skutočne uplatňovať.
<P>
Chcel by som poďakovať spravodajcovi pánovi Martinovi a aj pánovi Corbettovi za vykonanú prácu. Správa obsahuje všetky kľúčové body, napríklad udržiavanie kontaktu s národnými parlamentmi, prísnejšie a podstatne jasnejšie definované uplatňovanie zásady subsidiarity, ako aj komitologických postupov a nových právomocí parlamentu v spolurozhodovacom postupe pri súčasnom uvedení otázok súvisiacich s rozpočtovými postupmi v tejto správe, čo rozhodne podporujeme.
<P>
Súčasne sa musíme uistiť, a na to by som chcel upozorniť v súvislosti s hlasovaním o predložených pozmeňujúcich a doplňujúcich návrhoch, že tieto právomoci nemožno zneužívať. Veľmi malá menšina by nemala byť schopná zneužiť ani brzdiť samotný legislatívny proces. Musíme nájsť flexibilné riešenia. Počas ratifikácie Lisabonskej zmluvy sme mali možnosť vidieť, ako sa jeden človek, prezident jednej krajiny, dokázal hrať s celým systémom. Práve preto musia byť zahrnuté iba tie záruky, ktoré nemožno zneužiť až do krajnej miery. Poslanecký klub Európskej ľudovej strany (kresťanských demokratov) podporuje túto správu a blahoželáme obom spravodajcom, pánovi Corbettovi a pánovi Martinovi.
<SPEAKER ID="165" NAME="Ramón Jáuregui Atondo" LANGUAGE="ES">
Vážený pán predseda, tiež by som rád začal tým, že Skupina progresívnej aliancie socialistov a demokratov v Európskom parlamente je veľmi hrdá na to, že dvaja naši priatelia a kolegovia, pán David Martin a pán Richard Corbett, prispeli k tejto dôležitej reforme. Rád by som im zablahoželal a verím, že to nájde ohlas v celom Parlamente.
<P>
Druhá vec, ktorú by som chcel povedať, je, že sa tu odohráva niečo skutočne veľmi dôležité, pretože si myslím, že mať 1. decembra v platnosti nový rokovací poriadok zároveň s novou zmluvou má obrovský politický význam. Posielame správu európskemu politickému systému, že Parlament sa pripravuje a prispôsobuje tomu, aby mal nástroj na novú zmluvu. Samozrejme, existuje mnoho reforiem, ktoré zodpovedajú tejto myšlienke.
<P>
Keďže si myslím, že je čas na zhrnutie, chcem povedať, že, samozrejme, súhlasíme s celou správou, ale v súvislosti s reformami a pozmeňujúcimi a doplňujúcimi návrhmi, o ktorých sa ešte nerozhodlo, by som chcel povedať dve veci, ktoré považujem za správne.
<P>
Prvou je, hoci v Konferencii predsedov boli určité nejasnosti v súvislosti s tým, ktoré typy pozmeňujúcich a doplňujúcich návrhov by mali byť prijaté na základe toho, či sú výsledkom Lisabonskej zmluvy v najužšom zmysle slova, že by som chcel vyjadriť naše želanie, aby to bol predseda Parlamentu, kto rozhodne, či niektoré reformy rokovacieho poriadku nie sú vhodné. Z tohto hľadiska súhlasím s tým, aby to bol predseda, kto rozhodne, a my sa tomuto rozhodnutiu prispôsobíme.
<P>
Nakoniec by som chcel povedať, že reforma rokovacieho poriadku pre takúto dôležitú udalosť si vyžaduje jednomyseľnosť. Myslím si, že by bolo veľmi dobré, keby sme sa dokázali zhodnúť na pozmeňujúcich a doplňujúcich návrhoch pred hlasovaním v stredu, aby mohlo dôjsť k úplnej zhode v celom Parlamente.
<SPEAKER ID="166" NAME="Predseda">
Rád by som vás informoval, že po vyhláseniach zástupcov politických skupín vás budem informovať o technických opatreniach súvisiacich s hlasovaním o tejto správe.
<SPEAKER ID="167" NAME="Andrew Duff">
v mene skupiny ALDE. - Vážený pán predseda, skupina ALDE s potešením prijíma správu pána Corbetta a pána Martina, ktorá dáva Parlamentu správny smer, aby na svojich bedrách uniesol svoju obrovskú zodpovednosť po nadobudnutí platnosti tejto zmluvy. Je dôležité, aby sa Parlament pripravil na to, že sa stane všestranným parlamentom - to znamená, že musíme začať robiť všetko efektívne a vhodným spôsobom naprieč celým politickým spektrom.
<P>
Rýchla poznámka na adresu nášho postoja voči národným parlamentom: Zmluva celkom správne navrhuje, aby sme zlepšili spoluprácu medzi nami a národnými parlamentmi, je však celkom diskrétna - mlčí v otázke presnej podoby, akú by takáto spolupráca mala mať. Mali by sme sa preto pripraviť na konzultáciu s národnými parlamentmi v otázke ich postoja k zmluve skôr, než iba sami stanovíme podrobné predpisy v rámci nášho vlastného poriadku.
<P>
Doteraz vykonané pokusy pod záštitou konferencie COSAC ukazujú výraznú nesúrodosť medzi národnými parlamentmi v ich prístupe k otázke subsidiarity. Myslím si, že je vhodné, aby si Európsky parlament uvedomil túto nesúrodosť a aby sme sa pri súčasnom stave vecí zdržali formalizovania presných metód spolupráce a reakcie na fungovanie mechanizmu subsidiarity. Okrem toho však skupina ALDE plne podporuje návrhy, ktoré nám boli predložené.
<SPEAKER ID="168" NAME="Gerald Häfner" LANGUAGE="DE">
Vážený pán predseda, dámy a páni, tento Parlament reaguje rýchlo, pripravuje sa a dokáže konať. V tomto štádiu je vhodné na túto skutočnosť poukázať.
<P>
Trvalo sedem rokov, kým Lisabonská zmluva konečne môže nadobudnúť platnosť. V našom prípade to trvá iba niekoľko týždňov - pretože Parlament strávil veľa času podrobnými prípravami na túto udalosť - schváliť na tomto základe nový rokovací poriadok, aby sme po nadobudnutí platnosti tejto zmluvy mohli okamžite začať pracovať podľa nového rokovacieho poriadku.
<P>
Rokovací poriadok by mal byť vytvorený na základe širokého konsenzu. Preto sme sa hlavne obmedzili na tie pozmeňujúce a doplňujúce návrhy, ktoré priamo súvisia s nadobudnutím platnosti novej zmluvy. O ďalších návrhoch na pozmeňujúce a doplňujúce návrhy musíme diskutovať viac do hĺbky. Budeme mať dostatok času, aby sme to mohli v tomto Parlamente urobiť. Naliehavým záležitostiam sa však musíme venovať bezodkladne.
<P>
Zdá sa mi, že je dôležité, aby tieto pozmeňujúce a doplňujúce návrhy obsahovali nové ustanovenia o zjednodušených a štandardných pozmeňujúcich a doplňujúcich návrhoch k zmluve. Zdá sa mi, že je dôležité, aby sme jednomyseľne podporili pozmeňujúce a doplňujúce návrhy, ktorých cieľom je zlepšenie spolupráce s národnými parlamentmi. V iných oddieloch by sme chceli ísť ďalej, najmä v prípadoch, ako je naše zastúpenie, konkrétne zastúpenie Európskeho parlamentu v konferencii COSAC, to je však niečo, o čom môžeme diskutovať neskôr. Zatiaľ vítam široký konsenzus, ktorý sme dosiahli, a chcel by som osobitne poďakovať spravodajcom.
<SPEAKER ID="169" NAME="Ashley Fox">
v mene skupiny ECR. - Vážený pán predseda, chcel by som vyjadriť svoje znepokojenie nad tým, že nám bolo znemožnené diskutovať o pozmeňujúcom a doplňujúcom návrhu pána Broka o implementácii štatútu poslancov.
<P>
Pán Elmar Brok navrhol, aby sa zodpovednosť preniesla z predsedníctva, ktoré sa stretáva za zatvorenými dverami, na Parlament, ktorý sa stretáva verejne. Som presvedčený, že naši voliči majú právo poznať nielen to, koľko si platíme, ale aj podrobnosti o príplatkoch a výhodách, ktoré dostávame. Považujem za poľutovaniahodné, že si vy, pane, ako náš predseda myslíte niečo iné.
<P>
Ešte znepokojujúcejšie je, že sa v obave pred prehratým hlasovaním, prípadne v obave, že sa vôbec bude hlasovať, uchyľujete k procesným prostriedkom, aby ste zabránili rozprave. Je to nedemokratické a v čase, keď všetci hovoria o zvyšovaní transparentnosti EÚ a jej približovaní sa k občanom, zaváňa tento krok pokrytectvom. Ak má Európska únia zvýšiť transparentnosť, musíme konať a nie mať iba ústa plné fráz na túto tému.
<P>
Jednoducho nie je prijateľné, aby sme s našimi voličmi zaobchádzali ako so šampiňónmi, udržiavali ich v tme a prikrývali hnojivom. Môžem vás uistiť, pane, že táto záležitosť nezmizne a že budete musieť skôr či neskôr čeliť hlasovaniu.
<SPEAKER ID="170" NAME="Predseda">
Myslím si, že ide o nedorozumenie. O všetkom je možné diskutovať. Z tohto hľadiska nie je nič uzavreté. Prvým príkladom sú naše jednominútové vystúpenia. Musím vám odpovedať okamžite, pretože nič nie je uzavreté, ale musíme postupovať od rozhodnutia k rozhodnutiu a brať do úvahy náš rokovací poriadok v Európskom parlamente, nič viac. Vy ste však výrazným spôsobom otvorili túto diskusiu.
<SPEAKER ID="171" NAME="Ashley Fox">
v mene skupiny ECR. - Vážený pán predseda, môžete vysvetliť, prečo bolo hlasovanie o pozmeňujúcom a doplňujúcom návrhu pána Broka povolené a uskutočnené vo výbore, ale vylúčené na plenárnom zasadnutí?
<SPEAKER ID="172" NAME="Predseda">
Ak by ste chceli o tom diskutovať, môžem s vami o tom diskutovať hneď po skončení rokovania, nechcem však rušiť našu diskusiu tu v pléne.
<SPEAKER ID="173" NAME="Hans-Peter Martin" AFFILIATION="NI">
(DE) Vážený pán predseda, demokracia potrebuje revolúciu. Neustále to v týchto dňoch opakujem a teraz túto poznámku smerujem predovšetkým na vás, pán predseda. O čo sa vlastne snažíte? Celkom zbytočne sťažujete životy ľuďom, ktorí sa stotožnili s európskymi ideálmi, ale ktorí pre svoje zásadné princípy nechcú patriť do politickej strany, a tým sám sebe škodíte.
<P>
Na čo narážam? Narážam na článok 192 ods. 1. Ustanovenie, ktoré určuje, že skupiny si smú zvoliť koordinátora, bolo pretlačené zadnými vrátkami a mnohí si ho nevšimli. V minulosti sme, pán predseda, vždy mali takýto dodatok: "Príslušné ustanovenia sa primerane vzťahujú aj na nezávislých poslancov." Tento výklad viac neplatí. Napísal som vám list. Po dvoch mesiacoch ste odpovedali a iba ste zopakovali príslušný odsek. Prečítajte si, prosím, môj list znova. Pochopte, prosím, že ste v súčasnosti veľmi blízko toho, aby ste nechali Parlament, ktorý v podstate podporujem, degenerovať na dvojúrovňový parlament. Vzhľadom na svoju osobnú minulosť, ako môžete urobiť takúto vec? Pretože my ako nezávislí poslanci nemáme príležitosť získať relevantné informácie načas a aktívne sa zúčastniť rozhodovania súvisiaceho so správami a podobnými záležitosťami. V tomto ohľade sa rokovací poriadok musí zmeniť.
<P>
Navyše by som chcel vedieť, prečo je pánovi Corbettovi, ktorý bol pravicovými radikálmi odmietnutý v hlasovaní práve preto, že robí takéto veci, dovolené sa dnes zúčastniť plenárneho zasadnutia prakticky v úlohe dozorcu. Toto je dvojúrovňový Parlament. Budeme nútení podať sťažnosť, hoci ja by som sa takémuto postupu veľmi rád vyhol.
<SPEAKER ID="174" NAME="Predseda">
Ďakujem. Ako viete, o záležitosti, o ktorej ste hovorili, sa stále diskutuje a chcel by som vás požiadať, aby ste nerobili unáhlené závery. Chceme túto záležitosť vyriešiť, ale ako viete, skupina nezávislých poslancov nenavrhla kandidáta, a preto sa nezúčastňuje niektorých činností. Skupina nemá kandidáta, ktorý by bol prijateľný pre všetkých nezávislých poslancov. Riešenie tohto problému však nájdeme.
<P>
Konferencia predsedov rozhodla, že v stredu počas hlasovania o správe pána Martina sa nebude hlasovať o častiach správy, ktoré nesúvisia s Lisabonskou zmluvou, pretože si vyžadujú širšiu diskusiu. Je to preto, že chceme mať istotu, že sa hlasovanie uskutoční v stredu, a preto, že chceme hlasovať o záležitostiach súvisiacich s uplatňovaním Lisabonskej zmluvy. Rozhodla o tom Konferencia predsedov a my musíme toto rozhodnutie realizovať.
<SPEAKER ID="175" NAME="David Martin" AFFILIATION="S&amp;D">
Vážený pán predseda, samozrejme, chápem a podporujem vaše rozhodnutie, ale nechceme - a myslím si, že náznaky sme už možno videli - nemiestne ťahanice na pôde Parlamentu, keď v stredu pristúpime k hlasovaniu o tomto dôležitom kroku pre rokovací poriadok Parlamentu.
<P>
Mohol by som vás požiadať, aby ste zajtra poskytli všetkým príslušným osobám tie pozmeňujúce a doplňujúce návrhy, o ktorých si myslíte, že nesúvisia s Lisabonskou zmluvou - a analogicky tie, na ktoré sa Lisabonská zmluva vzťahuje -, v záujme vyjasnenia tejto záležitosti, aby sme mali na stredu veľmi jasný zoznam hlasovania a aby nedochádzalo k žiadnym sporom?
<SPEAKER ID="176" NAME="Predseda">
Mám, samozrejme, v úmysle tak urobiť a aj tak urobím, ale chcel som sa tiež stretnúť s pánom Casinim a niekoľkými ďalšími, aby som im ten zoznam najskôr ukázal. Tiež som ten zoznam chcel ukázať aj vám osobne ako spravodajcovi, zatiaľ sme však nemali príležitosť, pretože ste tu predtým neboli. Je to iba technická záležitosť a nič viac.
<SPEAKER ID="177" NAME="Íñigo Méndez de Vigo" AFFILIATION="PPE">
(ES) Vážený pán predseda, mal som rovnaké obavy, aké vyslovil pán spravodajca. Myslím si, že ak má hlasovanie v stredu prebehnúť správne, v prípade takej dôležitej správy potrebujeme vopred vedieť, ktoré pozmeňujúce a doplňujúce návrhy považujete za neprípustné.
<P>
Preto prijímam to, čo ste povedali, a radi by sme tieto informácie mali zajtra.
<SPEAKER ID="178" NAME="Predseda">
Za prípravu zoznamu boli zodpovedné parlamentné služby a ja som ho dostal iba pred dvoma hodinami. Je preto celkom nový a hneď vám ho ukážem.
<SPEAKER ID="179" NAME="Carlo Casini" AFFILIATION="PPE">
(IT) Vážený pán predseda, dámy a páni, budeme, samozrejme, rešpektovať vaše rozhodnutia, ale rozumiem tomu tak, že existujú určité výhrady voči niektorým pozmeňujúcim a doplňujúcim návrhom, konkrétne voči tomu, že nesúvisia priamo s Lisabonskou zmluvou.
<P>
Možno sa mýlim, ale zdá sa mi, že až doteraz mal Výbor pre ústavné veci všeobecné právomoci predkladať návrhy týkajúce sa regulačných pozmeňujúcich a doplňujúcich návrhov. Môže tak robiť, ak pozmeňujúce a doplňujúce návrhy predkladá skupina poslancov, jednotliví poslanci a tiež z vlastnej iniciatívy.
<P>
Preto skutočnosť, že využívame príležitosť urobiť niekoľko opráv, tiež s ohľadom na ďalšie aspekty, v rámci širšej reformy rokovacieho poriadku v zmysle Lisabonskej zmluvy, nemožno podľa môjho názoru považovať za neprijateľnú - o to viac, že pomerne veľa pozmeňujúcich a doplňujúcich návrhov bude slúžiť na to, aby sa duch Lisabonskej zmluvy odzrkadlil v rokovacom poriadku, niekedy prostredníctvom pravidiel, ktoré sú v návrhoch reprodukované technicky a materiálne, podstatne častejšie však prostredníctvom odkazu na podstatu tejto zmluvy. Stačí si len spomenúť na úlohu Parlamentu, ktorá bola posilnená vo vzťahu k Rade, ale ktorá sa posilňuje aj rokovacím poriadkom, ktorý sa zaoberá vnútornými vzťahmi s inštitúciami v rámci samotného Parlamentu. Budeme, samozrejme, rešpektovať vaše rozhodnutia, pán predseda, ale mal som pocit, že je potrebné vyjadriť tieto postrehy.
<SPEAKER ID="180" NAME="Csaba Sándor Tabajdi" AFFILIATION="S&amp;D">
(HU) Vážený pán predseda, práve prebiehajúca rozprava tiež odráža skutočnosť, že aktuálne uskutočňovaná rozsiahla reforma je v histórii Európskej únie a Európskeho parlamentu natoľko významná, že podľa všetkého túto úlohu nedokážeme dokončiť na základe jednej správy. Súčasne však blahoželám pánovi Martinovi a pánovi Corbettovi a tým, ktorí sa zúčastnili tejto rozpravy. Existuje však stále niekoľko otázok, ktoré treba v budúcnosti vyjasniť z právneho hľadiska.
<P>
Dovoľte mi uviesť len jediný príklad. Som rád, že sa Parlament jasne vyjadril k podpore Charty základných práv, ktorú jednoznačne podporil. Veľmi dobre si však uvedomujeme, že konkrétne v prípade Charty základných práv niekoľko krajín požadovalo výnimku, a to nespomínam skutočnosť, že táto charta tiež obsahuje otázky a nevyriešené problémy, napríklad otázku jazykových práv, o ktorej budeme rokovať zajtra večer. Doteraz európski komisári v skutočnosti povedali, že tieto otázky nie sú súčasťou právnych predpisov Spoločenstva.
<P>
Preto musíme rozhodne veľmi presne vyjasniť z hľadiska Lisabonskej zmluvy a Charty základných práv práve tie aspekty právnych predpisov Spoločenstva, na ktoré má Komisia a Parlament právo reagovať, pretože sa potom môžeme v budúcnosti vyhnúť tomu, aby komisár Barrot alebo Leonard Orban mohli povedať, že dôležité otázky, ako slovenský jazykový zákon, nie sú v kompetencii Spoločenstva.
<SPEAKER ID="181" NAME="Diane Dodds" AFFILIATION="NI">
Vážený pán predseda, stojím pred vami ako demokratka. Stojím pred vami ako niekto, kto má demokratický mandát - mandát podobný tomu, aký majú všetci ostatní, ktorí boli zvolení do tohto Parlamentu.
<P>
Tiež pred vami stojím ako niekto, kto pochádza z krajiny či regiónu Spojeného kráľovstva, ktorý okúsil veľa utrpenia pre tých, ktorí sa snažia zničiť demokratickú politiku. Preto prichádzam s veľkými očakávaniami, ako sa bude zaobchádzať s demokraciou v tomto Parlamente.
<P>
A napriek tomu počas môjho prvého mandátu ako demokraticky zvolenej poslankyne Európskeho parlamentu zisťujem, že som bola vylúčená zo schôdzí koordinátorov a že nemám hlas v Konferencii predsedov.
<P>
Tieto problémy sú nepochybne predmetom rozhovorov - a som rozhodne veľmi rada, že počujem, že sa ich snažíte vyriešiť. Nalieham však, pán predseda, aby ste tieto problémy uzavreli veľmi rýchlo, pretože je dôležité, aby bol rešpektovaný demokratický mandát toho Parlamentu. Tiež na vás nalieham, pán predseda, aby ste sa stretli s tými nezávislými poslancami, ktorí sú demokratmi a ktorí si želajú pokrok v týchto záležitostiach.
<SPEAKER ID="182" NAME="Elmar Brok" AFFILIATION="PPE">
(DE) Vážený pán predseda, rád by som zablahoželal pánovi Martinovi k obsahu tejto správy, pretože ide o otázky, na ktorých sme sa zhodli a ktorým sa musíme nevyhnutne venovať. Je však tiež nutné povedať, že vďaka Lisabonskej zmluve sa Európsky parlament stal plne demokratickým parlamentom s rovnocennými právomocami. Nastal tiež čas, aby si Parlament pripomenul, kto sú piliere tohto Parlamentu, konkrétne jednotliví poslanci Európskeho parlamentu, parlamentné výbory a politické skupiny.
<P>
Podľa mňa vidíme príliš veľa náznakov, že rozhodnutia robí Konferencia predsedov a predsedníctvo. Tiež som si všimol mnoho náznakov poukazujúcich na snahu zabrániť výborom spolupracovať priamo a z vlastnej iniciatívy s výbormi národných parlamentov a namiesto toto zaviesť preskakovanie byrokratických prekážok ako súčasť procesu.
<P>
Všimol som si, že schôdzí predsedov výborov národných parlamentov sa zúčastňujú skôr podpredsedovia výborov Európskeho parlamentu než ich predsedovia. V súvislosti s právami poslancov Európskeho parlamentu, ak výbor predloží návrhy rozhodnutí na plenárne zasadnutie, parlamentným službám ani iným orgánom neprináleží právo rozhodnúť, či sú tieto návrhy správne alebo nie. Je to niečo, o čom by mali rozhodovať sami poslanci Európskeho parlamentu. Ak sú návrhy zlé, väčšina ich nepodporí.
<P>
Očividne existuje strach, že poslanci Európskeho parlamentu budú musieť prijímať rozhodnutia, ktoré škodia ich kariére, a mali by preto byť chránení sami pred sebou. Toto je jediný spôsob, ktorým dokážem interpretovať návrhy, ktorých jasným cieľom je obmedziť právomoci Parlamentu a jednotlivých poslancov Európskeho parlamentu. Mám pocit, že impérium vracia úder.
<SPEAKER ID="183" NAME="Roberto Gualtieri" AFFILIATION="S&amp;D">
(IT) Vážený pán predseda, dámy a páni, prijatím správy pána Martina Európsky parlament dokončil to, čo bolo nevyhnutnou úlohou vzhľadom na blížiace sa nadobudnutie platnosti Lisabonskej zmluvy. Urobil to pomocou presného a jednoznačného textu, ktorý začleňuje do nášho rokovacieho poriadku dôležité zmeny zavedené novou zmluvou týkajúce sa zvýšeného významu Európskeho parlamentu z hľadiska legislatívneho postupu, rozpočtového postupu a celkovej rovnováhy inštitúcií Európskej únie.
<P>
Z týchto inovácií by som rád poukázal na tie, ktoré súvisia s postupmi revízie zmlúv a s úlohou Parlamentu pri predkladaní návrhov, ako aj so zmenami súvisiacimi s úlohou národných parlamentov, ktoré na Parlament prenášajú osobitnú zodpovednosť: byť schopný urobiť z tejto posilnenej úlohy zdroj demokratickej legitímnosti pre európsku integráciu a nie byrokratickú prekážku.
<P>
Pán predseda urobil správne rozhodnutie pri riešení otázky tých pozmeňujúcich a doplňujúcich návrhov, ktoré nie sú priamo relevantné vzhľadom na úlohu priradenú tejto správe, pretože neskôr bude čas konzistentnejšie a systematickejšie riešiť otázku, či treba uskutočniť komplexnejšiu revíziu nášho rokovacieho poriadku.
<P>
Faktom zostáva, že hoci existujú prvky, ktoré možno z práce vykonávanej Výborom pre ústavné veci eliminovať, existujú ďalšie prvky, ktoré možno užitočne pridať. Mám na mysli dôležitosť pozmeňujúceho a doplňujúceho návrhu, ktorý zdôrazňuje, ako treba riešiť otázku pozorovateľov, pričom treba brať do úvahy, že títo pozorovatelia musia byť vyberaní z radov hlavných kandidátov, ktorí neboli zvolení vo voľbách do Európskeho parlamentu.
<SPEAKER ID="184" NAME="Paulo Rangel" AFFILIATION="PPE">
(PT) Vážený pán predseda, na úvod by som chcel zablahoželať spravodajcom, najmä pánovi Martinovi a pánovi Corbettovi, a povedať, že ako pre člena Poslaneckého klubu Európskej ľudovej strany (kresťanských demokratov) sú mojím prvoradým záujmom predložené pozmeňujúce a doplňujúce návrhy rokovacieho poriadku.
<P>
Chcel by som zdôrazniť to, čo považujem za veľmi dôležitý bod, a to bod, ktorý ešte dnes večer nebol spomenutý - bod o národných parlamentoch.
<P>
Skutočnosť, že Parlament posilnil z hľadiska demokracie, je zreteľným dôsledkom tohto rokovacieho poriadku a Lisabonskej zmluvy. Európska demokracia je však tiež výsledkom väzieb medzi národnými parlamentmi.
<P>
Tento návrh rokovacieho poriadku sa snaží legálne vytvoriť tieto dve inštancie legitímnej demokracie a tým konsolidovať demokraciu. Na jednej strane je demokracia vychádzajúca z nástrojov Európskeho parlamentu, jeho nástrojov kontroly a jeho legislatívnej úlohy, a na druhej strane je demokratická spolupráca medzi národnými parlamentmi prostredníctvom iných nástrojov.
<P>
Preto plne podporujem príslušné návrhy. Nesúhlasím s pánom Duffom, keď hovorí, že by sme mali odložiť vytváranie vzťahov s národnými parlamentmi až na neskôr. Myslím si, že môžeme konať teraz na základe Lisabonskej zmluvy a že je veľmi dôležité, aby sme tak urobili.
<P>
Tiež by som chcel povedať, že podporujem návrh mojich kolegov, pána Szájera a pána Broka, v súvislosti so zastúpením v Konferencii výborov pre európske a komunitárne záležitosti parlamentov Európskej únie (COSAC) a nakoniec, že celkom súhlasím s pripomienkami môjho kolegu pána Broka a iných poslancov o nadradenosti Parlamentu a jeho poslancov v otázkach súvisiacich s parlamentnými službami.
<SPEAKER ID="185" NAME="Mario Mauro" AFFILIATION="PPE">
(IT) Vážený pán predseda, dámy a páni, rozhodne sa odohráva skutočná zmena podstaty našich inštitúcií - európskych inštitúcií. Správne fungovanie mechanizmu Spoločenstva v blízkej budúcnosti závisí od našich politických zručností a našej schopnosti vybaviť sa v najkratšom možnom čase legislatívnymi nástrojmi v rámci Parlamentu ako inštitúcie, nástrojmi, ktoré nám umožnia využívať obrovské množstvo príležitostí ponúkaných Lisabonskou zmluvou.
<P>
Práve z tohto dôvodu si myslím, že čo je skutočne v stávke, je, paradoxne, posilnenie federálneho rozmeru, ako aj rozmeru subsidiarity Európskej únie. Je to rozhodujúce pre našu budúcnosť, a to o to viac, že sme v tejto fáze nevzali dostatočne do úvahy občanov ako jednotlivcov, teda ako raison d'être politiky.
<P>
Vysvetlím vám, čo tým myslím. Dosiahnutú úroveň harmonizácie možno opísať ako uspokojivú. Európa znamená v životoch našich občanov veľa. Napriek tomu Európska únia a členské štáty často namiesto toho, aby do centra politiky postavili jednotlivca, rodinu a všetkých ostatných, zneužívajú zásadu subsidiarity na presadzovanie záujmov inštitúcií.
<P>
Z tohto dôvodu ochrana zásady subsidiarity tak, ako je vyjadrená v Charte základných práv Európskej únie, je dôležitejšia ako kedykoľvek doteraz. Potrebujeme monitorovací systém, ktorý zaručí, že legislatívne návrhy predložené Parlamentu budú skutočne vyhodnotené, a to najmä pokiaľ ide o dodržiavanie tejto zásady subsidiarity. To by bol skutočný východiskový bod pre inštitúcie, ktoré chránia, nie riadia životy občanov.
<SPEAKER ID="186" NAME="Íñigo Méndez de Vigo" AFFILIATION="PPE">
(ES) Vážený pán predseda, rád by som sa vrátil k téme prípustnosti pozmeňujúcich a doplňujúcich návrhov, ktorú ste spomínali skôr.
<P>
V súlade s článkom 157 ods. 3 to záleží na vás, chcel by som vás však požiadať, pán predseda, aby ste zvážili múdre slová predsedu Výboru pre ústavné veci pána Casiniho. Nemyslím si, že je možné nechať v rukách parlamentných služieb rozhodovanie o tom, ktoré pozmeňujúce a doplňujúce návrhy súvisia s Lisabonskou zmluvou a ktoré nie. Navyše tento Parlament má suverénne právo rozhodnúť, či je pozmeňujúci a doplňujúci návrh potrebný, alebo nie, keď v tomto čase, ako všetci povedali, začína nová fáza.
<P>
Vážený pán predseda, rád by som vás preto požiadal, aby ste značné právomoci, ktoré vám udeľuje rokovací poriadok, uplatňovali s mierou a s vašou zvyčajnou prezieravosťou. Želám si, aby ste urobili správne rozhodnutie a aby sme ho všetci videli.
<SPEAKER ID="187" NAME="David Martin">
spravodajca. - Vážený pán predseda, ďakujem všetkým kolegom, ktorí vystúpili v tejto rozprave. Tiež chcem nadviazať na poznámku pána Méndeza de Viga.
<P>
Pán Casini sa vyjadril veľmi múdro, ako tomu často pri týchto záležitostiach býva, že máme pozmeňujúce a doplňujúce návrhy, ktoré s Lisabonskou zmluvou nemajú vôbec nič spoločné, a je veľmi jasné, že s Lisabonskou zmluvou nič spoločné nemajú. Hoci by som prežil, keby Parlament niektoré z nich odhlasoval, bude pravdepodobne spravodlivejšie, aby sme mali o týchto záležitostiach samostatnú úplnú a otvorenú diskusiu, než o nich budeme hlasovať.
<P>
Zároveň chcem jasne uviesť, že nič nezastaví poslancov v predkladaní návrhov, napríklad takých, o ktorých hovoril pán Fox, ktoré by zbavili predsedníctvo časti jeho právomocí súvisiacich s implementáciou štatútu poslancov. Ja s tým nesúhlasím, ale nič nezabráni poslancom, aby túto záležitosť predniesli v budúcnosti v rozprave v tomto Parlamente.
<P>
Ďalšie pozmeňujúce a doplňujúce návrhy, napríklad úloha národných parlamentov, nemusia byť striktne pozmeňujúce a doplňujúce návrhy súvisiace s Lisabonskou zmluvou, ale pán Casini má úplnú pravdu, že súvisia s duchom vykonávania Lisabonskej zmluvy, pretože náš vzťah s národnými parlamentmi sa mení v dôsledku Lisabonskej zmluvy.
<P>
Chcel by som vás preto požiadať, aby ste so svojou rozvážnosťou rozhodli, že tieto pozmeňujúce a doplňujúce návrhy sú prípustné, ale že tie, ktoré sa týkajú fungovania predsedníctva - počtu podpredsedov výborov atď. -, jednoznačne nie sú záležitosti súvisiace s Lisabonskou zmluvou a nemalo by sa o nich tento týždeň hlasovať.
<SPEAKER ID="188" NAME="Predseda">
Rozprava sa skončila.
<P>
Hlasovanie sa uskutoční v stredu 25. novembra 2009.
