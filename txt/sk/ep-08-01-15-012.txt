<CHAPTER ID="012">
Program
<SPEAKER ID="127" NAME="Predsedajúci">
(FR) Kolegovia, musím vám pripomenúť, že 19 poslanci požiadali o čas na ústne vysvetlenie hlasovania o každej zo siedmich správ, ktoré sme prijali pred obedom. Je tu ďalších desať individuálnych žiadostí o vysvetlenie hlasovania. Teoreticky bude teda čas potrebný na vysvetlenie hlasovania 143 minút, teda dve hodiny aj niečo. Keďže chceme pristúpiť k vysvetleniu hlasovania ešte dnes, navrhujem túto zmenu v poradí programu:
<P>
vyhlásenie Komisie o odpade v regióne Kampánia, ktoré je aktuálne naplánované na 21.00 hod., si vypočujeme ihneď po správe pani Angelilli o právach dieťaťa.
<P>
Vysvetlenie hlasovania by sa potom uskutočnilo počas večerného rokovania, po ústnych otázkach o stave zvolených poslancov EP v Poľsku.
<P>
Poradie programu by teda bolo takéto:
<P>
od 15.00 do 17.30 hod.: správa pána Cashmana, správa pani Angelilli, vyhlásenie Komisie o odpade v regióne Kampánia,
<P>
od 17.30 do 19.00 hod.: hodina otázok pre Komisiu,
<P>
potom, počas večerného rokovania od 21.00 hod. do polnoci, by sme postupovali v tomto poradí: správa pani Pack, správa pána Graefe zu Baringdorf, ústne otázky o stave zvolených poslancov v Poľsku a napokon vysvetlenie hlasovania o položkách, o ktorých sa hlasovalo pred obedom.
<SPEAKER ID="128" NAME="Christopher Heaton-Harris" AFFILIATION="PPE-DE">
Vážený pán predsedajúci, mám procedurálny návrh na objasnenie rokovacieho poriadku, keďže sa o ňom dnes rozhodovalo. K článku 171 o prerušení rokovania, na ktorý sa odvolal pán Schulz, nie je v ňom uvedené - nakoľko sme práve vtedy ukončili hlasovanie a boli pred vysvetlením hlasovania - že článok možno použiť presne v tomto momente. Keby bolo vtedy rokovanie prerušené, v tomto Parlamente je precedensom, že keď sa rokovanie znovu otvorí, pokračuje sa tam, kde sa skončilo. A pokračovaním by v tomto prípade bolo - na základe precedensu v Parlamente a na základe toho, ako to robíme celých osem rokov, čo tu som - vysvetlenie hlasovania. Čo sa mňa týka, s radosťou poskytnem vysvetlenie svojho hlasovania v ktorúkoľvek hodinu dňa, pretože tak chcem urobiť vo vzťahu k viacerým správam.
<P>
Rád by som sa vás opýtal, na základe čoho ste rozhodli o článku 171, pretože si nemyslím, že to bolo v poriadku, sám viete, že tu prekrúcate poriadok rovnako ako to robím aj ja a staviate sa tak proti demokratickým úmyslom niektorých poslancov tohto Parlamentu. Je to zvláštny druh demokracie, keď sa pokúšate umlčať menšinu, ktorá robí len to, čo jej umožňuje rokovací poriadok.
<SPEAKER ID="129" NAME="Predsedajúci">
(FR) Kolegovia, dovoľte mi pripomenúť vám niekoľko základných faktov o spôsobe našej organizácie. Predsedajúci môže rokovanie kedykoľvek prerušiť.
<P>
Stačí, aby som sa postavil - zdvihol sa z tohto kresla - a rokovanie sa automaticky preruší. Uisťujem vás, že vôbec nezamýšľam zdvihnúť sa zo svojho kresla, ale vezmite na vedomie, že na prerušenie rokovania stačí, aby sa predsedajúci postavil.
<P>
Moja prvá poznámka teda je: rokovanie bolo prerušené, pretože je výlučne v právomoci predsedu prerušiť ho, ak sa rozhodne tak urobiť.
<P>
Druhé absolútne pravidlo je takéto: toto je plenárne zasadnutie a len plenárne zasadnutie má kontrolu - úplnú kontrolu - nad svojím programom. Preto vám navrhujem, aby ste pozmenili poradie programu podľa toho, ako som práve navrhol.
<P>
Ak by ste nechceli navrhované zmeny vykonať, v tom prípade - a len v tom prípade - pán Heaton-Harris, mali by ste pravdu, pokračovali sme v programe, ktorý sme odsúhlasili predtým.
<P>
Preto sa teraz pýtam, či sú poslanci formálne proti zmene poradia programu, ktorú som práve navrhol. Formálne si vypočujeme stanovisko proti návrhu, a potom rečníka v jeho prospech.
<SPEAKER ID="130" NAME="Jim Allister" AFFILIATION="NI">
Vážený pán predsedajúci, je pravda, že vy, ako predseda, by ste mohli opustiť predsednícke kreslo a zhromaždenie by sa prerušilo. Avšak to sa dopoludnia nestalo. Dopoludnia to bol návrh pána Schulza o prerušení rokovania podľa článku 171, na základe ktorého došlo k prerušeniu.
<P>
V článku je jasne uvedené, že keď padne takýto návrh, mal by byť jeden rečník za a jeden proti. Tak to ale nebolo, čím chcem povedať, že návrh bol proti pravidlám a nemalo sa o ňom hlasovať, a že rozhodnutie o ňom nie je záväzné. Preto by ste sa mali vrátiť k programu.
<SPEAKER ID="131" NAME="Predsedajúci">
(FR) Znovu vám pripomínam, že Parlament tu má zvrchovanú pôsobnosť. Preto má predsedajúci právo konať tak, ako konám teraz ja, a to povolať dvoch kolegov, ktorí prehovoria, jeden za a druhý proti. To je výsadou predsedu.
<P>
Samozrejme, Parlament musí hlasovať, no domnievam sa, že hlasovanie sa uskutočnilo dnes ráno a bolo elektronicky potvrdené. Nemyslím si, že výsledok toho hlasovania možno napadnúť.
<SPEAKER ID="132" NAME="Hannes Swoboda">
v mene skupiny PSE. - (DE) Vážený pán predsedajúci, rád by som len potvrdil, že predsedajúci, ktorý predsedal rokovaniu dnes ráno, sa naozaj zabudol opýtať, kto si želá vysloviť sa za návrh a kto proti nemu. Rovnako je však pravda aj to, že jasná väčšina tohto Parlamentu hlasovala za to, že by sme nemali hovoriť alebo vypočuť si vysvetlenie hlasovania teraz, ale o desiatej večer. Teraz je tu nový návrh a ja by som ho rád podporil v mene svojej skupiny a myslím, že aj v mene ostatných poslancov. Domnievam sa, že navrhnutý postup dáva zmysel. Uvidíme, ako dopadne hlasovanie. Navyše, ako ste sami povedali, Parlament je zvrchovaný. Väčšina Parlamentu rozhodne.
<P>
(potlesk)
<SPEAKER ID="133" NAME="Predsedajúci">
(FR) Kolegovia, vypočul som si jedného rečníka proti návrhu a jedného rečníka za návrh. Ak chce niekto v tejto chvíli niečo povedať, malo by to byť k inému predmetu, a nie na opätovné obhajovanie stanoviska za alebo proti. Ak by ste chceli urobiť práve to, nemôžem vám dať priestor.
<SPEAKER ID="134" NAME="Daniel Hannan" AFFILIATION="PPE-DE">
Vážený pán predsedajúci, mám procedurálnu pripomienku, Parlament je, ako hovoríte, suverénny, jednako však musí postupovať v súlade so svojím rokovacím poriadkom.
<P>
Prerušenie alebo skončenie rokovania podlieha článku 171, citujem: "Rokovanie možno prerušiť alebo skončiť počas rozpravy alebo hlasovania." A dnes dopoludnia to nebolo ani počas rozpravy, ani počas hlasovania, bolo to po skončení hlasovania.
<P>
Navyše, článok 163, "Vysvetlenia hlasovania", neumožňuje predsedajúcemu nevypočuť si ich, alebo zmeniť čas. Priamo v článku sa píše: "Po uzavretí všeobecnej rozpravy môže každý poslanec podať ústne vysvetlenie konečného hlasovania, ktoré nesmie trvať dlhšie ako minútu."
<P>
Pravdou je, že rokovací poriadok tohto Parlamentu dáva rečníkovi značné právo voľného uváženia. Toto sú však dva prípady, na ktoré sa žiadne takéto právo nevzťahuje a tento Parlament sa rozhodol - a to tým najviac do očí bijúcim spôsobom - radšej porušiť svoj vlastný rokovací poriadok, ako zdržať pár ľudí pred obedňajšou prestávkou.
<P>
Musím konštatovať, že uprednostniť porušenie rokovacieho poriadku, ak vám nevyhovuje, pred prijatím opačného názoru, je symbolom spôsobu, akým Európska únia pristupuje k schváleniu Lisabonskej zmluvy, alebo lepšie povedané, Európskej ústavy.
<SPEAKER ID="135" NAME="Predsedajúci">
(FR) Vážení kolegovia, navrhujem toto: zjavne dnes popoludní nie sme tu, na plenárnom zasadnutí, schopní zhodnotiť všetky rôzne argumenty týkajúce sa výkladu tohto pravidla.
<P>
Ak chcú poslanci pokračovať vo vzájomnom obviňovaní, nech to urobia písomných vyhláseniach adresovaných predsedovi Parlamentu. Som si istý, že sťažnosti posunie príslušnému výboru.
<P>
Teraz by som však rád jednoducho pristúpil k rozhodnutiu o poradí programu. Vyslovil som návrh. Vypočul som si jedného poslanca proti a jedného poslanca za. Nechávam teraz o ňom hlasovať.
<P>
(Parlament odsúhlasil požiadavku.)
<P>
(Poradie programu bolo teda stanovené.)
