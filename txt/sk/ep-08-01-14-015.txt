<CHAPTER ID="015">
Daňové zaobchádzanie so stratami v cezhraničných prípadoch (rozprava) 
<SPEAKER ID="101" NAME="Predsedajúci">
Ďalším bodom je správa pani Kauppiovej v mene Výboru pre hospodárske a menové veci týkajúca sa daňového zaobchádzania so stratami v cezhraničných prípadoch.
<SPEAKER ID="102" NAME="Piia-Noora Kauppi">
spravodajkyňa. - Vážený pán predseda, rada by som začala zdôraznením obsahovej náplne svojej správy, o ktorej dnes budeme rokovať. Zatiaľ čo správa sa týka predovšetkým daňového systému, v skutočnosti je zameraná na problematiku riadneho fungovania vnútorného trhu EÚ.
<P>
Svetové hospodárstvo sa vyvíja spôsobom, ktorý zvyšuje tlak na Európu, aby udržala svoju konkurencieschopnosť. Uvedená skutočnosť bola zdôraznená a všeobecne odsúhlasená pri rôznych príležitostiach, najmä v Lisabonskej stratégii a jej revidovaných verziách. Musíme byť proaktívni, aby sme využili výzvu, a verím, že v plnej miere fungujúci jednotný trh je prvoradou prioritou pri dosahovaní tohto cieľa.
<P>
Okrem slobody pohybu tovaru, ľudí a služieb, toto úsilie rozhodne zahŕňa zachovanie rovnakých podmienok pre európske spoločnosti na začatie podnikania na ktoromkoľvek mieste v Európe tak, ako by to bola jedna krajina, domáci trh - skutočný domáci trh - kde rozhodnutia sú výsledkom skutočných ekonomických výhod, nie výhod skreslených a vytvorených byrokratickým postupom.
<P>
Prekážky pri dosahovaní tejto slobody vedú nielen k suboptimálnym hospodárskym rozhodnutiam, ale zabraňujú aj rastu európskeho obchodu. Skutočnosť, že niektoré prekážky tohto druhu stále pretrvávajú, je poľutovaniahodná, nakoľko celoeurópsky domáci trh predstavuje odrazový mostík pre rast európskeho obchodu a predpoklad na vznik viacerých európskych svetových lídrov.
<P>
Cezhraničná konsolidácia strát - predmet tejto správy - je krokom k fungujúcemu domácemu trhu tohto druhu. Daňový režim pre skupinu pôsobiacu v rámci jedného členského štátu je v súčasnosti podstatne výhodnejší v porovnaní so situáciou v cezhraničnom obchodovaní. V rámci jedného členského štátu môže spoločnosť zvyčajne vyrovnať straty vzniknuté v jej pobočkách a dcérskych spoločnostiach v zdanení materskej spoločnosti. Avšak, v prípade pobočiek a dcérskych spoločností v iných členských štátoch sa vnútroštátne právne predpisy podstatne líšia.
<P>
Aj napriek tomu, že je konsolidácia daňových strát v rámci rovnakej skupiny možná, vo väčšine prípadov k nej dochádza so značným oneskorením, ktorého dĺžka je stále iná.. Tento nesúlad má vážne dôsledky pre riadne fungovanie vnútorného trhu. Vedie k skresľovaniu investičných rozhodnutí, pričom sa vytvára prekážka vstupu na niektoré trhy a zároveň vzniká tendencia nespravodlivo uprednostňovať veľké trhy, kde môžu byť straty ľahšie pohltené. Zabraňuje hlavne rozšíreniu možností malých a stredných podnikov, keďže majú často počiatočné straty, ktoré nemôžu okamžite pohltiť - pre malé a stredné podniky je veľmi podstatný dokonca aj časový faktor. Odlišné právne predpisy v členských štátoch okrem toho zreteľne vedú k zvyšovaniu nákladov na zosúladenie, ktoré si malé a stredné podniky nemôžu dovoliť a ktoré sú vhodné pre riadenie daní väčších firiem.
<P>
Nakoniec, odklady vo vyrovnávaní strát sú pochopiteľne vysoké a znamenajú záťaž pre všetky európske spoločnosti. Zahŕňajú značné náklady vzniknuté vtedy, keď je kapitál uhradený zákonným spôsobom zviazaný často na niekoľko rokov, pretože platné vnútroštátne predpisy týkajúce sa vyrovnávania strát neumožňujú konsolidáciu bez odkladu.
<P>
Správa presadzuje nápravu tohto stavu tým, že podporuje možnosť vyrovnania strát v rovnakom daňovom roku, čo by presunulo nezmyselnú časovú záťaž zo spoločnosti na verejný sektor. Tiež by to vytvorilo rovnaké podmienky a zároveň znížilo firemné náklady na zosúladenie. Okrem toho by to znamenalo, že v daňovej oblasti je potrebné stále vykonať veľké množstvo práce s cieľom využiť vnútorný trh v najväčšej možnej miere. Neznamená to zjednotenie daňových sadzieb, skôr naopak, daňová konkurencia je zdravou črtou európskeho hospodárstva. To však znamená prijímanie zákonov s cieľom uľahčiť cezhraničné podnikanie, stanoviť rovnaké podmienky tam, kde sú investície založené na neskreslených hospodárskych výhodách.
<P>
Preto vítam úsilie, ktoré Komisia vynakladá v tejto oblasti pri presadzovaní opatrení cezhraničného vyrovnávania strát. Bola by som rada, keby Parlament podporil prijatie týchto naliehavých a potrebných právnych predpisov a som vďačná za prejavy podpory počas tohto procesu. Myslím si, že stanovisko Parlamentu k tejto otázke bude tiež veľmi aktuálne, pretože Európsky súdny dvor takisto žiadal politické usmernenie k tejto otázke.
<P>
Ďalej by som rada povzbudila Komisiu v úsilí o spoločný konsolidovaný základ dane z príjmu (CCTB) ako dlhodobejšie riešenie, ktoré, dúfam, v tejto správe podporí aj Parlament. Predsa len CCTB je dlhodobý projekt, ktorého realizácia je ešte ďaleko. V tomto období sú nevyhnutnosťou cezhraničné právne predpisy a vyrovnanie a konsolidácia strát, ako dočasné opravné prostriedky niektorých vážnych problémov, ktoré sa vyskytli v rámci fungovania vnútorného trhu.
<SPEAKER ID="103" NAME="László Kovács">
člen Komisie. - Vážený pán predseda, pred niekoľkými týždňami, sme diskutovali o prínose daňového systému a colnej politiky k Lisabonskej stratégii pre rast, zamestnanosť a konkurencieschopnosť. Cezhraničné vyrovnávanie strát je kľúčový prvok pre vytvorenie konkurenčného vnútorného trhu bez prekážok, čo bude znamenať prínos pre rast a zamestnanosť.
<P>
Rád by som vysvetlil dôležitosť poskytnutia možnosti cezhraničného vyrovnávania strát pre vnútorný trh. Predstavte si malý alebo stredný podnik, ktorý úspešne funguje na svojom domácom trhu. Akonáhle bude plánovať rozšírenie svojej činnosti na územie iného členského štátu, na vnútorný trh, nenarazí len na ťažkosti týkajúce sa dodatočných nákladov na zosúladenie. Z toho dôvodu tento malý alebo stredný podnik nebude v mnohých prípadoch schopný vyrovnať žiadne počiatočné straty oproti ziskom, ktoré môže ďalej vytvárať v členskom štáte, kde sídli.
<P>
Ak zahraničné straty nie sú zohľadňované, vedie to k dvojitému zdaňovaniu a odrádza to mnohé malé a stredné podniky od investícií v iných členských štátoch. S novou iniciatívou cezhraničného vyrovnávania strát, by veľké, ale najmä malé a stredné podniky mohli jednoduchšie rozšíriť svoju činnosť do zahraničia a mať úžitok z celkových výhod vnútorného trhu.
<P>
Iniciatíva týkajúca sa cezhraničného vyrovnávania strát predstavuje cielené riešenie v krátkodobom až strednodobom výhľade a znamená prechodný krok. Ale uvedomte si prosím, že táto iniciatíva by mohla mať v budúcnosti doplnkový charakter vo vzťahu k spoločnému konsolidovanému základu dane z príjmu právnických osôb (CCTB), najmä pre firmy, ktoré nie sú zahrnuté v CCTB.
<P>
Iniciatíva týkajúca sa cezhraničného vyrovnávania strát je z hľadiska rozsahu obmedzenejšia než konsolidácia daňového základu v rámci CCTB z toho dôvodu, že poskytuje okamžité a komplexné kompenzácie všetkých ziskov a strát v rámci skupiny spoločností.
<P>
Veľmi oceňujem silnú podporu vyjadrenú v správe pani Kauppi pre iniciatívu Komisie v oblasti cezhraničného vyrovnávania strát, pre koordinačný prístup a samozrejme takisto pre našu prácu na spoločnom konsolidovanom základe dane.
<P>
Rovnako ako vy, som presvedčený, že by sme mali pokračovať v našom úsilí odstraňovať daňové bariéry v rámci vnútorného trhu.
<SPEAKER ID="104" NAME="Zsolt László Becsey">
v mene skupiny PPE-DE - (HU) Ďakujem, pán predsedajúci. Chcel by som poďakovať pánovi komisárovi a pani Kauppiovej za túto správu. Zaoberali sa dôležitou záležitosťou, ktorá vyvoláva citlivé a protichodné emócie.
<P>
Mám dve poznámky. Na jednej strane mám pocit, že z pohľadu vnútorného trhu je dôležité, aby neexistovalo riziko znevýhodnenia materskej spoločnosti a pobočky len preto, že svoju činnosť prevádzkujú v dvoch rôznych členských štátoch, v porovnaní so spoločnosťami, ktoré svoju činnosť prevádzkujú len v jednom členskom štáte.
<P>
Preto nalieham, aby bolo dvojité zdaňovanie neprípustné, ako vyhlásil pán komisár, možno prostredníctvom elektronickej spolupráce. Vzhľadom na čas, ktorý máme, by sme mohli podporiť účinnú cezhraničnú činnosť hospodárskych subjektov a využiť metódy započítania a metódy vyňatia.
<P>
Zároveň mám pocit, že sa musíme zaoberať prípadom, keď pobočka vytvára zisk a materská spoločnosť je v strate. Pani Kauppiová, v nových členských štátoch nás napríklad takýto prípad zaujíma oveľa viac.
<P>
Moja druhá poznámka o zrušení dvojitého zdanenia sa týka spoločného konsolidovaného základu dane z príjmu. Musíme túto záležitosť ešte prerokovať, ale mám isté výhrady. Nechcem presadzovať suverenitu v daňovej oblasti, ale nevidím jasne účinok spoločného konsolidovaného základu dane z príjmu. Rovnako sa obávam, že sa dostaneme pod veľký politický tlak, pokiaľ ide o minimálnu sadzbu ako v prípade DPH alebo dane z príjmu. Návrhy predložené socialistami a komunistami, a pravdepodobne aj zástupcami ľavice, to dokazujú, napriek tomu, že maastrichtské kritériá, dúfam, tento spor ukončia.
<P>
Obávam sa však, aký vplyv to bude mať na kapitálovo podvyživených členov z východnej Európy vzhľadom na tok kapitálu na vnútornom trhu. Kde bude administratíva? A bude možné zachovať individuálne daňové úľavy na vyváženie znevýhodňujúcej situácie v infraštruktúre?
<P>
Z týchto dôvodov sa do diskusie nezapojím, ale rád by som ešte raz poďakoval pánovi komisárovi a spravodajkyni. Ďakujem, pán predsedajúci.
<SPEAKER ID="105" NAME="Donata Gottardi">
v mene skupiny PSE. - (IT) Vážený pán predsedajúci, pán komisár, dámy a páni, návrh na uznesenie, o ktorom máme zajtra hlasovať je symptómom potreby daňovej politiky na úrovni EÚ.
<P>
Neznamená to, že chceme oslabiť alebo obmedziť vnútroštátne daňové politiky. Nikto nepochybuje o kompetencii jednotlivých členských štátov v tejto oblasti. Znamená to však, že tieto politiky môžeme napádať a usmerňovať, najmä keď rozhodnutia spoločností týkajúce sa koncentrácií a presunutí v rámci alebo mimo Európy presahujú hranice jednotlivých štátov, ako je to v prípade strát právnických osôb pri cezhraničných prípadoch.
<P>
Je zrejmé, že nielen vnútroštátne predpisy, ale ani dvojstranné dohody nepostačujú, keďže v dobe globalizovaných finančných trhov a globalizovanej výroby sa tento fenomén vyskytuje veľmi často a presahuje obmedzenia jednotlivých krajín. Obsah návrhu je výsledok dohody v mnohých bodoch a chcela by som spomenúť len tie najdôležitejšie, pričom ďakujem veľmi pekne pani spravodajkyni za jej neustálu ochotu spolupracovať.
<P>
Dvadsaťsedem rôznych daňových systémov narúša bezproblémové fungovanie vnútorného trhu a predstavuje prekážku pre podniky, najmä tie malé, ako povedal pán komisár Kovács. Prvé tvrdenie uvedené v texte je samozrejmé a vyjadruje najvážnejšiu obavu z negatívnych dôsledkov, ktoré môže mať rôzne zaobchádzanie so stratami v cezhraničných prípadoch uplatňované členskými štátmi na fungovanie vnútorného trhu.
<P>
Navrhované riešenie je stále len prechodné a dočasné, pretože jediným dokonalým riešením je spoločný konsolidovaný základ dane z príjmu právnických osôb (CCCTB). Preto podporujeme oznámenie Komisie ako významný krok pri riešení tejto situácie a zároveň žiadame dostatočnú koordináciu medzi členskými štátmi, pokiaľ ide o načasovanie a riešenia. Citujem z odseku 4.
<P>
Je dôležité, aby sme nezabúdali na existenciu spoločných európskych inštitúcií, akými sú "európska spoločnosť" a "európske družstvo", ako aj postupy EÚ týkajúce sa skupín podnikov pôsobiacich na úrovni Spoločenstva. Na týchto musíme stavať, pretože nám umožňujú nielen mať na pamäti prepojenie s priemyselnými vzťahmi a tým aj vplyvmi na zamestnanosť, ale aj uznať vytváranie stabilných skupín podnikov pôsobiacich na úrovni Spoločenstva. V konečnom dôsledku je naším cieľom podporiť rozvoj a zavedenie systému výroby v Európe a nie v jednotlivých členských štátoch, vo svojej podstate systém výroby, ktorý sa nenechá zlákať hlasmi sirén a nerozhodne sa takticky rozložiť svoju činnosť do iných krajín na základe daňových výhod, vyrovnávania poplatkov a strát, podľa toho, ako sa im to hodí. Systém výroby musí byť schopný oprieť sa o rovnosť zaobchádzania a vyhnúť sa rozdielnemu účtovníctvu podľa toho, či má materská spoločnosť sídlo len v jednej krajine alebo vo viacerých.
<P>
Tento výsledok však nedosiahneme bez primeraných pravidiel a jednotných podmienok. Uznanie, že výnosná daňová konkurencia by zásadne narušila obsah tohto návrhu, neznamená, že ju z ideologických dôvodov odmietneme.
<SPEAKER ID="106" NAME="Olle Schmidt">
v mene skupiny ALDE. - (SV) Ďakujem pani Piia-Noore Kauppiovej za kvalitnú správu. Poskytuje v nej vyvážené zhrnutie problémov a ťažkostí spôsobených tým, že na vnútornom trhu máme 27 rôznych daňových systémov. Globalizácia, ktorú sme už spomínali, v konečnom dôsledku vyvolala akútnu potrebu spoločného prístupu k daňovým záležitostiam v EÚ, ak sa chceme vyhnúť prekážkam pre hospodársku súťaž. Rôzne pravidlá a byrokracia predstavujú aj stratu hospodárskej sily podnikov a stratu pracovných miest v EÚ. Potrebujeme jasnejšie pravidlá a prístup, ktorý podporuje podniky, ako to navrhuje pani Kauppiová. Možno niektorí z nás tiež potrebujú zložiť klapky z očí.
<P>
Ako vieme, dane sú veľmi citlivou otázkou. Kľúčovými slovami tejto diskusie sú daňová konkurencia a sloboda štátov určovať svoje daňové sadzby. Dlhodobým cieľom Komisie je dosiahnuť konsolidovaný základ dane z príjmu právnických osôb. Keďže to nie je možné dosiahnuť, mali by sme dodržiavať cielené opatrenia v rámci tých oblastí vedúce k účinnosti na vnútornom trhu.
<P>
V správe sú skúmané rôzne možnosti konania a predstavený spôsob, akým si jednotlivé krajiny vybrali rôzne prístupy, čo je dobré, ale nepostačujúce. V zásade je tiež rozumné, aby podniky kompenzovali cezhraničné straty v rámci spoločnosti, alebo medzi jednotlivými spoločnosťami v konzorciu. Na umožnenie takéhoto pravidla je potrebný jednotný prístup k tomu, čo má byť zdaňované, inými slovami konsolidovaný základ dane z príjmu právnických osôb. Skupina ALDE sa domnieva, že je to správna cesta, po ktorej by sme sa mali vydať. Zavedenie spoločného CCTB samo osebe nezabráni daňovej konkurencii, skôr naopak. Základ dane bude spoločný a transparentnosť kvalitnejšia. Tento nový systém zlepší možnosti pre malé a stredné podniky, najmä pokiaľ ide o kompenzáciu strát. Znepokojení ministri financií, a je ich mnoho, sa môžu upokojiť. Moc zdaňovať vám zostane.
<P>
Pokiaľ ide o pozmeňujúci a doplňujúci návrh 1, naša skupina by chcela hlasovať po častiach, čo by umožnilo venovať sa spotrebným daniam osobitne. Pokiaľ ide o zvyšok, pravdepodobne sa zdržíme hlasovania o pozmeňujúcich a doplňujúcich návrhoch odôvodnení E a F, ktoré predložila Donata Gottardiová, s cieľom uľahčiť dosiahnutie širokej dohody a podpory tohto Parlamentu tejto vynikajúcej správe.
<SPEAKER ID="107" NAME="Dariusz Maciej Grabowski">
v mene skupiny UEN. - (PL) Vážený pán predsedajúci, pani spravodajkyňa si zaslúži ocenenie za svoju prácu, ide však o kontroverznú správu. Budeme hlasovať v jej neprospech a vysvetlím aj prečo.
<P>
Toto je pokus zjednotiť daňové systémy v rámci Únie a uvaliť na členské štáty daňové riešenia. Okrem iného z tohto vyplýva aj zvýhodňovanie cezhraničných spoločností oproti malým a stredne veľkým podnikom a mnohé domáce podniky by to prinútilo založiť pobočky a dcérske spoločnosti v iných krajinách bez akéhokoľvek hospodárskeho dôvodu, jedine s cieľom využívať výhody ustanovení vzťahujúcich sa na cezhraničné spoločnosti.
<P>
Chcel by som zdôrazniť, že počas mnohých rokov cezhraničné spoločnosti zneužívali nedostatočnú prípravu a korupciu úradníkov v postkomunistických krajinách, uchyľujúc sa k vykazovaniu strát a účtovným podvodom a neplateniu daní. Únia pred týmto zatvárala oči. Nové ustanovenie umožní týmto spoločnostiam pokračovať vo svojom správaní a dá mu právny základ. Osobitne som prekvapený, lebo to bude negatívne vplývať na krajiny starej Únie, keďže sadzba ich daní bude znížená.
<P>
Domnievam sa, že v prvom rade je potrebné vyriešiť problém s daňovými a účtovnými podvodmi cezhraničných spoločností v rámci Únie a zdokonaliť daňový aparát, a to najmä v nových členských štátoch. Pomohlo by to predchádzaniu a odhaľovaniu daňových priestupkov.
<SPEAKER ID="108" NAME="Sahra Wagenknecht">
v mene skupiny GUE/NGL. - (DE) Vážený pán predsedajúci, dámy a páni, do určitej miery sa zhodneme v jednej veci. Súčasná situácia v EÚ, v ktorej popri sebe funguje 27 rozličných daňových systémov na integrovanom, jednotnom trhu s úplne slobodným pohybom kapitálu, je katastrofálne chybná. Je to miesto, kde jednotnosť končí. Daňová konkurencia je daňovým dampingom pre bohatých a mocných a pre obyčajných zarábajúcich ľudí a spotrebiteľov predstavuje väčšie daňové zaťaženie. Nie je preto vôbec prekvapujúce, že sa tejto situácii tešia majitelia nehnuteľností a veľké spoločnosti.
<P>
Čo je však skutočne šokujúce a alarmujúce, je skutočnosť, že o tejto situácii stále diskutujeme v Parlamente, ktorý by mal skutočne zastupovať záujmy viacerých, než len malej elity. Napriek všetkým nuansám a precízne formulovaným hodnoteniam je správa pani Kauppiovej len príkladom sladkých rečičiek. To platí o prijímanom postoji k údajnému pozitívnemu vplyvu daňovej konkurencie, ako aj o spôsobe, akým sa venuje konkrétnej téme daňového zaobchádzania so stratami v cezhraničných prípadoch.
<P>
Je verejným tajomstvom, že spoločnosti pravidelne využívajú vyrovnávanie strát s cieľom znížiť svoje dane prostredníctvom presunutia ziskov do oblastí a krajín s nízkou sadzbou dane. A ako ukazujú štatistiky, darí sa im v tom. Takáto virtuálna kompenzácia strát znamenala, že za uplynulých 20 rokov objem dane zaplatenej zo ziskov nadnárodných spoločností postupne klesal. Rozsudky Európskeho súdneho dvora toto daňové usporiadanie len zjednodušili, a tým významne zasiahli do daňovej suverenity členských štátov. Všetko toto len prispieva k dampingu dane z príjmov právnických osôb.
<P>
Tí, ktorí podporujú takýto vývoj, chcú zjavne z Európy miesto, kde sa nepriznané bohatstvo sústreďuje na vrchu ľadovca, pričom dole, na dne, sa zvyšuje miera chudoby a bývalá stredná trieda musí prežívať z príjmov, ktoré sa v reálnom vyjadrení znižujú. Chceme inú Európu a chceme sociálne spravodlivú daňovú politiku. Z tohto dôvodu naša skupina správu odmietne.
<SPEAKER ID="109" NAME="John Whittaker">
za skupinu IND/DEM. - Vážený pán predseda, spravodajkyňa tvrdí, že táto iniciatíva povzbudí malé a stredné podniky k rozšíreniu ich cezhraničného obchodovania. Ale mám trocha obavy, že táto iniciatíva je silne presadzovaná veľkými nadnárodnými spoločnosťami, pretože oni z toho budú ťažiť najviac. V mojej krajine, v Británii, väčšinu podnikov tvoria malé podniky, ktoré vytvárajú 70 % pracovných miest. Len malá časť týchto podnikov má nejaký záujem o rozšírenie svojich činností do zahraničia. Ale moja hlavná námietka spočíva v tom, že je to skôr zasahovanie Európskej únie do daňových záležitostí. Na základe skúseností EÚ s daňou z pridanej hodnoty očakávam nekonečné zmeny v zákonoch. Doteraz máme osem smerníc k DPH a stále vyvolávajú zmätok a vytvárajú priestor pre podvod.
<P>
Podniky fungujú najlepšie, keď existujú jednoduché, zrozumiteľné pravidlá, ako to práve uviedol pán Schmidt. EÚ vie robiť len jednu vec a robí ju dokonale. A to, že dokáže veci skomplikovať. Na rozdiel od názorov iných poslancov, oveľa lepší plán by bol povzbudiť daňovú konkurenciu. Potom tie štáty, ktoré majú najnižšie a najjednoduchšie dane prilákajú najviac podnikov.
<SPEAKER ID="110" NAME="Elisa Ferreira" AFFILIATION="PSE">
(PT) Vážený pán predsedajúci, rôzne zaobchádzanie so stratami v jednotlivých členských štátoch narúša hospodársku súťaž na jednotnom trhu, je nespravodlivé a podporuje nejasné daňové praktiky. Preto vítame iniciatívu Komisie navrhnúť minimálnu úroveň harmonizácie týchto pravidiel a dúfame, že Rada sa na tomto návrhu zhodne. Toto je oblasť, v ktorej je nevyhnutná lepšia právna úprava najmä preto, aby sme odstránili právnu neistotu naviazanú na túto otázku, ktorej dôsledkom je opakované predkladanie prípadov pred Súdny dvor Európskych spoločenstiev a ktorá prispela k väčšej neistote v hospodárskych vzťahoch, čím poškodzuje spoločnosti a malé a stredne veľké podniky.
<P>
Je absolútne nevyhnutné zabezpečiť, aby boli rôzne daňové postupy kompatibilné s efektívnym fungovaním vnútorného trhu. Kvalita správy pripravenej spravodajkyňou, pani Kauppiovou, umožnila dospieť k širokej dohode medzi hlavnými politickými skupinami v základných prvkoch, ktoré navrhuje. Určité nepodstatné prvky správy však môžu zabrániť prijatiu tejto dohody. Konkrétne podľa názoru socialistickej skupiny nie je tento proces v súlade s otvorenou ochranou postupov daňovej konkurencie. Tieto postupy podporujú umelé presúvanie podnikov, kapitálu a osôb. Následkom takýchto presunov sú príznaky zlyhania v sociálnej a environmentálnej, ako aj vo výrobnej štruktúre. Okrem toho v niektorých hospodárstvách spôsobuje daňová konkurencia vážne problémy pre makroekonomickú rovnováhu s rôznymi dôsledkami, najmä pokiaľ ide o kvalitatívnu a kvantitatívnu úroveň verejného majetku, ktorý tieto krajiny sprístupnili svojim občanom.
<P>
Socialistická skupina Európskeho parlamentu sa domnieva, že v takejto strategicky významnej oblasti by bolo veľmi výhodné predložiť Komisii a Rade stanovisko Európskeho parlamentu, ktoré podporuje široká poslanecká základňa. V oblasti tejto iniciatívy čaká Európsku úniu ešte veľmi dlhá cesta, najmä pokiaľ ide o vytvorenie často spomínaného systému CCCTB či spoločného konsolidovaného základu dane z príjmu právnických osôb. Pre túto prácu musíme vytvoriť podmienky.
<P>
Je v našich možnostiach dohodnúť sa na tejto správe. Dúfame, že pri konečnom hlasovaní umožní duch dohody medzi hlavnými politickými skupinami dosiahnuť konsenzus v otázke zachovania hlavného posolstva a v konečnom dôsledku bude správa schválená veľkým počtom poslancov. Nemôžeme dopustiť, aby sekundárne aspekty, ktoré nás politicky nerozdeľujú do takej miery, ktorú by nebolo možné prekonať, zabránili schváleniu správy.
<P>
Teší nás, že sa do tohto procesu aktívne zapojili najmä rôzni členovia skupiny PPE-DE vrátane jej spravodajkyne. Vítame ich vôľu prijať kompromis a otvorenosť, ktoré umožnili dosiahnuť dohodu o základných otázkach tejto správy. Ďakujem, pán predsedajúci.
<SPEAKER ID="111" NAME="Margarita Starkeviciute" AFFILIATION="ALDE">
(LT) Chcela by som upriamiť vašu pozornosť na niečo, o čom sme vo veľkej miere hovorili, a to na rôzne nedostatky vnútorného trhu, a chcela by som zdôrazniť, že rozvoj vnútorného trhu nám poskytuje mnoho výhod. Tento dokument je významný z toho hľadiska, že poskytuje výhody na zlepšenie produktivity práce podnikov fungujúcich na jednotnom trhu. Nemali by sme však zabúdať ešte na iný aspekt. Zastupujem krajinu, v ktorej väčšina podnikov patrí európskym nadnárodným spoločnostiam, a teda nie sú vnútroštátnymi podnikmi. Preto je pre nás niekedy veľmi zložité ovládať vlastné hospodárstvo v makroekonomickom zmysle, keďže stratégie korporácií zatieňujú ciele národného hospodárstva, akými sú daňová rovnováha atď. Musíme nájsť primeraný kompromis medzi výhodami rozvoja vnútorného trhu a makroekonomickou stabilitou. Chcela by som ešte raz upozorniť pána komisára na potrebu koordinovať politické otázky s hospodárskymi a s pánom Almuniom.
<SPEAKER ID="112" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, na úvod svojho príspevku do diskusie o daňovom zaobchádzaní so stratami v cezhraničných prípadoch by som chcel zdôrazniť niekoľko záležitostí.
<P>
Po prvé, priame zdaňovanie, akým je daň z príjmu právnických osôb, nespadá do kompetencií Európskej komisie. Komisia by sa preto už zo zásady nemala touto otázkou zaoberať.
<P>
Po druhé som prekvapený, že v správe sú uvedené tvrdenia odmietajúce zníženie dane z príjmu právnických osôb, ktoré zaviedli niektoré členské štáty, konkrétne nové členské štáty.
<P>
Po tretie znepokojuje ma výzva Komisie na urýchlenie procesu zavedenia konsolidovaného základu dane z príjmu právnických osôb v Európskej únii. Povaha tejto dane, jej sadzba a stanovenie jej základu sú jedny z mála nástrojov, ktoré zostali v kompetencii členských štátov a ktoré možno využiť na urýchlenie hospodárskeho rozvoja menej rozvinutých krajín.
<P>
A na záver analýza návrhov Komisie na konsolidovaný základ dane z príjmu právnických osôb naznačuje, že jeho cieľom je zabezpečiť, aby sa všetky členské štáty rozvíjali v maximálnom tempe nárastu o 2 % z HDP ročne. Ako by sa v takomto prípade mohli nové členské štáty zaostávajúce o 20 alebo 30 rokov za tými rozvinutejšími týmto krajinám vyrovnať?
<SPEAKER ID="113" NAME="Katerina Batzeli" AFFILIATION="PSE">
(EL) Vážený pán predsedajúci, pán komisár, problém zdaňovania a možnosti presunutia strát cezhraničných skupín spoločností v rámci Európskej únie nie je možné riešiť výlučne a len na základe uľahčenia cezhraničnej obchodnej činnosti podnikov. Takýto cieľ je, samozrejme, dôležitý pre bezproblémové fungovanie vnútorného trhu, ale keď ide o záležitosti súvisiace so zdaňovaním podnikov, ako sa uvádza v správe pani Kauppiovej, ktorá je predmetom dnešnej rozpravy, potom by bolo vhodné začleniť ho do širšieho kontextu diskusie o väčšej harmonizácii zdaňovania v rámci Európskej únie.
<P>
Za predpokladu, že spravodlivá daňová konkurencia neexistuje a rovnako neexistuje dohoda o minimálnej požiadavke na spoločný, jednotný základ dane z príjmu právnických osôb, ktorým by sa zaviedli jednotné, transparentné pravidlá na kvantifikáciu daňového základu, ustanovenie možností, akou je možnosť daňovej kompenzácie strát v cezhraničných prípadoch v súčasnosti vyžaduje, aby sme postupovali opatrne. Pretože tento postup v sebe zahŕňa vážne riziko narušenia daňových a príjmových systémov členských štátov, ako aj samotného fungovania vnútorného trhu a hospodárskej súťaže medzi spoločnosťami.
<SPEAKER ID="114" NAME="Olle Schmidt" AFFILIATION="ALDE">
Vážený pán predseda, pri tomto novom spôsobe rozpravy by som samozrejme mohol využiť túto minútu na to, aby som sa spýtal Komisára, aká je situácia v Rade, čo sa týka spoločného konsolidovaného základu dane z príjmu právnických osôb (CCCTB), pretože vieme, že niektorí ministri financií nie sú veľmi spokojní. Mohli by ste nám, pán Komisár povedať, ako pokračuje rozprava v rámci Rady a aké návrhy má v súčasnosti 27 členských štátov?
<SPEAKER ID="115" NAME="László Kovács">
člen Komisie. - Vážený pán predseda, sledujem rozpravu s veľkým záujmom a potvrdila moje presvedčenie, že zavedenie cezhraničného vyrovnávania strát je dôležitý faktor pre prehlbovanie vnútorného trhu.
<P>
V plnej miere zdieľam názor pani Kauppi, že na prvý pohľad pojednávame o daňovom systéme, ale v skutočnosti je to rozprava o riadnom fungovaní vnútorného trhu.
<P>
Som mimoriadne vďačný za vašu podporu pri zjednodušovaní cezhraničných hospodárskych aktivít malých a stredných podnikov, ktoré je môjmu srdcu veľmi blízke. Rád by som poďakoval spravodajkyni, pani Kauppi, za veľmi povzbudivú správu, rovnako ako aj Výboru pre hospodárske a menové veci a Výboru pre právne veci za ich podporu. Komisia môže súhlasiť s väčšinou záverov.
<P>
Podpora Parlamentu je vítaná ako faktor, ktorý môže mať pozitívny vplyv na následnú diskusiu v Rade. Ako som naznačil v správe, môžem vás uistiť, že pokračujeme v úsilí o spoločný konsolidovaný základ dane z príjmov právnických osôb (CCCTB) a koordináciu systémov priamej dane v členských štátoch. CCCTB je mi takisto veľmi blízky. Som si totiž úplne istý, že bude väčším prínosom pre malé a stredné podniky než pre veľké nadnárodné spoločnosti.
<P>
Avšak chápem vaše obavy, a aby som odpovedal na otázku na konci rozpravy, chcem vám povedať, že v Rade sa o návrhu rokuje, ale nie ako o konkrétnom návrhu. Zatiaľ má podobu predbežného návrhu, a čo sa týka jeho predbežného spracovania, asi dve tretiny členských štátov vyjadrili podporu a menej ako jedna tretina vyjadrila buď pochybnosti alebo nesúhlas.
<P>
Akákoľvek diskusia, hlavne diskusia, ktorá by poškodzovala súčasnú rozpravu o otázkach cezhraničného vyrovnávania strát, by bola unáhlená, pretože zatiaľ neexistuje žiadny konkrétny legislatívny návrh. Avšak, v legislatívnom pracovnom programe Komisie je jeden bod, ktorý stanovuje, že v druhej polovici roka predstavíme konkrétny legislatívny návrh - s potrebným hodnotením účinkov - o spoločnom konsolidovanom základe dane z príjmu právnických osôb (CCCTB). Potom môžeme diskutovať, či sú obavy opodstatnené alebo nie.
<P>
Ešte jedna poznámka: ak nedospejeme k jednomyseľnej dohode - a zatiaľ som presvedčený, že k nej nedospejeme - môžeme v rámci riešenia prijať zvýšenú spoluprácu. Takže ani jeden členský štát by nebol nútený prijať CCCTB a uplatňovať ho. Ani v štátoch, ktoré sa rozhodnú pre CCCTB, nebudú žiadne spoločnosti nútené uplatňovať ho, pretože nebude zmysel nútiť spoločnosti, ktoré nepôsobia na vnútornom trhu - ktoré neobchodujú na vnútornom trhu - aby uplatňovali tento spoločný základ dane.
<P>
Môžu ďalej uplatňovať národný základ dane.
<P>
Súhlasím s vašimi závermi, že na to, aby bol podporený jednotný rozvoj a riadne fungovanie vnútorného trhu, musia byť odstránené prekážky, ktoré vyplývajú z rôznych daňových režimov členských štátov, pokiaľ možno prostredníctvom spoločných prístupov a koordinovaných činností.
<P>
Čo sa týka vyrovnávania strát, vo vašej správe je vyzdvihnutých niekoľko špecifických oblastí, v ktorých je potrebné vynaložiť väčšie úsilie, ako napríklad venovať sa konkrétnym potrebám malých a stredných podnikov, ďalej vymedzenie skupín a rozsahu pre automatickú výmenu informácií.
<P>
Naše útvary preskúmajú tieto návrhy a pripomienky a ak to bude možné, predložia riešenia. Stanovisko malých a stredných podnikov je dôležitá časť práce podpredsedu Güntera Verheugena. Ďalšie hľadisko, vymedzenie skupín spoločností, je podstatná časť práce na spoločnom konsolidovanom základe dane z príjmu právnických osôb (CCCTB).
<P>
Rovnako vás môžem uistiť, že vaše odporúčania pre cezhraničné vyrovnávanie strát v rámci spoločností a skupín spoločností budú v nasledujúcich mesiacoch usmerňovať našu prácu. V správe je uvedených niekoľko odkazov týkajúcich sa obchádzania daní. V súvislosti s tým môžem poznamenať, že minulý december Komisia prijala oznámenie o uplatňovaní opatrení proti zneužívaniu v oblasti priameho zdaňovania.
<P>
Komisia zdieľa obavy týkajúce sa daňových únikov spomenutých vo vašej správe. Členské štáty musia byť schopné zabrániť narušeniu daňových základov z dôvodu zneužitia a agresívneho daňového plánovania. Zároveň je dôležité zabezpečiť, aby neboli prijaté neprimerané obmedzenia zmluvných slobôd. Zavedením tejto najnovšej iniciatívy sa Komisia snaží podnietiť ďalšie diskusie s ostatnými inštitúciami o tom, ako možno vnútroštátnymi opatreniami proti zneužívaniu naplniť tieto potreby. Vaše pripomienky k riziku daňových únikov budú zohľadnené.
<P>
Nakoniec, pokiaľ ide o pozmeňujúce a doplňujúce návrhy v správe, Komisia je proti pozmeňujúcim a doplňujúcim návrhom č. 1, 2, 3, 4, 5 a 6, ale môže podporiť pozmeňujúce a doplňujúce návrhy č. 7 a 8, ktoré súvisia s rozhovormi.
<SPEAKER ID="116" NAME="Piia-Noora Kauppi">
spravodajkyňa. - Vážený pán predseda, budem veľmi stručná. Samozrejme s radosťou pozorujem, že väčšina skupín podporí správu v zajtrajšom hlasovaní. Naša skupina odporúča zdržať sa hlasovania v súvislosti s pozmeňujúcimi a doplňujúcimi návrhmi č. 7 a 8. Myslím, že je to v súlade s odporúčaniami Komisie, okrem toho návrhy č. 7 a 8 budú pravdepodobne prijaté, čo znamená, že máme veľmi výraznú väčšinu, ktorá zajtra podporí správu.
<P>
Rada by som sa na chvíľu vrátila do minulosti: do zložitého obdobia pred prijatím prvých smerníc o dani z príjmu právnických osôb - o spoločnom systéme zdaňovania uplatňovanom v prípade materských spoločností a dcérskych spoločností v rozličných členských štátoch a smernica o spoločnom systéme zdaňovania uplatňovanom na výplaty úrokov a licenčných poplatkov medzi združenými spoločnosťami rôznych členských štátov v 90. rokoch - keď hovoríme o týchto bodoch. Ale tieto smernice v súčasnosti platia vďaka dôsledným diskusiám a stále verím, že môžeme prijať všetky praktické návrhy, ako je opatrenie proti zneužívaniu, že môžeme zlepšiť smernicu o spoločnom systéme zdaňovania uplatňovanom v prípade materských spoločností a dcérskych spoločností v rozličných členských štátoch a že môžeme vylepšiť prácu fóra o transferovom oceňovaní. Takéto iniciatívy sú veľmi potrebné.
<P>
Ale nakoniec potrebujeme rozsiahle riešenie a spoločný konsolidovaný základ dane z príjmu právnických osôb (CCCTB). Momentálne je to najlepšia dostupná možnosť a musíme ju brať vážne. Dúfam, že naše úsilie sa zavŕši počas volebného obdobia Európskeho parlamentu pred voľbami v roku 2009. Niečo musí byť dokončené pred voľbami v roku 2009 a nemôžeme si dovoliť čakať, kým členské štáty schvália svoje ratifikácie a vyhlásia referendá. Musíme konať teraz, skôr ako uplynie funkčné obdobie tohto Parlamentu.
<SPEAKER ID="117" NAME="Predsedajúci">
Rozprava je ukončená.
<P>
Hlasovanie sa bude konať zajtra.
