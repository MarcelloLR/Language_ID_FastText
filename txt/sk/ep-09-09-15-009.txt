<CHAPTER ID="009">
Schválenie zápisnice z predchádzajúceho rokovania
<SPEAKER ID="138" NAME="Martin Schulz" AFFILIATION="S&amp;D">
(DE) Vážený pán predseda, nemám pripomienky k zápisnici zo včerajšieho zasadnutia, ale chcel by som predniesť pripomienku k incidentu, ku ktorému došlo na zasadnutí dnes ráno. V dopoludňajšej rozprave pani Krisztina Morvaiová z fašistickej strany Jobbik absolútne neprijateľným spôsobom napadla moju kolegyňu Kingu Gönczovú, poslankyňu za našu skupinu a bývalú maďarskú ministerku zahraničných vecí. Ako ministerka zahraničných vecí Maďarska pracovala pani Gönczová usilovnejšie než ktokoľvek iný v tejto krajine, aby dosiahla medzinárodné zmierenie Maďarska so susednými krajinami. Rád by som dôrazne odmietol hanebnú urážku pani Gönczovej zo strany pani Morvaiovej, ktorá je členkou neofašistickej strany.
<P>
(potlesk)
<SPEAKER ID="139" NAME="Kinga Göncz" AFFILIATION="S&amp;D">
(HU) Ďakujem za možnosť vyjadriť sa. Je mi veľmi ľúto, že táto diskusia prebieha v Európskom parlamente. Aj ja by som chcela stručne reagovať a uviesť, že strana, ktorú pani Krisztina Morvaiová zastupuje, v roku 2006 zriadila polovojenský útvar, ktorý odvtedy využíva na zastrašovanie mierumilovnej väčšiny verejnosti.
<P>
Vzťahuje sa to najmä na menšiny, homosexuálov, Rómov a Židov. Súdy tento polovojenský útvar prednedávnom zrušili, no poslanec EP za túto stranu mal počas júlového zasadnutia v rokovacej sále na sebe uniformu tejto organizácie. V Maďarsku táto strana viedla kampaň plnú protieurópskych prejavov, rasizmu, homofóbie, protirómskych postojov a xenofóbie a pravidelne vo svojich vyhláseniach popisovala Maďarsko ako kolóniu Európskej únie. Udalosť, o ktorej hovorila pani Krisztina Morvaiová, sa stala v roku 2006, keď títo ultrapravicoví demonštranti podpálili budovu ústredia maďarskej televízie a niekoľko dní páchali výtržnosti, pri ktorých bolo zranených 113 policajných príslušníkov.
<P>
Dňa 23. októbra došlo k ďalším výtržnostiam. Pokúsili sa totiž násilím narušiť oslavy štátneho sviatku. Bola to prvá skúsenosť polície so zásahmi proti ultrapravicovým demonštráciám v dejinách krajiny od zmeny režimu. Vláda po týchto udalostiach zriadila nezávislú komisiu, ktorej správy sú dostupné na mnohých internetových stránkach aj v anglickom jazyku. Táto komisia predložila návrhy a začalo sa aj mnoho súdnych konaní. Maďarské štátne orgány prešetrili tieto porušenia zákona.
<P>
Problémy naozaj existovali. Pani Krisztine Morvaiovej by som však rada odkázala, že ak nazýva inštitucionálny systém vlastnej krajiny diktátorským, je tu istý problém: keby v Maďarsku skutočne nebola demokracia, nemohla by teraz predniesť svoj prejav v tomto Parlamente. Ešte raz sa ospravedlňujem za to, že sa o tejto téme hovorilo v Parlamente, a úprimne dúfam, že sa tu v tejto diskusii nebude pokračovať.
<SPEAKER ID="140" NAME="Zoltán Balczó" AFFILIATION="NI">
(HU) Vážený pán predseda, podľa rokovacieho poriadku mám na položenie otázky pol minúty. Je to otázka pre pána Schulza. Ako sa opovažuje na základe urážlivých vyhlásení svojej kolegyne nazvať v tejto rokovacej sále stranu fašistickou len preto, že nesúhlasí so všetkými aspektmi základnej filozofie Európskej únie? Táto strana získala v Maďarsku 430 000 hlasov. Nazývate teda 430 000 voličov fašistami. V budúcnosti radšej najprv porozmýšľajte, keď budete chcieť niečo povedať!
