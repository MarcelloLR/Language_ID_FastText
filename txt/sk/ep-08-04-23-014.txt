<CHAPTER ID="014">
Dohoda o voľnom obchode s Radou pre spoluprácu v Perzskom zálive (rozprava) 
<SPEAKER ID="359" NAME="Predsedajúca">
Ďalším bodom rokovania je rozprava o otázke na ústne zodpovedanie, ktorú položil Helmuth Markov v mene Výboru pre medzinárodný obchod Komisii, a ktorá sa týka nedávneho vývoja rokovaní o dohode o voľnom obchode medzi Európskou úniou a Radou pre spoluprácu v Perzskom zálive - B6-0020/2008).
<SPEAKER ID="360" NAME="Androula Vassiliou">
členka Komisie. - Vážená pani predsedajúca, niekto by mohol povedať, že rokovania o dohode o voľnom obchode s krajinami Rady pre spoluprácu v Perzskom zálive trvajú už 17 rokov. V skutočnosti sa o podstate tejto problematiky rokuje len od roku 2002. Komisia a tiež zástupcovia členských štátov v Rade by radi dokončili rokovania čo najskôr. Vieme, že dohoda o voľnom obchode prispeje k prehĺbeniu vzťahov medzi našimi regiónmi. V roku 2007 prebiehali rokovania rýchlejším tempom, pričom vyvrcholili počas návštevy pána komisára Mandelsona v Dauhe, ktorá sa uskutočnila v decembri 2007, a ktorá poskytla významný politický impulz. Podarilo sa nám dosiahnuť významný pokrok vo všetkých kapitolách, tak blízko k dosiahnutiu dohody sme ešte nikdy neboli.
<P>
Existuje však niekoľko otvorených otázok, ktoré sú dôležité z hľadiska zaručenia skutočného prednostného prístupu Európskej únie na trh krajín Rady pre spoluprácu v Perzskom zálive, pričom je potrebné aby nedošlo k diskriminácii ostatných krajín. Medzi tieto otvorené otázky patria vývozné clá, niekoľko výnimiek v oblasti energetických služieb, najmä zo strany Spojených arabských emirátov, a určité horizontálne ustanovenia dohody, napríklad čo sa týka hospodárskej súťaže a duševného vlastníctva. V januári bolo kolo rokovaní zrušené. Odvtedy nemáme od Rady pre spoluprácu v Perzskom zálive žiadnu spätnú väzbu. Dúfame, že ďalšie kolo rokovaní sa bude môcť konať začiatkom mája, súbežne so zasadnutím spoločného výboru Európskej únie a Rady pre spoluprácu v Perzskom zálive, ktoré je naplánované na 6. mája.
<P>
Naším cieľom aj naďalej ostáva dosiahnuť pokrok v ďalšom kole rokovaní a dokončiť rokovania čo najskôr, možno už v prvých mesiacoch francúzskeho predsedníctva. Cieľom dohody o voľnom obchode je vytvoriť preferenčný vzťah medzi Európskou úniou a Radou pre spoluprácu v Perzskom zálive v súlade so zásadami a poriadkom Svetovej obchodnej organizácie. Táto dohoda bude teda viesť k liberalizácii v podstate všetkých obchodov medzi zúčastnenými stranami. Cieľom dohody o voľnom obchode je tiež podporiť členské štáty Rady pre spoluprácu v Perzskom zálive v ich politikách hospodárskej diverzifikácie prostredníctvom podnietenia zavádzania ďalších hospodárskych reforiem, a tiež prostredníctvom ponúknutia možnosti rozšírenia zahraničných investícií popri zvýšenej dynamike vnútorných investícií v regióne.
<P>
Dohoda o voľnom obchode obsahuje významné záväzky týkajúce sa obchodu v sektore služieb a investícií pre obe zmluvné strany a vzájomný prístup na trhy verejného obstarávania vrátane energetického sektora a sektora dopravy. Dohoda obsahuje ambiciózny plán zavedenia colnej liberalizácie vrátane chemického priemyslu. V neposlednom rade sa zmluva vzťahuje aj na necolné oblasti, napríklad na technické obchodné prekážky, hygienické a fytosanitárne normy, či práva v oblasti duševného vlastníctva.
<P>
Tento Parlament vyjadril znepokojenie nad tým, že dohoda o voľnom obchode, o ktorej rokujeme s Radou pre spoluprácu v Perzskom zálive, neobsahuje ustanovenia o ľudských právach a o normách v sociálnej oblasti a v oblasti životného prostredia. Dovoľte mi teda, aby som vám v prvom rade objasnila, že súčasný návrh dohody o voľnom obchode medzi Európskou úniou a Radou pre spoluprácu v Perzskom zálive obsahuje viacero necolných ustanovení o ľudských právach, migrácii, boji proti terorizmu a o nešírení zbraní hromadného ničenia. Na týchto ustanoveniach sme sa s Radou pre spoluprácu v Perzskom zálive dohodli už pred niekoľkými rokmi. Počas posledného kola rokovaní sa však ukázalo, že Rada pre spoluprácu v Perzskom zálive má niektoré otvorené otázky týkajúce sa znenia odkladnej doložky súvisiacej s uplatňovaním základných politických prvkov dohody. Okrem týchto ustanovení sa v preambule dohody hovorí o tom, že je potrebné posilniť proces hospodárskeho a sociálneho rozvoja v krajinách Rady pre spoluprácu v Perzskom zálive, a zároveň chrániť životné prostredie. Preambula dohody tiež obsahuje ustanovenie o tom, že zmluvné strany sa nebudú usilovať získať priame zahraničné investície prostredníctvom zníženia alebo uvoľnenia svojich domácich noriem týkajúcich sa životného prostredia alebo označovania. Dohoda tiež predpokladá možnosť konzultácií v prípade, že existujúce alebo navrhované opatrenie sa zdá byť v rozpore s týmito zásadami.
<P>
Pri rokovaniach o dohode o voľnom obchode medzi Európskou úniou a Radou pre spoluprácu v Perzskom zálive sa zohľadnili výsledky a závery štúdie zaoberajúcej sa hodnotením vplyvu na trvalú udržateľnosť, ktorá bola vypracovaná v rokoch 2001 až 2004, a to najmä v sektoroch, o ktorých konzultanti vyhlásili, že sú dôležité z hľadiska udržateľnejšieho hospodárskeho rozvoja v krajinách Rady pre spoluprácu v Perzskom zálive. Konkrétne sa to týka sektora služieb a niektorých sektorov priemyslu. Okrem toho sme na základe požiadavky tohto Parlamentu vo februári vypracovali pokyny pre rokovania o dohode o voľnom obchode medzi Európskou úniou a Radou pre spoluprácu v Perzskom zálive vrátane všetkých aktualizácií tejto dohody, v súlade s dohodnutými postupmi, pričom boli dodržané všetky pravidlá týkajúce sa utajenia.
<P>
Na záver mi dovoľte zdôrazniť, že sme Európsky parlament pravidelne informovali o vývoji rokovaní o dohode o voľnom obchode medzi Európskou úniou a Radou pre spoluprácu v Perzskom zálive. Európska komisia bude Parlament o vývoji týchto rokovaní aj naďalej informovať.
<SPEAKER ID="361" NAME="Tokia Saïfi">
v mene skupiny PPE-DE. - (FR) Vážená pani predsedajúca, uzavretie dohody o voľnom obchode medzi Európskym spoločenstvom a Radou pre spoluprácu v Perzskom zálive je predmetom rokovaní od roku 1988. Zdá sa, že čoskoro budú tieto rokovania konečne navždy uzavreté.
<P>
Vítam pokrok, ktorý bol v poslednom období dosiahnutý, pretože dohoda o voľnom obchode predstavuje nevyhnutný predpoklad zvýšenia obchodu medzi Európskou úniou a štátmi Perzského zálivu, a tiež jeho regulácie. Dohoda by mala odštartovať novú, dynamickejšiu éru spolupráce v mnohých strategických oblastiach medzi dvoma regiónmi, ktoré sú pre seba navzájom veľmi dôležité, no ktorých vzťahom chýbala podstata.
<P>
Dohoda o voľnom obchode musí pomôcť odstrániť necolné prekážky a zrušiť všetky verejné dotácie a náhrady, najmä čo sa týka prístupu k nerastným surovinám, v súlade s pravidlami Svetovej obchodnej organizácie. Príležitosti a výzvy vyplývajúce z rastúceho významu štátnych fondov by sa mali stať predmetom hĺbkového preskúmania, dialógu a konštruktívnej spolupráce medzi Európskym parlamentom a štátmi Perzského zálivu.
<P>
Cieľom v tejto oblasti je zachovať prostredie otvorené investíciám, pričom je potrebné zvýšiť transparentnosť týchto investícií. Je preto potrebné, aby manažéri týchto fondov poskytli trhu dodatočné informácie o pôvode zdrojov, o svojich investičných cieľoch a stratégiách. Keďže spomínané fondy vytvárajú rast, inovácie a nové pracovné miesta, je potrebné, aby sa Európa stala atraktívnym miestom pre investovanie týchto fondov a porazila silnú medzinárodnú konkurenciu v úsilí získať produktívny kapitál.
<P>
Uzavretie dohody o voľnom obchode podnieti štáty Perzského zálivu, aby boli vnímavejšie voči názorom svojich európskych partnerov, čo nám umožní diverzifikovať a urýchliť náš obchod a obchodnú výmenu.
<SPEAKER ID="362" NAME="Carlos Carnero González">
v mene skupiny PSE. - (ES) Vážená pani predsedajúca, v prvom rade mi dovoľte poďakovať sa pani komisárke za vysvetlenia, ktoré nám poskytla. Chcel by som vyhlásiť, že Socialistická skupina v Európskom parlamente zastáva názor, že podpísanie dohody o voľnom obchode s Radou pre spoluprácu v Perzskom zálive predstavuje cieľ, ktorý všetci zdieľame.
<P>
V skutočnosti je potrebné, aby sme túto dohodu uzavreli čo najskôr, čo bude na prospech Európe i krajinám, ktoré tvoria Radu pre spoluprácu v Perzskom zálive. Je však tiež pravdou, že mandát na rokovanie o tejto dohode je pomerne zastaraný. Tento mandát neobsahuje potrebné ustanovenia, prostredníctvom ktorých by bolo možné sústrediť sa na súčasné kľúčové otázky, napríklad na ľudské práva, zamestnanosť alebo životné prostredie.
<P>
Preto som sa veľmi potešil, keď pani komisárka povedala, že Komisia má v úmysle urobiť všetko, čo je v jej silách, aby boli tieto otázky zahrnuté do dohody. Inak by táto dohoda vôbec nebola úplná, pretože nehovoríme len o obchode alebo o hospodárskej výmene.
<P>
Všetci si uvedomujeme, že ide o dôležité krajiny, ktoré disponujú jedným z najväčších zdrojov bohatstva na našej planéte, ropou, ktorá tvorí nevyhnutnú súčasť našej modernej spoločnosti.
<P>
V týchto krajinách však nie je len ropa. Žijú v nich aj ľudia, muži a ženy, muži a ženy, ktorí sa v týchto krajinách narodili, a iní muži a iné ženy, ktorí do týchto krajín prichádzajú, aby tu pracovali. Mám pocit, že v týchto krajinách sa ľudské práva nedodržiavajú tak, ako by sa mali, napríklad z hľadiska slobody prejavu alebo slobody zhromažďovania sa. Čo sa týka problému, že ženy nemajú rovnaké práva ako muži, musíme byť zahanbení a pobúrení, keď čítame informácie napríklad zo správ od organizácie Human Rights Watch, v ktorých sa uvádza, že v niektorých týchto krajinách potrebujú ženy povolenie od tzv. "strážcu", ktorým môže byť jej otec, manžel alebo dokonca aj syn, aby mohla pracovať, cestovať, študovať, či dokonca aby mala prístup k zdravotníckym službám. To je jednoducho neprijateľné, úplne neprijateľné.
<P>
Samozrejme, mohli by sme hovoriť aj o situácii, ktorá už bola spomínaná, a ktorá sa týka prisťahovalcov pracujúcich v týchto krajinách, ktorí predstavujú početnú pracovnú silu. Sú, alebo nie sú ich práva zaručené? Okrem toho, aké sú záujmy najväčších krajín produkujúcich ropu, medzi ktoré patria aj štáty Rady pre spoluprácu v Perzskom zálive, v oblasti životného prostredia? Zaujímajú sa o zmenu klímy alebo o cenu ropy?
<P>
O týchto otázkach sa musíme vyjadriť v priateľskom duchu, no úplne jasne. Preto nás teší, že uznesenie, o ktorom budeme zajtra hlasovať, konečne obsahuje veľmi dôležité odseky, napríklad odseky č. 17 a 19, ktorých sa cítime byť spoluautormi. Spomínané odseky sa vzťahujú napríklad na ľudské práva, ktorými sa zaoberá ustanovenie, ktoré by malo tvoriť neoddeliteľnú súčasť dohody o voľnom obchode, ktorú máme podpísať s Radou pre spoluprácu v Perzskom zálive. V spomínaných odsekoch sa tiež uvádza, že je potrebné, aby zmluvné strany ratifikovali dohovory Medzinárodnej organizácie práce.
<P>
Predložili sme aj ďalšie pozmeňujúce a doplňujúce návrhy, ktorými chceme posilniť tieto otázky. Dúfame, že politické skupiny tieto naše návrhy podporia. Musíme však dať pozor, aby sme našim spojencom nevyslali nesprávny signál, ľudské práva je potrebné chrániť bez ohľadu na to, či to nejako súvisí s ropou.
<SPEAKER ID="363" NAME="Ramona Nicole Mănescu">
v mene skupiny ALDE. - (RO) Diskusia o vývoji rokovaní o dohode o voľnom obchode medzi Európskym spoločenstvom a Radou pre spoluprácu v Perzskom zálive upútala moju pozornosť aj vzhľadom na skutočnosť, že som tento región nedávno navštívila spolu s delegáciou Európskeho parlamentu pre vzťahy so štátmi Perzského zálivu.
<P>
Medzi témy, o ktorých sme diskutovali na medziparlamentných schôdzach, patrili aj rokovania o tejto dohode.
<P>
Zástupcovia Rady pre spoluprácu v Perzskom zálive vyhlásili, že Európania vyvíjajú nátlak na získanie neobmedzeného prístupu k mnohým investičným príležitostiam, zatiaľ čo Rada pre spoluprácu v Perzskom zálive sa zaujíma nielen o získanie kapitálu, ale tiež o potrebné technológie a manažérske know-how.
<P>
Na jednej strane, keď rokovania začali, predpokladalo sa, že sa dokončia do roku 2006, no ako hovoríme rokovania pokračujú, pričom príčiny možno pripísať obidvom stranám.
<P>
Európska únia má pocit, že členským krajinám Rady pre spoluprácu v Perzskom zálive chýba súčinnosť a reformy, ony sa zase sťažujú na nekonečný zoznam požiadaviek, ktoré musia splniť.
<P>
Na niektoré z najdôležitejších požiadaviek poukázal aj pán Peter Mandelson, komisár pre obchod, ide o prístup na trh, označovanie pôvodu výrobkov, vládne licencie, opatrenia na ochranu investícií a tiež o kritériá na ich záruky v krajinách Rady pre spoluprácu v Perzskom zálive.
<P>
Preto som presvedčená, že uzavretím dohody o voľnom obchode sa obe strany oficiálne zaviažu k hospodárskej spolupráci, ktorá bude obojstranne výhodná. Medzi tieto výhody budú patriť napríklad: rozvoj energetickej spolupráce, hospodársky a technologický rozvoj regiónu, zvýšenie vplyvu na ochranu životného prostredia, vytvorenie spoločného trhu a zvýšenie objemu európskych investícií.
<P>
Na druhej strane sa citlivá diskusia v regióne týka problému dodržiavania ľudských práv. Európska únia zohráva veľmi dôležitú úlohu vo svetovom hospodárstve, no zároveň je jedným z najvýznamnejších podporovateľov dodržiavania základných ľudských práv.
<P>
Z diskusií, ktoré som viedla so zástupcami najaktívnejších mimovládnych organizácií v regióne, veľmi jasne vyplynula príležitosť, ktorú poskytujú tieto rokovania o dohode o voľnom trhu. Máme možnosť vyvinúť nátlak na štáty Perzského zálivu, aby občanom týchto krajín garantovali viac občianskych a politických slobôd.
<P>
Preto by sa pri rokovaniach o hospodárskych otázkach mala venovať zvýšená pozornosť zákonom, ktoré sa týkajú dodržiavania práv pracujúcich prisťahovalcov a práv žien.
<SPEAKER ID="364" NAME="Caroline Lucas">
v mene skupiny Verts/ALE. - Vážená pani predsedajúca, moja skupina dôrazne podporuje výzvu Komisii, aby Parlamentu poskytla viac informácií o týchto rokovaniach o dohode o voľnom obchode, najmä aby nám sprostredkovala skutočný rokovací mandát a aktualizované hodnotenie vplyvu na trvalú udržateľnosť.
<P>
Podporujeme aj skutočnosť, že dôraz sa kladie na potrebu vytvoriť v rámci dohody o voľnom obchode rozsiahlu kapitolu o trvalo udržateľnom rozvoji, vzhľadom na nízke sociálne a environmentálne štandardy v krajinách Perzského zálivu. Preto nás znepokojili návrhy GR pre obchod, podľa ktorých je v súčasnosti už príliš neskoro na to, aby sme rokovania zaťažili novými otázkami, napríklad ustanoveniami o ľudských právach, keďže rokovania o dohode o voľnom obchode so štátmi Perzského zálivu začali už pred mnohými rokmi, pričom v tom čase boli otázky trvalo udržateľného rozvoja zjavne menej aktuálne.
<P>
Myslím si, že je potrebné povedať, že takýto prístup je politicky neprijateľný, a že dúfame, že GR pre obchod bude mať na zreteli, že Parlament bude musieť udeliť svoj súhlas so záverečnými výsledkami rokovaní.
<P>
No nad rámec našich obáv týkajúcich sa sociálnych a environmentálnych noriem obchodu v rámci regiónu Perzského zálivu je potrebné pozornejšie si položiť otázku, aký druh obchodu má v úmysle liberalizovať dohoda o voľnom trhu so štátmi Perzského zálivu. Samozrejme vieme, že záujmom Európskej únie je dosiahnuť neobmedzený prístup k energetickým zdrojom, dosiahnuť odstránenie všetkých obchodných prekážok, napríklad vývozných ciel alebo množstevných obmedzení. Samozrejme vieme, že Európska únia sa snaží poraziť ostatné rozvinuté i rozvíjajúce sa hospodárstva v úsilí dosiahnuť čo najlepšie podmienky prístupu k týmto zdrojom, že Európska únia si uvedomuje rastúce ceny energií a chce v tomto regióne predávať viac svojich výrobkov, aby napravila svoju obchodnú bilanciu. Samozrejme, toto úsilie je v úplnom rozpore s cieľmi, ktoré si Európska únia stanovila vo svojej politike v oblasti zmeny klímy.
<P>
Predstavme si však iný scenár vývoja: že Európska únia sa nesnaží vyrovnať rovnováhu svojich obchodných vzťahov prostredníctvom úplnej liberalizácie, ale že využije podnet vyplývajúci z obchodnej nerovnováhy, aby podporila rozvoj a použitie obnoviteľnej energie, že Európska únia sa nezúčastní na medzinárodných pretekoch, ktorých cieľom je zabezpečiť si prístup k rope, ale že namiesto toho trvá na uzavretí multilaterálnych dohôd, ktoré poskytnú všetkým krajinám spravodlivý podiel na zmenšujúcich sa globálnych zdrojoch.
<P>
V porovnaní s takýmto ambicióznym scenárom vývoja, ktorého by sme boli radi svedkami, predstavuje skutočnosť, že Parlament trvá na rozsiahlej kapitole o trvalo udržateľnom rozvoji v rámci dohody o voľnom obchode, absolútne minimum, ktoré je potrebné zohľadniť z hľadiska rozhodovania o tom, či tento Parlament dá svoj súhlas so zmluvou, ktorá mu bude predložená.
<SPEAKER ID="365" NAME="Avril Doyle" AFFILIATION="PPE-DE">
Vážená pani predsedajúca, nemožno dostatočne zdôrazniť dôležitosť uzavretia správne fungujúcej dohody o voľnom obchode. Už od 80. rokov 20. storočia sa vývoz EÚ do členských krajín Rady pre spoluprácu v Perzskom zálive zvyšuje. Rada pre spoluprácu v Perzskom zálive je v súčasnosti šiestym najväčším vývozným trhom EÚ. Európska únia je najväčším obchodným partnerom Rady pre spoluprácu v Perzskom zálive. V roku 2005 dosiahol vývoz Európskej únie do krajín Rady pre spoluprácu v Perzskom zálive približne 50 miliárd EUR, na druhej strane dovoz z krajín Rady pre spoluprácu v Perzskom zálive do Európskej únie bol v objeme približne 37 miliárd EUR.
<P>
Komisia očakáva, že krátko po podpísaní dohody o voľnom obchode sa obchodný objem zdvojnásobí. Okrem toho, ak mám správne informácie, navrhovaná dohoda po prvýkrát obsahuje ustanovenia o ľudských právach, nešírení jadrových zbraní a boji proti terorizmu, čo je, samozrejme, potrebné uvítať.
<P>
Žiaľ, pokiaľ ide o dosiahnutie dohody, došlo k veľkému oneskoreniu. Pani komisárka, povedali ste, že keď pán komisár Mandelson vo februári 2007 navštívil tento región, znamenalo to pre dohodu o voľnom obchode významný impulz, ak vás citujem správne.
<P>
Podľa mojich informácií však pán komisár počas svojej návštevy oficiálne kritizoval protekcionizmus arabských štátov Perzského zálivu a označil ho za príčinu oneskorenia podpísania dohody o voľnom obchode. Je Komisia ešte stále presvedčená o tom, že protekcionizmus je príčinou oneskorenia? Je spôsob vyjadrovania, ktorý použil pán komisár, vhodný na podporu medzinárodných dohôd?
<P>
Napriek tomu, že sa zatiaľ nedarí ukončiť rokovania o uzavretí dohody o voľnom obchode, členské krajiny Rady pre spoluprácu v Perzskom zálive pozitívnym spôsobom spolupracujú s Komisiou v otázke harmonizácie nariadení týkajúcich sa bezpečnosti na letiskách. Cestujúcim, ktorí v súčasnosti nakupujú výrobky v bezcolnej zóne na letiskách, a ktorí cestujú v rámci Perzského zálivu alebo v Európskej únii, by mohli byť tieto výrobky odobraté vzhľadom na súčasné obmedzenia týkajúce sa prevážania tekutín, ktoré súvisia s bezpečnosťou na letiskách.
<P>
Našťastie však viacero štátov Rady pre spoluprácu v Perzskom zálive spolupracuje s Komisiou, pričom žiadajú, aby boli vyhlásené za bezpečné krajiny v súlade s nariadením (ES) č. 915/2007. Tento postup, podľa mojich informácií, umožní cestujúcim, aby pricestovali z tretích krajín aj s nákupmi, ktoré uskutočnili v bezcolnej zóne za predpokladu, že daná krajina bola vyhlásená za bezpečnú. Prostredníctvom spomínanej žiadosti tieto štáty úspešne nadviazali technickú a praktickú spoluprácu s Európskou úniou. Komisia si za to, že prijala opatrenia v tejto oblasti, zaslúži pochvalu.
<P>
Takýto príklad praktickej spolupráce vysiela povzbudivý signál pre širšiu dohodu o voľnom obchode, ktorá v budúcnosti môže nadobudnúť platnosť. Bola by som však rada, keby sa táto spolupráca a uzatváranie týchto dohôd urýchlili a rozšírili.
<P>
Dohoda o voľnom obchode by mala predstavovať aj jeden zo spôsobov podpory vedeckej spolupráce s krajinami Perzského zálivu, a teda aj formu podpory trvalo udržateľného rozvoja v tomto regióne. V súčasnosti je vedecká spolupráca medzi Európou a krajinami Perzského zálivu na veľmi nízkej úrovni, hoci jej potenciál je veľký.
<P>
Vedecká spolupráca je veľmi dôležitá, najmä v oblasti zmeny klímy a energetickej politiky. Európska únia v súčasnosti dováža približne 50 % zo svojej energetickej spotreby, približne 20 % z tejto dovážanej energie pochádza z Perzského zálivu.
<P>
Je potrebné posilniť dohodu o voľnom obchode v oblasti boja proti zmene klímy, preto vítam, že Komisia plánuje v tejto oblasti vypracovať štúdiu uskutočniteľnosti.
<SPEAKER ID="366" NAME="David Martin" AFFILIATION="PSE">
Vážená pani predsedajúca, dovoľte mi začať pozitívnymi postrehmi. V prvom rade by som sa chcel oficiálne poďakovať pánovi O'Sullivanovi, generálnemu riaditeľovi GR pre obchod, za to, že rýchlo a priaznivo zareagoval na našu žiadosť o rokovacie mandáty. Dostali sme ich približne týždeň po tom, čo navštívil zasadnutie nášho výboru, na ktorom sme ho požiadali, aby nám tieto mandáty poskytol.
<P>
Vítam tiež významný pokrok, ktorý sa podarilo dosiahnuť v týchto rokovaniach. Myslím si, rovnako ako mnohí moji kolegovia, že vďaka tomuto pokroku by malo dôjsť k otvoreniu štátov Perzského zálivu voči obchodu z EÚ, čo by malo mať priaznivé dôsledky pre podniky v Európskej únii.
<P>
V plnej miere tiež súhlasím s názorom, že akákoľvek dohoda o voľnom obchode, ktorú sa nám vďaka rokovaniam podarí dosiahnuť, bude lepšia, ako dohoda o spolupráci z roku 1989. Ako ste už, pani komisárka, uviedli, a pani Doyleová to práve zopakovala, vítam skutočnosť, že dohoda o voľnom obchode obsahuje viacero neobchodných ustanovení, ktoré sa týkajú napríklad ľudských práv, migrácie, boja proti terorizmu a nešírenia zbraní hromadného ničenia.
<P>
Je mi však ľúto, že ustanovenia v sociálnej a pracovnej oblasti a v oblasti životného prostredia, o ktorých rokujeme so štátmi Perzského zálivu, sú oveľa menej prísne ako ustanovenia, o ktorých rokujeme v súčasnom kole rokovaní o dohodách o voľnom obchode. Napríklad v prípade rokovaní s Kóreou alebo krajinami združenia ASEAN by sme neprijali také štandardy, aké sme zdá sa ochotní prijať v prípade štátov Perzského zálivu.
<P>
Ako sa dalo očakávať, komisia vyhlásila, že je to spôsobené skutočnosťou, že so štátmi Perzského zálivu rokujeme na základe zastaraného rokovacieho mandátu, ktorý nebol aktualizovaný od roku 2001. Zatiaľ som však od žiadneho predstaviteľa Komisie, či už od komisára, ktorý je za túto oblasť zodpovedný, od GR pre obchod, ani od pani komisárky, ktorá sa dnes večer zúčastňuje na tejto rozprave, nepočul vysvetlenie, prečo ešte stále rokujeme na základe starého mandátu. Je ťažké nemať podozrenie, že je to spôsobené tým, že má Komisia pocit, že by bolo príliš ťažké rokovať so štátmi Perzského zálivu o novodobých ustanoveniach týkajúcich sa udržateľnosti, rozvoja a pracovných podmienok. Rovnako by ma zaujímalo, prečo sa od roku 2004 neaktualizovalo hodnotenie vplyvu na trvalú udržateľnosť. Ani v tomto prípade som ešte nepočul presvedčivé argumenty.
<P>
Pán Carnero hovoril o situácii žien v krajinách Perzského zálivu, táto situácia znepokojuje aj mňa. Musím však povedať, že ma obzvlášť znepokojuje situácia týkajúca sa práv migrujúcich pracovníkov v krajinách Perzského zálivu. Samozrejme, títo ľudia tvoria väčšinu pracovnej sily v štátoch Perzského zálivu. Zdá sa mi, že touto dohodou o voľnom obchode nie sú nijakým spôsobom chránení. Aké kroky má v úmysle Komisia podniknúť, aby zabezpečila, že štáty Perzského zálivu budú dodržiavať základné normy Medzinárodnej organizácie práce týkajúce sa migrujúcich pracovníkov?
<P>
Na záver mi, pani komisárka, dovoľte povedať, že vaša kolegyňa, pani Ferrerová-Waldnerová, sa minulý týždeň stretla s Bahrajnskou spoločnosťou pre ľudské práva a prediskutovala s ňou mnoho obáv týkajúcich sa ľudských práv a migrujúcich pracovníkov. Noviny Gulf Daily News citujú vyjadrenie pani komisárky, v ktorom hovorí, že v plnej miere podporuje zahrnutie ustanovení o ľudským právach do dohody o voľnom obchode. Akým spôsobom plánuje Komisia vykonať tento prísľub?
<SPEAKER ID="367" NAME="Kader Arif" AFFILIATION="PSE">
(FR) Vážená pani predsedajúca, ako už bolo povedané, Európska únia rokuje o uzavretí dohody o voľnom obchode s Radou pre spoluprácu v Perzskom zálive už takmer 20 rokov.
<P>
Odvtedy sa rokovací mandát Komisie takmer nezmenil, rozhodne nebol dostatočne aktualizovaný. Výsledkom je pomerne prekvapujúca situácia, že kritériá, ktoré Únia uplatňuje ako základ na svoje rokovania so štátmi Perzského zálivu, nie sú rovnaké ako tie, ktoré uplatňuje pri rokovaniach so svojimi inými obchodnými partnermi, napríklad s Kóreou alebo krajinami združenia ASEAN. Rokovací mandát najmä neobsahuje žiadne ustanovenie, ktoré by požadovalo, aby budúca zmluva obsahovala nejaké ustanovenia o sociálnych normách, alebo aby obsahovala ambicióznu kapitolu o trvalo udržateľnom rozvoji. Otázka dodržiavania ľudských práv sa spomína len okrajovo. Keďže je potrebné, aby boli tieto prvky súčasťou priorít európskych opatrení, nielen že by mali byť v plnej miere zapracované do budúcej dohody o voľnom obchode, ale mali by sa na ne vzťahovať aj výpovedné doložky pre prípad, že sa záväzky nebudú plniť. Je zodpovednosťou EÚ zabezpečiť, aby všetky obchodné dohody, o ktorých rokuje, zaručovali podporu a dodržiavanie demokratických zásad ľudských práv, dohovorov Medzinárodnej organizácie práce a environmentálnych noriem.
<P>
Ako pred chvíľou povedal pán Martin, čo sa týka štátov Perzského zálivu, je potrebné venovať osobitnú pozornosť životným podmienkam a právam migrujúcich pracovníkov. V oblasti Perzského zálivu pracuje mnoho takýchto pracovníkov, ktorí svojou prácou podporujú rýchly hospodársky rast, no často pracujú v nedôstojných a neprijateľných podmienkach.
<P>
Ak sa mám vyjadriť všeobecnejšie, je potrebné, aby Európa a jej členské štáty nad rámec obchodu, ktorý sa musí rozvíjať v rámci harmonických obchodných vzťahov, zintenzívnili politický a sociálny dialóg. Preto je potrebné, aby sme uplatnili dohodu o voľnom obchode, ktorá nielen že nebude mať nepriaznivé dôsledky na ľudí žijúcich v tomto regióne, ale ktorá naopak posilní ich politické, hospodárske a sociálne práva. Preto je nevyhnutné, aby sa napríklad počas rokovaní o službách dosiahlo, že štáty Perzského zálivu zaručia, že všeobecné verejné služby budú dostupné, udržateľné a lacné, a že budú spĺňať náročné normy kvality.
<SPEAKER ID="368" NAME="Paul Rübig" AFFILIATION="PPE-DE">
(DE) Vážená pani predsedajúca, vážená pani komisárka, dámy a páni, všetci sa zhodujeme v tom, že je veľmi dôležité, aby bolo zlepšenie vzťahov so štátmi Perzského zálivu prioritou. Európa a štáty Perzského zálivu majú mnoho spoločných záujmov: na jednej strane je Európa najsilnejším trhom na svete, na druhej strane krajiny Perzského zálivu nám dodávajú zdroje, ktoré sú jedinečné. Z tohto hľadiska je nesmierne dôležité, aby sme vzhľadom na globálny kontext posilnili naše vzťahy s týmito krajinami.
<P>
Vo Svetovej obchodnej organizácii existuje systém Všetko okrem zbraní, ktorý by sa mal stať normou. V tomto smere je potrebné čo najskôr dosiahnuť citlivé riešenie, pretože je to v záujme oboch strán. Mali by sme byť aktívnejší aj čo sa týka podpory výmeny v oblasti vedy, poznatkov a know-how, mali by sme sa snažiť nadviazať užšiu spoluprácu v sektore vzdelávania. Dôležité je aj spoločné podpísanie Energetickej charty.
<SPEAKER ID="369" NAME="Androula Vassiliou">
členka Komisie. - Vážená pani predsedajúca, ďakujem cteným poslancom za ich vyjadrenia týkajúce sa rokovaní o dohode o voľnom obchode medzi Európskou úniou a Radou pre spoluprácu v Perzskom zálive. Dovoľte mi zdôrazniť, že Komisia bude aj naďalej informovať Parlament o stave týchto rokovaní.
<P>
Osobitne ma zaujal záujem ctených poslancov o zaradenie politickej doložky do zmluvy, o ktorej sa rokuje. Chcem vás uistiť, že počas rokovaní sa týmito otázkami zaoberáme. Môžem tiež potvrdiť informáciu, ktorá tu už dnes odznela, že pani komisárka Ferrerová-Waldnerová sa tiež vyjadrila o tejto otázke počas svojej návštevy regiónu Perzského zálivu, ktorá sa uskutočnila minulý týždeň. V skutočnosti krajiny Perzského zálivu vyjadrili svoje odhodlanie uzavrieť dohodu o voľnom obchode a uznať dôležitosť ďalšej flexibility v tejto otázke.
<SPEAKER ID="370" NAME="Predsedajúca">
Pani Doyleová, chceli ste vystúpiť s procedurálnou námietkou?
<SPEAKER ID="371" NAME="Avril Doyle" AFFILIATION="PPE-DE">
Vážená pani predsedajúca, teraz to už nechám tak, ale keďže sme nevyužili päťminútový catch-the-eye, v ostatných rozpravách bolo zvykom, že aj ak sa už poslanec vyjadril, mohol sa opýtať stručnú otázku, ktorá vyplynula z rozpravy, aby sme potom mohli využiť catch-the-eye v plnom rozsahu, alebo aspoň ďalšiu minútu, ak by to bolo možné.
<P>
V tomto prípade to už nechám tak, ale išlo o to, že dnes večer sme postup catch-the-eye využili len raz. Mala som doplňujúcu otázku, ktorú som chcela položiť pani komisárke, ale nechám to tak.
<SPEAKER ID="372" NAME="Predsedajúca">
Pani Doyleová, ak chcete, môžete otázku položiť. Ide o to, že ste o to nežiadali.
<SPEAKER ID="373" NAME="Avril Doyle" AFFILIATION="PPE-DE">
Vážená pani predsedajúca, chcela som len upriamiť pozornosť pani komisárky na skutočnosť, že či sme vzhľadom na kľučkovanie, meškanie a zrušenie posledných rokovaní, ktoré sa mali konať v januári, vzhľadom na to, že odvtedy je komunikácia minimálna, a tiež vzhľadom na počet rokov, počas ktorých rokovania prebiehajú, pričom za rok sa konajú len jedno alebo dve zasadnutia, naozaj presvedčení o tom, že je na strane Rady pre spoluprácu v Perzskom zálive skutočná vôľa uzavrieť dohodu o voľnom obchode?
<P>
V určitom zmysle ste na túto otázku práve odpovedali, no chcú tieto štáty naozaj uzavrieť dohodu o voľnom obchode s Európskou úniou? Myslím si, že táto otázka je primeraná vzhľadom na to, koľko rokov už prebiehajú rokovania.
<SPEAKER ID="374" NAME="Androula Vassiliou">
členka Komisie. - Dovoľte mi len jednoducho povedať, že dúfame, že táto vôľa existuje. Ako viete, zasadnutie, ktoré sa malo konať v januári minulého roka, sa neuskutočnilo, ale dúfame, že počas nastávajúceho zasadnutia v máji sa uskutočnia významné rokovania. Dúfajme, že sa táto naša nádej naplní.
<SPEAKER ID="375" NAME="Predsedajúca">
Dostala som jeden návrh uznesenia podľa článku 108 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 142)
<SPEAKER ID="376" NAME="Roberta Alma Anastase  " AFFILIATION="PPE-DE">
písomne. - (RO) Ako členka delegácie Európskeho parlamentu pre vzťahy so štátmi Perzského zálivu by som chcela zdôrazniť, že je dôležité, aby bola dohoda o voľnom obchode medzi Európskym spoločenstvom a Radou pre spoluprácu v Perzskom zálive podpísaná čo najskôr. Uzavretie tejto dohody v roku 2008 predstavuje základný predpoklad posilnenia hospodárskych vzťahov medzi týmito dvoma regiónmi. Na dôležitosť a naliehavosť tejto témy poukazuje aj potreba zaistiť energetickú bezpečnosť Európskej únie.
<P>
Vzhľadom na to, že súčasný obchod sa zameriava na oblasť energetiky, je nesmierne dôležité, aby sa budúca dohoda jasne a dôsledne zaoberala spoluprácou v tejto oblasti a jej konsolidáciou. Takýto prístup by znásobil a zjednodušil vytvorenie spoločných projektov v oblasti energetiky, na ktorých by sa mohli podieľať aj členské štáty Európskej únie z čiernomorského regiónu, ktoré by mali prospech z nových príležitostí súvisiacich s rozvojom a spoluprácou.
<P>
Preto je najdôležitejšie stanoviť si presne vymedzený plán dokončenia súčasných rokovaní a naformulovať hlavný zámer obojstranných prínosov, ktorý bude viesť nielen k posilneniu hospodárskych vzťahov medzi Európskou úniou a štátmi Perzského zálivu, ale aj k všeobecnému upevneniu stability a trvalo udržateľného rozvoja.
