<CHAPTER ID="012">
Námorné pirátstvo (rozprava) 
<SPEAKER ID="314" NAME="Predsedajúca">
(EL) Ďalším bodom programu sú vyhlásenia Komisie a Rady o námornom pirátstve.
<SPEAKER ID="315" NAME="Dominique Bussereau">
úradujúci predseda Rady. - (FR) Vážená pani predsedajúca, pán komisár, dámy a páni, len pred niekoľkými dňami, v sobotu 14. septembra sa asi 420 míľ od somálskeho pobrežia odohral incident, pri ktorom piráti prenasledovali francúzsku loď na lov tuniakov. Nejde o ojedinelý prípad. Od začiatku júla uniesli piráti 10 plavidiel a ako rukojemníkov zadržali 250 námorníkov. V dôsledku toho rybárske plavidlá z pochopiteľných dôvodov nechcú pokračovať v činnosti, a tak sa približne 50 francúzskych a španielskych rybárskych lodí, ktoré lovili tuniaky pri Seychelách a somálskom pobreží, rozhodlo vrátiť na Seychelské súostrovie.
<P>
Okrem skutočnosti, že útoky pirátov sú čoraz častejšie, sa zdá, že sa neodohrávajú už len pri pobreží, ale šíria sa ďalej do medzinárodných vôd a narúšajú tak nielen plavbu rybárskych a nákladných plavidiel, ale čo je veľmi vážne, aj plavidiel, ktoré sa plavia v rámci humanitárnych programov, napríklad Svetového potravinového programu, ktorý dodáva potrebnú pomoc množstvu vysídlených obyvateľov v Somálsku.
<P>
Tento jav sa stal zdrojom obáv na celosvetovej úrovni. Francúzsky prezident, pán Sarkozy, nedávno povedal, že už nejde o ojedinelé prípady, ale o zločinecký priemysel ohrozujúci jednu zo základných slobôd, slobodu pohybu, ako aj slobodu medzinárodného obchodu. Francúzsky prezident svoje vyjadrenie zakončil slovami: "Svet nemôže takéto činy tolerovať!"
<P>
Na základe tejto situácie prijala Bezpečnostná rada OSN v máji a júni rezolúcie č. 1814 a 1816. V súvislosti so zhoršovaním uvedeného problému Rada v súčasnosti pracuje na novej rezolúcii zameranej na mobilizáciu medzinárodného spoločenstva s cieľom efektívnejšieho využívania existujúcich nástrojov represie a prevencie v rámci rezolúcií morského práva a rezolúcií Bezpečnostnej rady OSN.
<P>
Členské štáty EÚ sa už rozhodli, že budú konať, a 26. mája vyjadrili svoje odhodlanie bojovať proti pirátstvu pri pobreží Somálska. Dňa 5. augusta Rada schválila koncepciu krízového riadenia. V nadväznosti na to Rada pre všeobecné záležitosti a vonkajšie vzťahy na svojom zasadnutí 15. septembra schválila strategické vojenské riešenie s cieľom možnej námornej operácie v rámci Európskej bezpečnostnej a obrannej politiky. Rád by som vám oficiálne pripomenul vyjadrenie francúzskeho predsedníctva, ktoré minulý utorok pred skončením vyššie spomínaného zasadnutia Rady vo Výbore pre zahraničné veci uviedlo, že so spustením námornej operácie sa jednoznačne počíta.
<P>
Ešte pred spustením operácie Rada s ohľadom na vážnosť situácie urobila prvý krok, ktorým je zriadenie námornej koordinačnej bunky. Bunku vedie vyšší španielsky dôstojník a je zložená zo štyroch námorných expertov, ktorých úlohou je pravidelná alebo príležitostná výmena informácií medzi obchodným loďstvom a námornými plavidlami v danej oblasti. Bunka, ktorá sídli v Bruseli, bude zodpovedná za koordináciu činností zameraných na dohľad a ochranu, ktoré vykonávajú členské štáty pri pobreží Somálska. Táto iniciatíva by sa mala skladať z troch častí: sprievod niektorých zraniteľných plavidiel plaviacich sa cez Adenský záliv, ochrana humanitárnych konvojov Medzinárodného potravinového programu smerujúcich do Somálska a dohľad nad rybolovnými oblasťami pri južnom pobreží Somálska. Vyzývame členské štáty, ktorých námorné jednotky operujú pri somálskom pobreží, aby uvedenú bunku o svojej činnosti informovali v záujme lepšej ochrany najzraniteľnejších obchodných plavidiel.
<P>
Pani predsedajúca, Európska únia bude zároveň pokračovať v prípravách na možnú námornú operáciu v rámci Európskej bezpečnostnej a obrannej politiky.V regióne sa v súčasnosti nachádza misia zameraná na zhromaždenie informácií, ktorá sa skladá z expertov z radov vojenských zamestnancov Európskej únie a generálneho sekretariátu Rady. Misia pracuje na doladení strategického plánu a svoje závery by mala predložiť 29. septembra.
<P>
Dámy a páni, ako vidíte, Komisia preukazuje nielen svoje odhodlanie konať, ale taktiež potvrdzuje svoju pozíciu rozhodujúceho medzinárodného hráča v boji proti pirátstvu. Musíme nájsť zdroje na rýchlu a koordinovanú akciu s cieľom chrániť obchodné záujmy, ale samozrejme aj slobodu pohybu, ktorá je globálnym princípom, a naše humanitárne ciele.
<SPEAKER ID="316" NAME="Antonio Tajani" LANGUAGE="IT">
Vážená pani predsedajúca, pán úradujúci predseda Rady, dámy a páni, Komisia rozhodne odsudzuje trestné činy proti záujmom členských štátov, ku ktorým pravidelne dochádza v niektorých regiónoch sveta vrátane pirátstva a ozbrojených lúpeží na lodiach plaviacich sa vo vodách spadajúcich pod jurisdikciu konkrétnych štátov.
<P>
Činy tohto druhu ovplyvňujú nielen námornú dopravu na otvorenom mori, ale aj rybolov a námorný cestovný ruch. Navyše uvedené činy ďalej sťažujú nebezpečné životné podmienky námorníkov, ktorí aj bez toho pracujú v zložitých podmienkach. Tieto činy musíme preto nielen odsúdiť, ale musíme proti nim zakročiť. Musíme si uvedomiť riziko, že sa vrátime o niekoľko sto rokov späť do situácie organizovanej prítomnosti kriminálnych sietí a pirátov v štyroch hlavných oblastiach: Juhočínskom mori, Melackom a Singapurskom prielive a Africkom rohu.K väčšine týchto činov dochádza práve v týchto oblastiach, pričom ich intenzita a závažnosť sa neustále mení.
<P>
Navyše stále pretrváva znepokojenie nad súčasným vývojom a dokonca možným rozšírením pirátstva do iných častí sveta, čo poukazuje na skutočnosť, že nejde len o ojedinelé prípady. Sme presvedčení, že ide o organizovanú sieť zločincov, ktorých zámerom je systematicky útočiť na nákladné lode, turistické a osobné plavidlá.
<P>
Vzhľadom na to, že Európske spoločenstvo je signatárom Dohovoru OSN o morskom práve z roku 1982, Európska komisia sa vždy snažila presadzovať slobodu plavby vo všetkých jej aspektoch a vytvorenie vhodných nástrojov na prevenciu nelegálnych činov proti lodiam. V tomto kontexte Komisia systematicky podporovala úsilie členských štátov a medzinárodného spoločenstva ako celku na vytvorenie vysokokvalitných legislatívnych nástrojov v rámci Organizácie Spojených národov a jej špecializovanej agentúry v oblasti námornej dopravy, ktorou je Medzinárodná námorná organizácia (IMO).
<P>
V nadväznosti na prácu vykonanú v júni minulého roka v rámci neformálneho konzultačného procesu OSN o oceánoch a morskom práve, ktorý sa zaoberal najmä otázkou právneho zaobchádzania so zadržanými pirátmi, v súčasnosti pokračuje snaha o revíziu troch právnych nástrojov IMO v oblasti prevencie pirátstva a ozbrojených lúpeží na lodiach. Revízia by mala byť ukončená do decembra 2008.
<P>
S využitím svojich právnych predpisov v oblasti bezpečnosti lodí a prístavných zariadení, do ktorých bol začlenený nástroj Medzinárodnej námornej organizácie, kódex ISPS, Európske spoločenstvo presadzuje dodržiavanie námorných bezpečnostných štandardov u svojich medzinárodných partnerov najmä v rámci Euro-stredomorského partnerstva prostredníctvom programu Safemed II. V podobnom duchu sa sa k tejto otázke pripravuje aj seminár na vysokej úrovni, ktorý bude súčasťou regionálneho fóra krajín ASEAN-u v rámci spoločného predsedníctva Európskej únie a Indonézie. Spolupráca s krajinami mimo Európy tak nadobúda osobitne dôležitý význam.
<P>
V podobnej koncepčnej rovine Komisia skúma možnosť využitia nástroja stability na podporu existujúcich alebo pripravovaných regionálnych iniciatív zastrešovaných Medzinárodnou námornou organizáciou v oblasti Melackého prielivu a Afrického rohu. Cieľom uvedených iniciatív je podpora bezpečnosti námornej plavby v týchto oblastiach strategického významu pre európske záujmy a dodávky.
<P>
Chcem tiež zdôrazniť neustálu podporu rozvoja, ktorú Európske spoločenstvo poskytuje krajinám susediacim s rizikovými oblasťami s cieľom zlepšiť ich životnú úroveň, čo je základnou podmienkou dodržiavania zásad právneho štátu. Je preto tiež životne dôležité znemožniť kriminálnym organizáciám prístup k pracovnej sile, napríklad prostredníctvom riešenia podmienok extrémnej chudoby, v ktorej sa nachádzajú určité skupiny ľudí.
<P>
V súvislosti s potláčaním činov pirátstva na mori a ozbrojených lúpeží na lodiach je Komisia potešená prijatím rezolúcie Bezpečnostnej rady OSN č. 1816 o potláčaní činov pirátstva a ozbrojenej lúpeže pri pobreží Somálska, ako aj dôležitým krokom Európskej rady, ktorá na svojom zasadnutí 15. septembra 2008 prijala podrobný akčný plán. Pán Bussereau zdôraznil, o aké iniciatívy ide a aké záväzky Komisia a členské štáty prijímajú a my sa na týchto záväzkoch podieľame a schvaľujeme ich.
<P>
V súvislosti s neustálym nárastom pirátstva sa vynára ešte jedna otázka: slúžia pirátske činy na financovanie medzinárodného terorizmu? Ide o otázku, ktorú si musíme klásť a na ktorú sa musíme snažiť nájsť odpoveď. Hoci dnes neexistuje žiadny dôkaz, že by bol terorizmus financovaný prostredníctvom výkupného, nemáme ani žiadny dôvod a priori takúto možnosť vylúčiť. Preto si nemyslíme, že by sme túto hypotézu mali vylúčiť najmä v súvislosti so zjavnými prepojeniami medzi krajinami, ktoré teroristom poskytujú útočisko, a existenciou utajených základní teroristických skupín.
<P>
Komisia začne skúmanie tejto otázky s cieľom zlepšiť naše pochopenie finančných tokov spojených s fenoménom pirátstva na mori. Nikdy nesmieme oslabiť svoju ostražitosť v boji proti terorizmu, a preto musíme pozorne preskúmať každé podozrenie, hoci a priori z neho nemôžeme vyvodiť žiadny záver, a prijať všetky potrebné opatrenia na to, aby sme teroristom zabránili získavať výhody z pomoci a organizačnej a hospodárskej podpory zločineckých organizácií. Preto budeme ďalej zosúladene pracovať so všetkými členskými štátmi, Radou, ako aj ďalšími krajinami mimo Európy, ktoré sa najviac podieľajú na boji proti pirátstvu.
<SPEAKER ID="317" NAME="Georg Jarzembowski" LANGUAGE="DE">
Vážená pani predsedajúca, pán úradujúci predseda Rady, pán podpredseda Komisie, plne súhlasím s vyjadrením pána podpredsedu Komisie. Musíme rozlišovať medzi tými prielivmi, ktoré patria zodpovedným krajinám, s ktorými dokážeme na boji proti pirátom spolupracovať, a námornými operáciami, kde nie sú žiadne zodpovedné krajiny, ako je to napríklad v Somálsku. Tam musíme zasiahnuť my sami.
<P>
Pán úradujúci predseda Rady, úprimne povedané, myslím, že opatrenia, ktoré ste uviedli, nestačia. Vytvorenie a umiestnenie krízovej bunky je samozrejme vždy prospešné, avšak skutočné riešenie situácie neprináša. Krízová bunka bude tu v Bruseli alebo niekde inde. To, čo skutočne potrebujeme, je spoločná námorná operácia na mieste s využitím lodí členských štátov, ktoré sú už v oblasti. Členské štáty, ktoré ešte na mieste lode nemajú, musíme vyzvať, aby sa k spoločnej námornej operácii pripojili.
<P>
Nemôžeme dopustiť situáciu, keď sa dve pirátske lode spokojne plavia jedna vedľa druhej a napadajú naše rybárske a obchodné plavidlá, kým my sa pred nimi musíme mať neustále na pozore a hľadať riešenia, ako dostať situáciu pod kontrolu. Som zvedavý, aký bude názor môjho generála, ktorý by sem mal zakrátko prísť, jednoznačne však potrebujeme strategické a taktické vyhodnotenie uvedenej situácie a zároveň dostatok ľudských síl, ktoré budú schopné dostať pirátov pod kontrolu. Slovné výzvy nám jednoducho nepomôžu. Musíme pirátov nájsť a chytiť. Iné riešenie nie je.
<P>
Deväťdesiat percent európskeho dovozu, od ktorého sme závislí, sa realizuje prostredníctvom námornej dopravy. V súlade so spoločne dohodnutými zmluvami máme veľkú zodpovednosť za námorníkov a rybárov loviacich pri pobrežiach cudzích krajín a musíme ich, ako aj turistov, chrániť. Bohužiaľ, v oblastiach, ktoré nespadajú pod kontrolu žiadnej vlády, môžeme takúto ochranu poskytnúť len vtedy, ak na základe rezolúcií OSN vyvinieme vlastné aktivity na európskej úrovni.
<P>
V tomto ohľade je, pán úradujúci predseda, vytvorenie krízovej bunky dobrým krokom, avšak očakávame vytvorenie jasne definovaného základu operácií, ako aj následné jasne definované operácie.
<SPEAKER ID="318" NAME="Rosa Miguélez Ramos" LANGUAGE="ES">
Vážené dámy a páni, tento problém potrebujeme naliehavo vyriešiť. Čísla, ktoré mám k dispozícii ja, sú ešte horšie ako čísla, ktoré práve uviedol pán Bussereau. Podľa nich piráti v súčasnosti ovládajú 13 plavidiel s 300 námorníkmi.
<P>
A je jasné, že ak tento jav nezastavíme, bude rásť tak rýchlo ako doteraz a, samozrejme, že sa sám nezlepší ani nevymizne.
<P>
Vytrvalosť francúzskej a španielskej vlády okrem iných vlád, ako aj vytrvalosť tohto Parlamentu priniesli svoje ovocie. V krátkom čase sme dosiahli prijatie rezolúcie OSN o tomto jave, ktorá nám dáva právo trestne stíhať, a zriadili sme krízovú bunku, ktorá bude koordinovať operácie na európskej úrovni.
<P>
Mali by ste si však uvedomiť, že v súčasnosti potrebujeme predovšetkým zabezpečiť predĺženie mandátu OSN, keďže platí len tri mesiace, a ak nebude predĺžený, naša nová koordinačná bunka bude musieť začiatkom decembra ukončiť svoju činnosť.
<P>
Čo sa týka druhej časti rozhodnutia ministrov, teda strategického vojenského riešenia, potrebujeme, aby sa táto operácia uskutočnila a aby čo najviac členských štátov podľa možnosti čo najskôr prejavilo svoju pripravenosť zapojiť sa do nej. Súhlasím s názorom pána Jarzembowskeho. Dámy a páni, pôjde o prvú európsku vojenskú námornú operáciu v rámci Európskej bezpečnostnej a obrannej politiky a o dôležitý prejav zviditeľnenia Európy.
<P>
Okolnosti si to vyžadujú. Pirátstvo v Indickom oceáne je v súčasnosti mimoriadne výnosným obchodom, ktorý zo dňa na deň narastá. Dnes mi ktosi povedal, že piráti, akokoľvek neuveriteľné sa to môže zdať, v niektorých krajinách Indického oceánu získavajú čoraz vyšší status.
<P>
Potrebujeme túto špirálu zastaviť, potrebujeme chrániť zraniteľné plavidlá, či už obchodné alebo rekreačné plavidlá, ako aj mnohé rybárske lode, ktoré lovia v danej oblasti. Taktiež musíme poskytovať ochranu plavidlám Svetového potravinového programu, pretože Kanada 27. septembra skončí svoj mandát a stále ešte nemáme krajinu, ktorá ho prevezme.
<SPEAKER ID="319" NAME="Philippe Morillon" LANGUAGE="FR">
Vážená pani predsedajúca, nie je nárast činov námorného pirátstva pre Európsku úniu príležitosťou použiť prostriedky na ochranu svojich hodnôt a záujmov tam, kde je to potrebné?
<P>
V každom prípade nehovorte našim rybárom, ktorí sa minulý týždeň museli stiahnuť do prístavu Mahé na Seychelách, alebo posádkam našich obchodných a výletných lodí, ktoré ohrozujú piráti čoraz ďalej v somálskych teritoriálnych vodách, že Európy sa to netýka. Znamenalo by to, že sme zabudli, čo európski občania od Európy očakávajú, predovšetkým bezpečnosť a osobitne bezpečnosť na mori.
<P>
Práve preto, pán komisár, úprimne vítame iniciatívy Komisie realizovať európsku politiku morí a oceánov. Práve preto si, pán úradujúci predseda, myslím, že väčšina v tomto Parlamente schváli opatrenia, ktoré navrhnete po ukončení konzultácií, ktoré, ak som to správne pochopil, ešte stále trvajú.
<P>
Ľudia dnes hovoria, že situácia nie je ľahká a že by sme sa mali radšej najskôr poradiť so svojimi spojencami vo svete a zvážiť zákonnosť s ohľadom na medzinárodné právo. To, čo sa urobilo pre nedávne prepustenie rukojemníkov na lodiach Ponant a Carré d'as ukazuje, že ak existuje vôľa, máme prostriedky na účinnú akciu. Kiež by sa táto vôľa, pán úradujúci predseda, stala predmetom širokého konsenzu v Rade!
<SPEAKER ID="320" NAME="Raül Romeva i Rueda" AFFILIATION="Verts/ALE">
(ES) Pobrežie Somálska je zjavne jedným z najnebezpečnejších pobreží na svete. Nasvedčujú tomu čísla a najmä tie, ktoré hovoria, že len za posledný rok sa obeťou rôznych činov pirátstva stalo najmenej 25 plavidiel.
<P>
Prípad lode Playa de Bakio je, aspoň v Španielsku, pravdepodobne jedným z najznámejších, avšak zjavne nie je ojedinelým.
<P>
Dnes je tiež jasné, že dočasná prechodná vláda v Somálsku nemá zdroje ani prostriedky na nastolenie mieru a bezpečnosti v krajine a tým menej samozrejme dokáže zaručiť bezpečnosť vo svojich vodách alebo priľahlých oblastiach. Z tohto dôvodu je potrebná medzinárodná podpora v súlade s opatreniami prijatými Organizáciou Spojených národov v júni, ako už uviedli predchádzajúci rečníci.
<P>
Osobne ma znepokojuje ešte niečo iné, čo by som rád spomenul. Občas dostávame správy o zahraničných lodiach vrátane pravdepodobne niektorých európskych, ktoré nedostatok kontroly využívajú na nezákonný lov v jednej z najbohatších rybolovných oblastí, či dokonca uvedenú oblasť používajú ako skládku nebezpečných látok, čo federálna vláda nie je schopná kontrolovať.
<P>
Myslím si preto, že je prioritou, a to zdôrazňujem, zabezpečiť ochranu plavidiel, ktoré v uvedenej oblasti pôsobia legitímne a v súlade s medzinárodnými právnymi predpismi. Ale rovnako, a možno ešte viac, je prioritou zamerať sa na riešenie konfliktu, ktorý ničí túto krajinu tak, aby v konečnom dôsledku mohli za zaručenie bezpečnosti v uvedenej oblasti prevziať zodpovednosť nezávislé, legitímne a uznané somálske inštitúcie.
<SPEAKER ID="321" NAME="Luis de Grandes Pascual" AFFILIATION="PPE-DE">
(ES) Nebudem opakovať fakty, ktoré sme tu už počuli. Chcem ich opísať: sú škandalózne, spôsobujú sociálne obavy medzi našimi občanmi, ktorí nepochybne cítia istú bezbrannosť. A to nehovoríme o pocitoch našich rybárov, ktorí prežívajú pochopiteľný strach o svoju prácu a dokonca aj o svoju fyzickú bezpečnosť, keďže piráti sa nevyhrážajú naprázdno a od pracovníkov sa neočakáva, že budú pre svoju prácu riskovať životy.
<P>
Okrem toho majitelia lodí znášajú vážne hospodárske straty, ktoré často nepokrýva ich poistenie. Ide totiž o výnimočné udalosti, na ktoré sa poistky väčšinou nevzťahujú.
<P>
Ako môžeme problém pirátstva vyriešiť? Akokoľvek, len nie tak amatérsky, ako to 15. septembra predviedla Rada ministrov zahraničia. Na boj s pirátstvom potrebujeme rozhodný zásah na dvoch úrovniach. Na diplomatickej úrovni musíme poskytovať podporu africkým krajinám, ktoré trpia prítomnosťou skutočných mafií na svojom území používajúcich nátlak a únosy s cieľom vydierať rybárov a obchodníkov z jednej časti sveta. Na úrovni legitímneho použitia sily ide o použitie sily ako varovného nástroja alebo ako jediného jazyka, ktorému piráti rozumejú.
<P>
V súvislosti s povedaným vzniká otázka, kde by sme mali konať a na akej úrovni? Na národnej, európskej alebo medzinárodnej úrovni? Myslím, dámy a páni, že by sme mali najskôr konať na národnej úrovni, ako to už príkladným spôsobom urobilo Francúzsko, teda v súlade s medzinárodným právom a účinným spôsobom, čo je naozaj nasledovaniahodné.
<P>
Je mi ľúto, že Rada neprijala španielske a francúzske návrhy, pretože to, na čom sa nakoniec dohodli, je nepostačujúce. Myslím, že by sme mali francúzskemu predsedníctvu vyjadriť dôveru, aby navrhlo európsku akciu, ktorá bude schopná ochrániť naše záujmy, a dúfam, že keď príde čas, do tohto kontextu bude možné zaradiť ponuku NATO na zabezpečenie globálneho a medzinárodného pokrytia.
<P>
Poďme však konať tak, ako to robíme vždy, posuňme sa ďalej, prijmime rozhodnutia a potom čakajme, kým nám ostatní pomôžu. Nebuďme ďalej bezbranní a nezanechajme v občanoch pocit, že nie sme schopní sa brániť.
<SPEAKER ID="322" NAME="Gilles Savary" AFFILIATION="PSE">
(FR) Vážená pani predsedajúca, rád by som najskôr poďakoval Rade a Komisii za to, že súhlasili so žiadosťou Parlamentu, aby sa o tejto otázke konala rozprava. Ide o veľmi aktuálnu otázku, ktorá nás znepokojuje. Hovorili sme o tom najmä vo Výbore pre dopravu a cestovný ruch, kde nás navštívil pán De Rossa, ktorý nám predstavil rozsah tohto problému. Rád by som povedal, že by sme si mali zablahoželať k rýchlosti reakcie zo strany dotknutých členských štátov - hovorím o Francúzsku a Španielsku - a k tomu, čo sa už urobilo v OSN a Rade. Podľa mňa išlo o pomerne rýchlu odpoveď.
<P>
Myslím, že sa potrebujeme vyhnúť niekoľkým veciam. Po prvé, žiadostiam civilných plavidiel o zbrane. Viem, že k tomu môže dôjsť a myslím, že musíme byť opatrní, pretože by to situáciu mohlo ešte vyostriť. Po druhé, musíme si byť istí, že situáciu nezanedbáme a že neprerastie do terorizmu. Ide mi o to, že treba zabrániť zapojeniu politických strán do konfliktu, pretože by mohol prerásť do úplne iných rozmerov. Po tretie, musíme sa vyhnúť situácii, v ktorej by členské štáty konali samostatne.
<P>
V tejto súvislosti som mal na mysli Pakt stability. Požadujeme samozrejme, aby určité členské štáty nemali deficit, ale práve tieto členské štáty vždy žiadame o poskytnutie ochrany, pretože na to majú prostriedky. Preto si myslím, že by sme na úrovni EÚ mali preukázať viac solidarity a mali by sme zabezpečiť, aby tí, ktorí sami nemajú prostriedky na svoju ochranu, boli chránení tými, ktorí vojenské prostriedky majú. V tom prípade však vyvoďme potrebné závery na všetkých úrovniach.
<P>
Rád by som tiež povedal, že aj keď je veľmi naliehavé, aby sme prijali odstrašujúce opatrenia, napríklad také, aké prijala francúzska vláda v súvislosti s loďami Ponant a Carré d'as, veľmi dobre vieme, že zločin je súčasťou ľudskej povahy, ale jeho legitimita je živená ľudským zúfalstvom. Je preto veľmi dôležité spolupracovať s týmito krajinami na diplomatickej úrovni a nájsť spôsoby, ako im pomôcť z hľadiska bezpečnosti a rozvoja. Potom sa nebudú musieť vždy len hladno prizerať, ako sa okolo nich nosia plné taniere.
<SPEAKER ID="323" NAME="Josu Ortuondo Larrea" AFFILIATION="ALDE">
(ES) Vážená pani predsedajúca, pán komisár, európski občania nedokážu pochopiť, prečo vo veku technológií, telekomunikácií, satelitov a podobných vecí zažívame útoky pirátov, ktoré nás vracajú päť storočí naspäť do histórie.
<P>
Nemôžem súhlasiť s tými, čo hovorili, že sú spokojní s navrhovanými riešeniami. Už niekoľko rokov v tomto Parlamente hovorím, že situácia v oblasti Indického oceánu, respektíve situácia pri pobreží Somálska, je pre európskych rybárov a plavidlá, ktoré sa tu plavia a pracujú, neudržateľná. Moje slová však zostali bez väčšej odozvy. Vítam skutočnosť, že Rada urobila prvý krok, ktorým je vytvorenie krízovej bunky v Bruseli. Bunka bude mať na starosti sprievod rybárov, ochranu humanitárnej pomoci, ktorá je pre Somálsko taká potrebná, a zabezpečenie dohôd o rybolovných oblastiach. Tento krok je však podľa mňa nepostačujúci.
<P>
Myslím si, že to, čo sa doteraz vytvorilo a dohodlo, nám nepomôže dosiahnuť naše ambiciózne ciele. More je obrovské a obrovské je aj pobrežie Indického oceánu, preto potrebujeme účasť a spoluprácu všetkých európskych krajín. Nejde totiž o to, či sú tí rybári a lode francúzske, baskické, španielske alebo holandské, ide o to, že sú európske, a preto musíme spoločnými silami prispieť k riešeniu.
<SPEAKER ID="324" NAME="Angelika Beer" AFFILIATION="Verts/ALE">
(DE) Vážená pani predsedajúca, dámy a páni, ochrana námorníkov je úprimným záujmom nás všetkých, napriek tomu si dovolím položiť otázku, ako ju najlepšie dokážeme zabezpečiť.
<P>
Nesúhlasím s chválou francúzskeho predsedníctva, pretože túto situáciu absolútne nezvládlo politicky ani technicky. Rada by som vysvetlila prečo. Túto diskusiu sme viedli v rámci rozpravy o Zelenej knihe o námornej politike. Poukázali sme na to, že pirátstvo je problém a že potrebujeme dlhodobú stratégiu s cieľom bojovať proti tomuto javu.
<P>
Taktiež si dovolím poznamenať, že tento jav existoval už od šiesteho storočia pred Kristom. Potom príde pán Sarkozy a všetko to vyrieši rozmiestnením námorných síl. Nemecký minister obrany, Franz Josef Jung, už má naleštené zbrane na svojich námorných lodiach a pripravuje sa misia v rámci EBOP, o ktorej sa ešte ani nediskutovalo v príslušných výboroch, teda vo Výbore pre zahraničné veci a v Podvýbore pre bezpečnosť a obranu, ale len vo Výbore pre dopravu a cestovný ruch. O akú hru ide? Takto to nemôže fungovať!
<P>
Mám dojem, že sa snažíme zúfalo rýchlo a nekoordinovane konať s úmyslom legalizovať niečo, čo bude mať veľmi, veľmi dlhodobé medzinárodné dôsledky. Ak na ochranu námorníkov použijeme námorné sily, musíme hovoriť o dôsledkoch. Čo chceme? Chceme pohroziť silou? Chceme vyslať výstražný signál? Chceme potápať lode? Ak sú tieto činy skutočne napojené na medzinárodný terorizmus, aká je naša dlhodobá stratégia? Hovorím to len ako varovanie. Túto otázku budeme podrobne analyzovať a v druhom októbrovom týždni azda dosiahneme vecné riešenie, ktoré bude prospešnejšie pre ľudí v regióne.
<SPEAKER ID="325" NAME="Carmen Fraga Estévez" AFFILIATION="PPE-DE">
(ES) Práve som sa zúčastnila stretnutia regionálnej poradnej rady pre diaľkové flotily a bola som svedkom obrovského znepokojenia nad osudom 51 lodí a takmer 1 500 členov posádok plavidiel Spoločenstva na lov tuniakov, ktoré lovia v Indickom oceáne.
<P>
Táto flotila už dlhé roky hlási prípady pirátstva v oblastiach pri pobreží Somálska, ale ani aprílové zajatie španielskej rybárskej lode Playa de Bakio nedonútilo vlády vrátane mojej vlastnej k včasnej reakcii, až dokým sa pred niekoľkými dňami flotila nestiahla do prístavu Victoria. Opatrenia, ktoré sme odvtedy prijali, zďaleka nie sú postačujúce.
<P>
Musíme chápať, že rybári žijú v mimoriadne nebezpečnej situácii, pretože hoci si všetky plavidlá v uvedenej oblasti zasluhujú pozornosť, obchodné lode sa plavia po zaužívaných cestách, čo poskytuje jednoduchšiu možnosť monitorovania ich pohybu.
<P>
Tých 51 rybárskych lodí je však roztratených, pretože sledujú pohyb tuniakov v oblasti o rozlohe viac než 3 200 štvorcových míľ, čo je päť dní plavby a sú preto oveľa zraniteľnejšie. Z tohto dôvodu je námorná operácia nevyhnutná a naliehavo potrebná.
<P>
Okrem spomínaného Melackého prielivu a Somálska dostávame teraz správy o prípadoch pirátstva aj od rybárskych lodí pôsobiacich v Mozambickom prielive a v oblasti Indie a Karibiku.
<P>
Nemôžeme preto ostať nečinní, potrebujeme prijať opatrenia nadväzujúce na tie, ktoré už prijali naše vlády a Rada. Všetky inštitúcie Spoločenstva sa podieľajú na vytvorení koordinovanej stratégie na boj proti medzinárodnému pirátstvu.
<P>
Preto som svojej politickej skupine, skupine Európskej ľudovej strany (kresťanských demokratov) a Európskych demokratov predložila pozmeňujúci a doplňujúci návrh k rozpočtu s cieľom prideliť jeden milión eur na prípravu realizačného plánu na implementáciu tejto stratégie. Žiadam Parlament, aby tento návrh schválil, aby všetci občania Spoločenstva, kdekoľvek sú, vedeli, že Európska únia ich podporuje a predovšetkým ochraňuje.
<SPEAKER ID="326" NAME="Margie Sudre" AFFILIATION="PPE-DE">
(FR) Vážená pani predsedajúca, úradujúci predseda Rady, pán komisár, dámy a páni, v posledných mesiacoch sme svedkami nárastu prípadov pirátstva, predovšetkým pri pobreží Somálska. Pri týchto útokoch sa využívajú oveľa prepracovanejšie nástroje, čo svedčí o tom, že za nimi stojí silná mafia. Aj ja som znepokojená, rovnako ako moji kolegovia poslanci, nad osudom rybárov, ktorí sú veľmi zraniteľní.
<P>
Európska únia však vytvorila prostriedky na riešenie týchto útokov. Stretnutie európskych ministrov zahraničných vecí 15. septembra prinieslo výsledky, ktoré považujeme za pomerne významné. Na jednej strane 27 členských štátov schválilo vytvorenie koordinačnej bunky a na druhej strane ministri prijali strategické vojenské riešenie, ktoré otvára priestor pre možnú námornú operáciu EÚ.
<P>
Spomínalo sa tiež použitie súkromných bezpečnostných služieb. To sa mi však nezdá byť vhodným riešením. Jediným dlhodobým riešením, ako povedal pán Savary, je riešenie diplomatické a politické. Pirátom sa darí vďaka slabosti vlád. Tento problém vyriešime len tak, že dotknutým krajinám pomôžeme potlačiť nezákonné činnosti, dosiahnuť politickú stabilitu a vymaniť sa z chudoby. Takto sa pirátov pred niekoľkými rokmi zbavil Melacký prieliv.
<P>
Samozrejme, ako povedal pán Sarkozy, Európska únia nemôže konať osamotene. Medzinárodné spoločenstvo sa musí zmobilizovať, inak nebude možné zaručiť ochranu lodnej dopravy, a to najmä preto, že námorné pirátstvo prekvitá nielen pri pobreží Somálska. Európska únia prevzala iniciatívu a prijala dohodnuté opatrenia. Teraz je rad na medzinárodnom spoločenstve, aby prevzalo svoj diel zodpovednosti.
<SPEAKER ID="328" NAME="Daniel Varela Suanzes-Carpegna" AFFILIATION="PPE-DE">
(ES) Vážený pán úradujúci predseda Rady, pán komisár, dámy a páni, som veľmi rád, že sa koná táto rozprava. Už od roku 2005 Parlament varuje Komisiu aj Radu pred rizikami spojenými s plavbou vo vodách pri pobreží Somálska, a to dokonca aj v medzinárodných vodách.
<P>
Po viacerých únosoch lodí a ozbrojených lúpežiach Európska únia práve vytvára "koordinačnú bunku". Tento krok veľmi vítame, pretože prostredníctvom neho EÚ konečne zobrala existenciu tohto problému na vedomie. Obávam sa však, že aj napriek tejto bunke bude problém pretrvávať.
<P>
Dokým nezačneme skutočne spolupracovať a neprijmeme naozajstnú spoločnú zahraničnú a bezpečnostnú politiku, budú členské štáty, ktorých záujmov sa problém dotýka, nútené chrániť samy seba a svoje legitímne národné záujmy. Francúzsko to zjavne pochopilo a ja mu gratulujem k jeho rozhodnosti, odvahe a výkonnosti.
<P>
Španielsko taktiež zareagovalo vyslaním prieskumného lietadla, inými slovami, neozbrojeného lietadla, ktoré malo zastrašiť ozbrojených pirátov. Je hanbou, že toto lietadlo nebude stačiť na primeranú obranu a ochranu našich rybárov v prípade, že dôjde k ozbrojenému prepadu našej flotily.
<P>
Musíme žiadať a zabezpečiť intenzívnejšiu spoluprácu medzi dotknutými členskými štátmi, musíme využiť francúzske predsedníctvo Rady a vyčleniť viac prostriedkov na to, aby legálny lov rýb v medzinárodných vodách nebol, ako je to teraz, vysokorizikovou aktivitou pre výčiny pirátov, ktoré sú v 21. storočí v medzinárodnej spoločnosti neprípustné.
<SPEAKER ID="329" NAME="Geoffrey Van Orden" AFFILIATION="PPE-DE">
Vážený pán predsedajúci, adresujem svoje pripomienky hlavne predsedníctvu Rady.
<P>
Plne podporujem rozsiahlu medzinárodnú akciu zameranú proti pirátstvu na otvorenom mori. Blahoželám francúzskej vláde k akcii francúzskych kománd zo začiatku mesiaca. Možno si spomínate, že v časoch, keď mala Británia skutočne etickú zahraničnú politiku, britské kráľovské námorníctvo zbavilo oceány pirátov. Vyhnalo ich z vôd a zbavili sme sa aj obchodu s otrokmi.
<P>
Teraz sa zdá, že sme bezradní. Naše námorné sily sa zmenšili a my sa bojíme konať, aby sme sa neprehrešili proti nejakému aspektu legislatívy v oblasti ľudských práv alebo aby sme sa nezamotali do zdĺhavých súdnych konaní.
<P>
Odpoveďou EÚ je snažiť sa vymyslieť ďalšiu vojenskú operáciu prostredníctvom vytvorenia výboru, takzvanej európskej koordinačnej bunky, ktorá by údajne mala koordinovať vojenské operácie v oblastiach pri pobreží Afrického rohu. Ale v týchto vodách už prebieha vojenská operácia. Ide o námorné jednotky "Combined Task Force 150", ktoré sú zložené z Piatej flotily amerického námorníctva a vojenských lodí iných krajín NATO a ktoré sú v súčasnosti pod dánskym velením.
<P>
Mám otázku pre predsedníctvo Rady. Prečo sa EÚ do toho zapája? Ide o úlohu pre NATO. A ešte presnejšie, čo urobia európski spojenci v NATO pre to, aby sa do uvedenej operácie zapojilo viac vojnových lodí? Tieto jednotky majú pravidlá nasadenia, vďaka ktorým sú efektívne, a na úrovni OSN je k dispozícii medzinárodné právo, ktoré umožňuje riešiť prípady zajatých pirátov bez toho, aby sa do nich museli zapájať naše krajiny.
<SPEAKER ID="330" NAME="Tobias Pflüger" AFFILIATION="GUE/NGL">
(DE) Vážený pán predsedajúci, máme tu komisára pre dopravu a francúzskeho úradujúceho predsedu Rady, ktorý je zodpovedný za dopravu. Napriek tomu tu hovoríme o skutočnom vojenskom nasadení. Relevantný výbor, Podvýbor pre bezpečnosť a obranu, dostal informácie veľmi neskoro, hoci tlačové správy o tejto misii EÚ na boj proti pirátom sa dostali do obehu už v auguste. To je neprijateľné. Musíme mať základné informácie v dostatočnom časovom predstihu. Len tak môžeme urobiť dobré rozhodnutie.
<P>
Podľa informácií BBC Francúzsko požadovalo plnú moc generála, celosvetové pokrytie nielen pre Somálsko, ale našťastie sa mu tieto požiadavky nepodarilo presadiť. Po prvý raz v tomto prípade hovoríme o obmedzení námornej suverenity, ako aj o jednoznačnom porušení medzinárodného práva. Mali by sme to jasne konkretizovať. Hovoríme o priamej podpore takzvanej vláde v Somálsku, ktorú podporuje Etiópia a Spojené štáty. Je tu priama spolupráca s operáciou "Trvalá sloboda", čo je neprijateľné, pričom financovanie by malo prebiehať prostredníctvom mechanizmu Athena. Ani o tejto skutočnosti nemáme žiadne informácie.
<P>
Mali by sme byť informovaní priamo. Ide o vojenskú ochranu prístupu k surovinám, a to by sa nemalo robiť takýmto spôsobom. Situáciu potrebujeme riešiť inými než vojenskými prostriedkami.
<SPEAKER ID="331" NAME="Giorgos Dimitrakopoulos" AFFILIATION="PPE-DE">
(EL) Vážený pán predsedajúci, v tejto veľmi dôležitej diskusii by som sa rád zameral na dva body, ktoré považujem za významné. Prvý sa dotýka právnej otázky. Myslím, že nastal čas revidovať Dohovor o morskom práve, aby sme mohli skvalitniť právny základ pre prijatie viacerých opatrení na boj s uvedeným problémom.
<P>
Druhou otázkou je operačná stránka veci. Námorný rozmer je dôležitý, ale nejde len oň. Potrebujeme operačný plán, pričom na účinnú akciu sú potrebné námorné aj letecké sily.
<P>
V neposlednom rade ide o sériu prepojených otázok. Pán komisár Tajani uviedol, že sa skúma prepojenie medzi pirátstvom a terorizmom a ja musím spomenúť ďalšiu otázku: je potrebné skúmať taktiež prepojenie medzi pirátstvom a organizovaným zločinom.
<SPEAKER ID="332" NAME="Ioannis Varvitsiotis" AFFILIATION="PPE-DE">
(EL) Vážený pán predsedajúci, veľmi pozorne som si vypočul všetkých rečníkov. Všetko, čo povedali je správne, čelíme však problému, ktorý si vyžaduje okamžité činy. Nemôžeme čakať, kým sa prijme nový námorný kódex a nemôžeme pred uvedenou situáciou zatvárať oči.
<P>
Dovoľte mi pripomenúť, že NATO sa zapája do rôznych problémov a hrá úlohu medzinárodného policajta, ktorý sa mieša do cudzích záležitostí. Nemohlo by teda zasiahnuť aj tu s našou podporou a vytvoriť jednotku zloženú zo všetkých členských štátov, ktoré majú námorné a letecké sily? Ak sa o vytvorenie takejto jednotky budeme pokúšať my Európania, môže nám to trvať príliš dlho, keďže nemáme spoločnú bezpečnostnú politiku.
<P>
Keď už robí NATO policajta tam, kde nám to nevyhovuje, vyzvime ho, aby zasiahlo tam, kde to potrebujeme.
<SPEAKER ID="333" NAME="Dominique Bussereau" LANGUAGE="FR">
Vážený pán predsedajúci, pán komisár, dámy a páni, dovoľte mi najskôr poďakovať sa vám za túto vysokokvalitnú rozpravu.
<P>
Som úprimne presvedčený, že pirátstvo je formou terorizmu a že naberá nekontrolovateľné rozmery. Pravdou je, že ak nezakročíme, sloboda pohybu pre plavbu v Adenskom zálive a pri pobreží Somálska úplne zanikne, z čoho by samozrejme vyplývali obrovské následky. Som rád, že Európska únia prevzala za uvedený stav zodpovednosť ako prvá. Rád by som tiež uviedol, že ako viete, pirátstvo je problémom aj v iných častiach sveta, napríklad v Melackom prielive alebo pri Singapure. Toto je pre Európu rovnako dôležitá a komplikovaná otázka. Mali by sme urobiť rozhodnutie, či chceme pokračovať v plánovaní námornej operácie v rámci Európskej bezpečnostnej a obrannej politiky, ktorá by sa uskutočnila začiatkom októbra.
<P>
Úloha NATO bola spomínaná v niekoľkých príspevkoch. Riešenie problému pirátstva nie je v kompetencii NATO. NATO má mandát na terorizmus. Tieto javy môžu vyzerať podobne, ale nie sú rovnaké. Do októbra bude koordinačná bunka pokračovať v plnení podpornej úlohy voči členským štátom a bude sa snažiť zlepšiť bezpečnostné podmienky v oblasti. Pán Savary spomínal otázku chudoby v Somálsku a rád by som zdôraznil, že musíme zabezpečiť, aby sa tam dostali nákladné plavidlá Svetového potravinového programu. Somálsko a jeho obyvatelia ich skutočne potrebujú.
<P>
Súčasne sa budeme snažiť vytvoriť spoločný právny rámec pre celé medzinárodné spoločenstvo, aby sme prípady pirátstva mohli účinnejšie riešiť súdnou cestou. Niektorí piráti boli zadržaní a nachádzajú sa v európskych väzniciach. Mali by sme sa preto teraz pozrieť na súdny rozmer a právny rámec daného stavu.
<P>
Na rozdiel od toho, čo hovoril jeden z kolegov poslancov pred chvíľou, chcem povedať, že som potešený konkrétnymi krokmi, ktoré urobilo niekoľko členských štátov. Tieto konkrétne aktivity vyslali silný signál, ktorý môže zachrániť životy, pretože piráti sa nemusia obmedziť len na výkupné, môžu aj zabíjať. Na niektoré rybárske lode pred pár dňami strieľali. Situácia je teda nebezpečná a vojenská odpoveď je preto primeraná.
<P>
Na záver by som si rád privlastnil krásne vyjadrenie vášho kolegu, pána Morillona: ide o ochranu našich záujmov a hodnôt. Ochrana našich záujmov je silnou a správnou reakciou zo strany Európy!
<SPEAKER ID="334" NAME="Antonio Tajani" LANGUAGE="IT">
Vážený pán predsedajúci, dámy a páni, zdá sa mi, že táto rozprava bola veľmi užitočná, pretože jednoznačne ukázala želanie tohto Parlamentu, Komisie a Rady spoločne konať s cieľom vyriešiť problém, ktorý nás čoraz viac znepokojuje, konkrétne problém pirátstva, a poskytnúť európskym občanom odpoveď na tento problém.
<P>
Súhlasím s analýzou, ktorá vyplynula z tejto rozpravy: nejde len o samotné vojenské riešenie, ktoré je veľmi dôležité, ide o to, aby vojenská operácia prebehla rýchlo. Nemyslím si, že by sme sa mali príliš dlho zaoberať kompetenčnými otázkami, teda či by mala problém riešiť EÚ alebo NATO, ide o to, aby sme nestrácali čas. Myslím, že musíme zlepšiť vzájomnú koordináciu, ale máme povinnosť zasiahnuť a zabrániť pirátskym organizáciám v posilňovaní ich pozície.
<P>
Zároveň je dôležité vyvíjať aktivitu smerom k prevencii a odstráneniu príčin rastu tohto fenoménu a náboru pirátov. Počas rozpravy niekto povedal, že pirátstvo sa stáva veľmi výnosnou aktivitou. Je jasné, že v oblastiach s vysokou úrovňou chudoby je pre pirátske organizácie jednoduché nájsť ľudí, najmä mladých, ktorí sú ochotní urobiť čokoľvek pre to, aby sa do týchto paramilitaristických organizácií dostali.
<P>
Práve preto musíme spolu s opatreniami zameranými na kontrolu a represiu, ktoré členské štáty EÚ musia prijať, a som potešený tým, čo sa už urobilo. Musíme pomáhať rozvojovým krajinám v hospodárskej oblasti s cieľom zabrániť tomu, aby sa chudoba stala nástrojom, ktorý podporuje pirátstvo. V tejto oblasti hrá Komisia významnú úlohu.
<P>
Musíme sa samozrejme tiež snažiť pochopiť - a tu Komisia taktiež môže hrať veľmi dôležitú úlohu - čo stojí za fenoménom pirátstva, aké sú jeho prepojenia na fundamentalizmus a terorizmus, aké sú jeho silné stránky a príčiny. Komisia môže v tejto otázke výrazne pomôcť iným európskym inštitúciám.
<P>
Je jasné, že nemôžeme stáť a prizerať sa, okrem iného aj pre ten silný tlak, ktorý Parlament vyvíja na Radu a Komisiu, musíme zaručiť bezpečnosť pracovníkov na mori, ako aj bezpečnosť tovaru pochádzajúceho z krajín mimo Európskej únie. Toto musíme zaručiť nielen v oblastiach, v ktorých pôsobia rybári, a je správne, že sa nezaoberáme len morom v blízkosti Európskej únie. Pani Fragová nám so znepokojením povedala o udalostiach, ktoré sa dejú ešte bližšie pri nás.
<P>
Musíme sa tiež pozrieť na to, čo sa deje v iných častiach sveta, pretože pirátstvo ovplyvňuje lode plaviace sa pod vlajkami krajín EÚ vo veľmi vzdialených vodách. Preto už nemôžeme ďalej strácať čas. Zdá sa mi však, že želanie Európskej únie bolo dnes jasne vyslovené. Ide najmä o želanie Rady konať a naďalej vyvíjať odhodlanú aktivitu za podpory Komisie s cieľom zabrániť - verím, že aj napríklad prostredníctvom strategických projektov - akémukoľvek nárastu terorizmu.
<P>
Rada preto dostane podporu od Komisie vo všetkých svojich iniciatívach na boj proti terorizmu a jeho prevenciu, pretože chceme predchádzať a bojovať proti terorizmu, ktorý - povedzme si - môže byť spojený s pirátstvom. Verím preto, že pod prísnym dohľadom Parlamentu nás táto spolupráca dovedie k pozitívnemu výsledku. V otázke obrany taktiež súhlasím s názorom pána Bussereaua v súvislosti so slovami, ktoré vyslovil náš priateľ, generál Morillon: nejde len o otázku obrany našich záujmov, ale aj otázku obrany hodnôt Európskej únie.
<SPEAKER ID="335" NAME="Predsedajúci">
Rozprava sa skončila.
<P>
Hlasovanie sa uskutoční na októbrovom zasadnutí.
<P>
(Rokovanie bolo prerušené o 17.50 hod. a pokračovalo o 18.00 hod.)
