<CHAPTER ID="015">
Hodina otázok (otázky pre Komisiu)
<SPEAKER ID="524" NAME="Predsedajúci">
Ďalším bodom programu je hodina otázok (B7-0307/2010).
<P>
Nasledujúce otázky sú určené Komisii.
<P>
Prvá časť
<P>

<P>
Vec: Konanie a výsledok komunálnych volieb v Bielorusku
<P>
V Bielorusku sa koncom apríla 2010 konali voľby do miestnych samospráv. Podľa viacerých správ došlo k narušeniu zásad a postupov demokratických volieb. Hoci sa malo v miestnych samosprávach obsadiť viac než 21 000 miest, nastúpilo len zhruba 360 opozičných kandidátov proti provládnym kandidátom.
<P>
Aký postoj zaujíma Komisia voči spomenutým voľbám? Došlo k zlepšeniu demokratických štandardov v porovnaní s predchádzajúcimi voľbami? Aké je stanovisko Komisie v súvislosti s pretrvávajúcim porušovaním ľudských práv v tejto krajine? Ako Komisia hodnotí politickú situáciu a situáciu v oblasti ľudských práv v Bielorusku pred blížiacimi sa prezidentskými voľbami v roku 2011?
<SPEAKER ID="526" NAME="Štefan Füle">
člen Komisie. - V reakcii na dôležitú a aktuálnu otázku od pani Andrikienėovej si dovolím povedať, že Komisia si plne uvedomuje všetky porušenia demokratických zásad a postupov, ktoré nahlásili mnohé mimovládne organizácie v súvislosti s komunálnymi voľbami v Bielorusku. Vedúci predstavitelia misie Európskej únie v Minsku tiež poukázali na rozpory a nezrovnalosti, najmä pri sčítaní hlasov.
<P>
Už pred voľbami bol pozmenený a doplnený volebný zákon Bieloruska. Podľa stanoviska Úradu pre demokratické inštitúcie a ľudské práva OBSE, ktoré bolo vydané 3. júna 2010, to predstavovalo, citujem: "krok k odstráneniu niektorých chýb" vo volebnom zákone. Podľa správy však nie je pravdepodobné, že tieto pozmeňujúce a doplňujúce návrhy vyriešia obavy, podľa ktorých volebný zákon ani naďalej nie je schopný zabezpečiť skutočne demokratické voľby.
<P>
Z tohto dôvodu plánujem počas svojej návštevy v Minsku v júli jasne oznámiť úradom, že je potrebné dosiahnuť pokrok v mnohých oblastiach, ktoré sú kľúčové pre demokratizáciu, ak Bielorusko berie obnovenie vzťahov s Európskou úniou vážne.
<P>
Jednou z týchto oblastí sú volebné zákony, ktoré predstavujú jedno z najzreteľnejších kritérií demokratických štandardov. V tomto ohľade budem naliehať na Minsk, aby pokračoval v súčinnosti s postupom OBSE na reformu volebného zákona pred ďalšími prezidentskými voľbami. Počas prípravy na tieto voľby bude Komisia venovať zvýšenú pozornosť aj ostatným kľúčovým aspektom demokratizácie, najmä slobode zhromažďovania pre médiá, mimovládne organizácie a občiansku spoločnosť, vo všeobecnosti všade tam, kde za posledný čas nebol zaznamenaný žiadny pokrok.
<SPEAKER ID="527" NAME="Laima Liucija Andrikien" AFFILIATION="PPE">
(LT) Veľmi pekne vám ďakujem za odpoveď, ale mám ešte ďalšiu otázku. Svet na udalosti v Bielorusku reaguje rôznymi spôsobmi. Americká vláda sa 8. júna rozhodla predĺžiť finančné sankcie voči vysokopostaveným bieloruským úradníkom vrátane prezidenta Alexandra Lukašenka, o ďalší rok. Podľa mňa je to reakcia na nedemokratické komunálne voľby v Bielorusku a rada by som si vypočula vaše hodnotenie. Okrem toho, plánuje Európska únia vykonať podobné kroky v reakcii na porušovanie občianskych, politických a iných ľudských práv v Bielorusku? Inými slovami, aké stanovisko plánuje zaujať Európska únia?
<SPEAKER ID="528" NAME="Štefan Füle">
člen Komisie. - V minulosti sme skúšali politiku aktívneho angažovania sa, ako aj politiku izolácie a, úprimne povedané, ani jedna z týchto politík nefungovala dokonale. Ani jedna nám nepomohla dosiahnuť to, čo sme chceli vo vzťahu s Bieloruskom. Teraz sa pokúšame ustanoviť základ pre niečo, čo by som nazval kritické partnerstvo. Komisia pracuje na spoločnom dočasnom pláne, ktorý by som označil ako rámec pre dobré aj zlé časy vo vzťahu medzi Európskou úniou a Bieloruskom. Plán poskytuje rámec pre pokrok v demokratizácii a postupné zapojenie zo strany Európskej únie. O správu sa podelíme s Európskou radou a, samozrejme, s Európskym parlamentom. Pevne verím, že je to najvhodnejšia reakcia na porušovanie ľudských práv v Bielorusku, ktorých sme svedkami.
<SPEAKER ID="529" NAME="Janusz Władysław Zemke" AFFILIATION="S&amp;D">
(PL) Pán Füle, chcel by som vám poďakovať za túto informáciu. Musím však upozorniť na dva problémy. Po prvé, čoskoro plánujete návštevu Bieloruska a my máme mimoriadnu požiadavku týkajúcu sa národnostných menšín. Situácia je taká, že bieloruskí občania často pochádzajú z veľmi odlišných národnostných skupín. Problém sa týka zaobchádzania s bieloruskými občanmi poľského pôvodu. Po druhé, žiadame, aby sa vo všetkých opatreniach kládol väčší dôraz na zriadenie štipendií pre bieloruskú mládež, pretože to je momentálne najdôležitejší krok.
<SPEAKER ID="530" NAME="Štefan Füle">
člen Komisie. - Súčasťou programu je zamerať pozornosť na kontakt s ľuďmi, teda aj s mladými ľuďmi a študentmi. Na druhej strane, môj program rokovaní v Minsku predovšetkým zahŕňa nielen všeobecné problémy týkajúce sa porušovania ľudských práv, ale aj špecifické otázky týkajúce sa menšín. Túto otázku považujem za mimoriadne dôležitú. Na stretnutí s pani Andżelikou Borysovou a ostatnými predstaviteľmi bieloruskej opozície sme diskutovali nielen o situácii poľskej menšiny v Bielorusku, ale aj o spôsoboch, akými by im Komisia a Európska únia mohli pomôcť.
<P>
Nepovažujem tento problém za ojedinelý. Nepovažujem to ani za problém hlasovania, ako by to niektorí opísali. Toto je skutočne dôležitá otázka. Počas mojich rokovaní v Minsku bude na programe aj vzťah medzi úradmi a menšinami.
<P>
Vec: Vplyv fiškálnych opatrení na vierohodnosť spoločnej európskej meny
<P>
Aby sa dosiahla akceptácia eura zo strany európskych vlád a európskej verejnosti, Komisia spustila rozsiahlu informačnú kampaň vo všetkých krajinách eurozóny a dosiahla priaznivé výsledky. Dnes je vierohodnosť eura vážne ohrozená najmä v dôsledku hospodárskych problémov v týchto krajinách, sprevádzaných nekontrolovanými špekuláciami na trhoch, čo podľa prieskumov v jednotlivých štátoch vyvoláva v Európe rozsiahle obavy a neistotu. Môže Komisia poskytnúť tieto informácie?
<P>
a) Uskutočnili sa osobitné prieskumy verejnej mienky v Európe podľa kategórií obyvateľov?
<P>
b) Aké opatrenia sa plánujú s cieľom zlepšiť imidž spoločnej meny a jej vierohodnosť v očiach verejnosti?
<P>
c) Bude eurozóna voľne pokračovať v prijímaní nových členov?
<SPEAKER ID="532" NAME="Olli Rehn">
člen Komisie. - Chcel by som poďakovať pani Kratsovej-Tsagaropoulouovej za veľmi vhodnú otázku - alebo skôr za sériu otázok -, pretože imidž a vierohodnosť eura je pre nás Európanov v tejto kritickej chvíli a v tomto ťažkom období veľmi závažnou otázkou. Euro nie je iba menovou dohodou: je aj kľúčovým politickým projektom - ak nie tým najdôležitejším politickým projektom - Európskej únie. Osud eura, rovnako ako jeho imidž a vierohodnosť, majú preto zásadný význam pre celý Európsky projekt.
<P>
Mám tu so sebou starostlivo vyvážený, štvorstranový návrh odpovede, ktorý na moju žiadosť vypracovali naše útvary. Najradšej by som ho prečítal, no zabralo by to asi 12 minút vášho času. Môžem ho však sprístupniť a uverejniť aj na svojej internetovej stránke. Nie je to len otázka mediálnych akcií a kampaní - nech už sú akokoľvek dôležité -, je to aj otázka politík a konkrétnych krokov s cieľom chrániť euro pred systematickými útokmi, ktorým čelí v poslednom čase.
<P>
Okrem toho by som chcel poznamenať, že vypracovávame pravidelné kvantitatívne prieskumy verejných mienok. Vykonávame pravidelné bleskové prieskumy Eurobarometra, ktoré vypracovávame vo všetkých členských štátoch - robili sme ich v osobitných vlnách. Využívame každú príležitosť, aby sme mohli aktívne informovať o najnovšom vývoji a politických krokoch vykonaných v súvislosti s eurom a hospodárskou a menovou úniou.
<P>
Obavy širokej verejnosti sa riešia prostredníctvom všetkých dostupných informačných kanálov, akými sú webové stránky, publikácie, sekcia otázky a odpovede, letáky, ako aj rôzne siete, ktoré sa zaoberajú tvorbou hospodárskej politiky, odborovými zväzmi, organizáciami zamestnávateľov atď. Spolu s členskými štátmi pracujeme na všetkých frontoch, aby sme objasnili hlavnú myšlienku týkajúcu sa eura.
<P>
Čo sa týka politík, ktoré sú jadrom veci, a týmto odpovedám aj na časť b) otázky pani Kratsovej-Tsagaropoulouovej: Aké opatrenia sa plánujú s cieľom zlepšiť imidž spoločnej meny a jej vierohodnosť v očiach verejnosti?
<P>
Chcem odpovedať v troch bodoch. Po prvé, dohodli sme sa na značnej finančnej záchrannej sieti s názvom Európsky finančný stabilizačný mechanizmus a nástroj - takmer 500 miliárd EUR -, ktorá spolu so záchranným balíkom pre Grécko na koordinovanú a podmienenú finančnú pomoc pomohla zastaviť plamene finančnej neistoty predtým, než sa rozšírili do celej Európy. Robíme konkrétne kroky, aby sme ochránili finančnú stabilitu a euro v Európe.
<P>
Po druhé, naše členské štáty vynakladajú obrovské úsilie z hľadiska fiškálnej konsolidácie. V skutočnosti v Európe prebieha vlna fiškálnej konsolidácie a štrukturálnych reforiem s cieľom obnoviť a posilniť dôveru voči euru a hospodárskej a menovej únii, ako aj ich dôveryhodnosť.
<P>
Nerobíme to bez starostlivého vyváženia, robíme to koordinovane a diferencovane, aby krajiny s neexistujúcimi alebo veľmi malými fiškálnymi možnosťami, ako sú Grécko, Španielsko a Portugalsko, boli nútené urýchliť fiškálnu konsolidáciu. Zatiaľ čo mnohé iné krajiny stále majú fiškálne možnosti, nemali by s konsolidáciou začať pred začiatkom ďalšieho roku - aby sme tak zabezpečili, že neohrozíme hospodársku obnovu, ktorá v súčasnosti prebieha.
<P>
Len dnes sme predstavili celkovo 15 postupov pri nadmernom schodku a na základe nášho hodnotenia sú stratégie členských štátov týkajúce sa fiškálnej konsolidácie v súlade s touto koordinovanou a diferencovanou fiškálnou východiskovou stratégiou.
<P>
Nakoniec, posilnenie hospodárskeho riadenia je absolútne nevyhnutné na posilnenie vierohodnosti eura a ja skutočne rátam s vašou podporou, keď budete hlasovať o uznesení o stratégii Európa 2020 a o posilnení hospodárskeho riadenia. Potrebujeme vašu podporu, aby sme presvedčili Európsku radu - a členské štáty - a pokračovali v tomto tempe s cieľom dosiahnuť zavedenie týchto prísnejších systémov na rozpočtový a hospodársky dohľad a koordináciu politiky do začiatku ďalšieho roka.
<SPEAKER ID="533" NAME="Rodi Kratsa-Tsagaropoulou" AFFILIATION="PPE">
(EL) Vážený pán predsedajúci, ďakujem veľmi pekne za vašu odpoveď a za to, že ste nám všetkým poskytli príležitosť spomenúť si na politiku podpory jednotnej meny a prežitia eurozóny.
<P>
Podstata mojej otázky sa týkala skôr spôsobu komunikácie, ktorý musíme použiť, pretože občania nerozumejú týmto neobvyklým technickým problémom hospodárskeho života Európy a nepodieľajú sa na ňom, pričom vzniká riziko, že podpora eura im bude pripadať viac ako otázka peňazí než ako otázka bezpečnej budúcnosti. Prispievajú k tomu aj scenáre a hrozby niektorých krajín o vystúpení z eurozóny.
<P>
Spoločnou zodpovednosťou členských štátov a európskych orgánov je podporiť dosiahnutie eura, ale verejná mienka potrebuje podporné opatrenia, ktoré nemajú nič spoločné s finančnými úpravami v príslušných krajinách.
<SPEAKER ID="534" NAME="Olli Rehn">
člen Komisie. - Súhlasím s vaším spôsobom argumentovania a považujem za nevyhnutné, aby sme euro vnímali ako kľúčový politický nástroj pre hospodársku politiku a udržateľný rast v Európe a aby sme ho zároveň vnímali nielen ako symbol, ale aj ako puto, ktoré Európanov spája pri budovaní spoločného európskeho domova. V tomto ohľade sme zorganizovali širokú škálu komunikačných činností.
<P>
Napríklad v prvej polovici roku 2010 - vymenujem len tie najvýznamnejšie udalosti - sme uskutočnili informačnú kampaň o hlavných výhodách eura v 10 krajinách eurozóny: v Nemecku, Francúzsku, Taliansku, Portugalsku, Holandsku, Španielsku, Rakúsku, Fínsku, na Malte a v Belgicku. Zorganizovali sme tiež Bruselské ekonomické fórum venované hospodárskym a finančným otázkam, ktoré sa konalo pred dvoma týždňami. Účastníci sa zhodli na rekordnom počte oblastí politiky, viac než 1 000, a o udalosti obšírne informovali médiá. To bol jednoznačný prípad oslovenia tvorcov verejnej mienky a pokus o viacnásobný účinok prostredníctvom tohto dôležitého fóra. Mohol by som s vymenovávaním pokračovať ďalej.
<P>
Angažujeme sa v týchto činnostiach a myslím si, že najlepšie výsledky dosiahneme so správnymi politikami a správnym typom kampaní s cieľom zabezpečiť dobrú informovanosť našich občanov.
<P>
Zamladi som sa zaúčal do povolania obchodníka s náhradnými dielmi. Moja kariéra sa začala, keď som mal 12 rokov, a skončila sa, keď som dovŕšil 20. Vždy sme sa riadili veľmi jasnou životnou filozofiou: musíte mať dobrý výrobok predtým, než ho úspešne uvediete na trh. Potrebujete obe zložky. Potrebujete riadny produkt, riadne stratégie a riadnu marketingovú kampaň na to, aby ste si získali srdcia a mysle našich občanov.
<SPEAKER ID="535" NAME="Nikolaos Chountis" LANGUAGE="EL">
Vážený pán predsedajúci, pán komisár, veľmi pozorne som počúval vašu odpoveď. Neviem, či dvanásťstranové memorandum, ktoré ste spomenuli, zahŕňa odpoveď na jednu časť otázky môjho kolegu poslanca. Aby som bol presný, ide o integráciu nových krajín do eurozóny a o vyhliadky pre takúto integráciu.
<P>
Viem - a vy to viete tiež -, že týmto novým členom je Estónsko. Sme svedkami toho, že tieto krajiny zavádzajú tvrdé finančné reštrukturalizačné programy, aby mohli vstúpiť do eurozóny, v dôsledku čoho sa dnes v Estónsku zavádza drastické znižovanie platov štátnych zamestnancov, nezamestnanosť dosiahla 20 % a nezamestnanosť medzi mladými ľuďmi je omnoho vyššia.
<P>
Moja otázka teda znie: Je táto predstava čakárne do eurozóny príťažlivá? Je spoľahlivá? Vytvára predpoklady na ďalšiu životaschopnosť?
<SPEAKER ID="536" NAME="Olli Rehn">
člen Komisie. - Dôvodom, prečo Estónsko muselo presadiť rozpočtovú disciplínu, nie je v prvom rade euro, ale skutočnosť, že estónske hospodárstvo čelilo veľmi vážnej finančnej kríze, ako my všetci, a hospodársky rast sa spomalil. Bol zaznamenaný hospodársky pokles, čo znamenalo, že estónske verejné financie už jednoducho neboli trvalo udržateľné.
<P>
Úroveň zadlženia Estónska je veľmi nízka: momentálne predstavuje 7,2 %, zatiaľ čo európsky priemer je 75 %, ale stúpajúca tendencia bola veľmi znepokojivá a zdravý rozum v rámci hospodárstva kázal zabezpečiť, aby Estónsko bolo schopné pokračovať vo svojich politikách zameraných na stabilitu a zaistilo udržateľnosť svojich verejných financií. Také bolo nedávno demokratické rozhodnutie estónskeho parlamentu a taká je politika, ktorou sa Estónsko celkom úspešne riadi.
<SPEAKER ID="537" NAME="Justas Vincas Paleckis" AFFILIATION="S&amp;D">
(LT) Pán komisár, ako vieme, Grécko je najslabším článkom v eurozóne a trvalo mu dva mesiace, kým dostalo záchranný balík. Oneskorenie spôsobilo Nemecko, a stálo 100 miliónov eur a nepochybne oslabilo samotnú menu. Ako vníma Komisia takéto problémy a aké kroky by vykonala, aby v budúcnosti predišla takýmto oneskoreniam?
<SPEAKER ID="538" NAME="Olli Rehn">
člen Komisie. - Nechcem hľadať vinníka. Podľa mňa je politika a tvorba hospodárskej politiky v Európskej únii vždy záležitosťou politickej vôle, ale aj umením robiť to, čo je možné. Tentokrát bolo možné v určitej chvíli spraviť tieto rozhodnutia, poskytnúť podmienenú a koordinovanú finančnú pomoc Grécku a neskôr vytvoriť Európsky finančný stabilizačný mechanizmus. To všetko teraz funguje.
<P>
Čo sa týka Grécka, prvé tranže z celkovej sumy 20 miliárd eur od EÚ a MMF boli Grécku poslané v polovici mája. Grécko zavádza svoj spoločný program EÚ/MMF načas a v súlade s memorandom o porozumení. Navyše, nedávno schválený Európsky finančný stabilizačný mechanizmus a nástroj je sprístupnený, takže nástroj Spoločenstva, ktorý môže dosiahnuť až 60 miliárd eur, môže použiť rozpočet Únie ako záruky za úvery pre možné operácie. Toto funguje. Je to dostupné, ak sa o to požiada a ak je to skutočne potrebné.
<P>
Medzitým bude do konca tohto mesiaca schválených 90 % objemu špeciálneho účelového nástroja vo výške 440 miliárd eur - ide o medzivládnu dohodu s názvom Európsky nástroj finančnej stability -, čo predstavuje kritérium, a v priebehu niekoľkých týždňov bude nástroj schopný prevádzky. To znamená, že ak náhle a súrne potrebujeme prostriedky, máme tento mechanizmus a nástroj, ktoré môžeme použiť.
<P>
Na záver ešte dodám, že toto nám len ušetrí čas, a je podstatné, aby sme sa angažovali vo veľmi vážnej kampani za fiškálnu konsolidáciu v Európe, kde posledné dva roky vymazali 20 rokov fiškálnej konsolidácie posledných dvoch desaťročí.
<P>
Vec: Štrukturálne fondy EÚ - financovanie vylúčenia
<P>
EÚ ako signatárka Dohovoru OSN o právach osôb so zdravotným postihnutím začlenila základné prvky boja proti diskriminácii, rovnakých príležitostí a opatrenia aktívneho začleňovania zdravotne postihnutých do svojej vlastnej stratégie pre oblasť zdravotného postihnutia.
<P>
V marci 2010 sa zástupcovia Komisie zúčastnili konferencie v Bruseli, organizovanej Európskou koalíciou pre život v spoločenstve, ktorej hlavnou témou bolo: Financovanie sociálneho vylúčenia za súčasnej podpory začleňovania? Využívanie finančných zdrojov Európskej únie na udržiavanie inštitucionalizácie osôb so zdravotným postihnutím.
<P>
Komisia si uvedomuje kritiku mimovládnych organizácií, že európske štrukturálne fondy sa používajú na rekonštrukciu a výstavbu zariadení s dlhodobým ubytovaním pre osoby so zdravotným postihnutím, čo je v rozpore s právami týchto občanov.
<P>
Vzhľadom na silnú spojitosť medzi cieľmi celkovej stratégie EÚ pre oblasť zdravotného postihnutia a dohovoru OSN, aké kroky plánuje Komisia v súvislosti s týmto problémom podniknúť a zaručiť tak, aby sa fondy EÚ nevyužívali týmto nevhodným spôsobom, ale aby boli orientované na zabezpečenie života v spoločenstve pre osoby so zdravotným postihnutím?
<SPEAKER ID="540" NAME="Viviane Reding">
podpredsedníčka Komisie. - Chcela by som zodpovedať otázku na ústne zodpovedanie, ktorú predložila pani McGuinnessová, tak, že aj keď sú členské štáty zodpovedné za organizáciu a správu opatrovateľskej starostlivosti, Komisia sa snaží podporiť právo ľudí so zdravotným postihnutím žiť nezávisle tým, že podporuje služby v spoločnosti ako alternatívu k životu v ústavoch.
<P>
Do konca tohto roku Komisia prijme Európsku stratégiu pre oblasť zdravotného postihnutia na obdobie 2010 - 2020, ktorá ustanoví súvislý rámec pre zavedenie Dohovoru OSN o právach osôb so zdravotným postihnutím. Jednou z priorít bude poskytnutie podpory osobám so zdravotným postihnutím, aby mohli žiť nezávisle, a deinštitucionalizácia všetkých systémov. V tomto ohľade to vyzdvihne najmä potenciálnu úlohu štrukturálnych fondov.
<P>
Priority pre použitie štrukturálnych fondov sú, samozrejme, stanovené na vnútroštátnu a regionálnu úroveň, ale Komisia bude spolu s členskými štátmi pracovať na výmene najlepších postupov a smerníc týkajúcich sa čo najlepšieho využívania týchto fondov s cieľom podporiť osobnú nezávislosť a práva osôb so zdravotným postihnutím, aby mohli žiť nezávisle.
<P>
Chcela by som tiež spomenúť Európsky sociálny fond ako nástroj slúžiaci na odstránenie prekážok v začleňovaní osôb so zdravotným postihnutím ako rovnoprávnych členov spoločnosti. Sociálny fond môže financovať okrem iného aj poradenstvo, odbornú prípravu zameranú na špecifické potreby osôb so zdravotným postihnutím, rehabilitáciu, tvorbu pracovných miest v odvetviach, akým je sociálne hospodárstvo, mimoriadnu podporu na zvýšenie podnikania pre osoby so zdravotným postihnutím a kampane na zvýšenie informovanosti, určené na boj proti diskriminácii. Môže poskytnúť aj odbornú prípravu a rekvalifikáciu zamestnancov s cieľom uľahčiť prechod z ústavnej starostlivosti na miestne služby.
<P>
Európsky fond regionálneho rozvoja sa môže súbežne použiť na rozvoj sociálnej infraštruktúry určenej na podporu takýchto nových služieb.
<P>
V tomto ohľade Komisia zostavila súbor nástrojov na používanie štrukturálnych fondov s cieľom zabezpečiť prístup pre osoby so zdravotným postihnutím, ktorý ich nediskriminuje. Tento súbor nástrojov je navrhnutý tak, aby umožňoval riadiacim a sprostredkovateľským orgánom, ako aj propagátorom projektov pripraviť, zaviesť, monitorovať a hodnotiť programy a projekty štrukturálneho fondu.
<SPEAKER ID="541" NAME="Seán Kelly" AFFILIATION="PPE">
V mene pani McGuinnessovej, ktorá predložila otázku, vám ďakujem za úprimnú a podrobnú odpoveď. Mám už len jednu či dve krátke otázky. Po prvé, prijíma Komisia nejaké opatrenia voči tým, ktorí nevhodne použili štrukturálne fondy najmä v oblasti, kde diskutujeme o zriadení zariadení pre osoby so zdravotným postihnutím? Po druhé, za akú dobu môžeme vlastne v členských štátoch odstrániť takéto praktiky, ak vôbec?
<SPEAKER ID="542" NAME="Viviane Reding">
podpredsedníčka Komisie. - Ak dôjde k zneužitiu štrukturálnych fondov vo všeobecnosti, Komisia môže zasiahnuť, no v prvom rade je tu, samozrejme, povinnosť a zodpovednosť členského štátu, aby predložil svoj politický program a zorganizoval svoje vlastné systémy sociálnej ochrany vrátane tých ľudí, ktorí sú umiestnení v ústavoch dlhodobej starostlivosti. Samozrejme, otázka znie: mohli by sme použiť právo veta, ak by členské štáty naďalej investovali odlišným spôsobom? Viete, že štrukturálne fondy sa čerpajú na základe systému spoločnej zodpovednosti medzi Komisiou a členskými štátmi. Je však na členských štátoch a ich regiónoch, aby riadili programy a zavádzali ich výberom programov a projektov.
<P>
Napriek tomu, aj keby sme nemohli uplatniť právo veta, už sme pracovali spolu s členskými štátmi na tom, aby sme zmenili ich politiku. S bulharskou vládou sme napríklad dva roky uplatňovali prístup spolupráce, v rámci ktorého vláda nefinancovala zariadenia s dlhodobým ubytovaním, ale zaviazala sa, že finančné prostriedky EÚ nebudú použité na investície do existujúcich zariadení s dlhodobým ubytovaním a každá investícia do týchto oblastí sa bude riadiť zásadou deinštitucionalizácie.
<SPEAKER ID="543" NAME="Ádám Kósa" AFFILIATION="PPE">
(HU) V prvom rade by som chcel poďakovať pani komisárke za odpoveď a za jej angažovanosť v kauze osôb so zdravotným postihnutím. Mám dve dodatočné otázky týkajúce sa témy. Objavil sa hlavný problém súvisiaci s využívaním štrukturálnych fondov, ktorý je v prvom rade problémom vo východnej Európe. V minulosti boli osoby so zdravotným postihnutím, najmä osoby s duševnými poruchami, umiestnené v kaštieľoch znárodnených počas komunistického režimu. Jedným z problémov je, že prostriedky zo štrukturálnych fondov boli použité na renováciu týchto kaštieľov a potom, keď kaštiele uzavreli, boli pacienti vysťahovaní. Čo sa stane s týmito budovami? Plánuje Komisia preskúmať tento problém zo širšej perspektívy v súvislosti s cestovným ruchom a tvorbou pracovných miest?
<SPEAKER ID="544" NAME="Viviane Reding">
podpredsedníčka Komisie. - Veľmi dobre si uvedomujem, že so zmenou režimu prichádza aj zmena spôsobu prístupu k pozostatkom minulej politiky.
<P>
Samozrejme, od parlamentov závisí rozhodnutie, ako sa budú starať o svoje inštitúcie a či chcú alebo nechcú zrenovovať svoj majetok a využiť ho inak. Môžem vám povedať len toľko, že čo sa týka deinštitucionalizácie s cieľom začleniť osoby so zdravotným postihnutím do spoločnosti a nenechávať ich v ústavoch, snažili sme sa v tomto ohľade upovedomiť zamestnancov Komisie zodpovedných za diskusie s členskými štátmi.
<P>
Generálne riaditeľstvo pre regionálnu politiku usporiadalo 29. apríla 2010 seminár pre zamestnancov Komisie s názvom Nazvali by ste toto domovom?, kde boli predstavené najlepšie a najhoršie postupy používania fondov EÚ na demontáž zariadení s dlhodobým ubytovaním, aby naši zamestnanci porozumeli tomu, aké postupy je potrebné uplatniť pri snahe o zmenu spôsobu myslenia v rámci kontaktovania úradov v členských štátoch.
<P>
Zaznamenali sme veľmi dobrú spoluprácu medzi GR pre regionálnu politiku a GR pre rozvoj v súvislosti s ďalšími krokmi, ktoré by sa mali vykonať, pretože veríme, že investície zo sociálneho fondu by mali slúžiť aj obyvateľom týchto oblastí. Nemali by sa používať iba na renovovanie domov, ale aj na tvorbu pracovných miest a rozvoj v príslušných oblastiach.
<SPEAKER ID="545" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, pani komisárka, chcel by som upriamiť vašu pozornosť na problém, ktorý považujem za veľmi aktuálny a mimoriadny. V mojej krajine, v Grécku, a pravdepodobne aj v ostatných krajinách sa z dôvodu úsporných programov rušia sociálne výdavky a často sa pozastavuje financovanie centier a nadácií, ktoré poskytujú služby osobám so zdravotným postihnutím.
<P>
Mám tu pred sebou jeden aktuálny príklad: isté centrum, ktoré poskytuje služby osobám, najmä deťom, so zrakovými poruchami a inými postihnutiami. Pre nedostatok peňazí bolo päťdesiat detí ponechaných napospas svojmu osudu. Moja otázka znie: Môže týchto päťdesiat detí dúfať, že táto nadácia bude spôsobilá na financovanie z prostriedkov Európskeho sociálneho fondu? Čo pre to môžeme urobiť?
<SPEAKER ID="546" NAME="Viviane Reding">
podpredsedníčka Komisie. - Je jednoznačné, že v oblasti sociálnej politiky sú členské štáty zodpovedné za organizáciu svojich vlastných systémov sociálnej ochrany vrátane návrhu, financovania a kontroly kvality poskytovaných služieb v zariadeniach s dlhodobým ubytovaním.
<P>
Nemôžeme zasahovať alebo nútiť vládu, aby zmenila svoju politiku. Môžeme len vypracovať všeobecné opatrenia, aby sme vládu prinútili starať sa o svoje obyvateľstvo.
<P>
Jedna z vecí, ktorú, samozrejme, môžeme spraviť, je vyškoliť zamestnancov s pomocou sociálneho fondu a pomôcť vytvoriť lepšiu starostlivosť pre týchto ľudí. Hlavné rozhodnutie o tom, či mať alebo nemať detský domov, však závisí od národných vlád.
<P>
Druhá časť
<P>
Vec: Zabezpečenie environmentálnych cieľov EÚ
<P>
Uznáva Komisia, že nadmerná vnútorná diskusia v EÚ a neschopnosť koordinovať celú škálu diplomatických zdrojov vo svete prispeli k tomu, že na kodanskej konferencii UNFCCC o zmene klímy ani na stretnutí strán dohovoru CITES v Dauhe sa nepodarilo zaistiť ciele EÚ?
<P>
Načrtne Komisia kroky, ktoré prijme na zdokonalenie svojho predbežného plánovania a koordinácie s cieľom zlepšiť svoju činnosť a zabezpečiť priaznivejší výsledok budúcich konferencií o životnom prostredí?
<SPEAKER ID="548" NAME="Janez Potočnik">
člen Komisie. - Pán Davies, vaša otázka poukazuje na dôležitú otázku účinnosti diplomacie Európskej únie v medzinárodných rokovaniach o životnom prostredí na pozadí sklamania z výsledkov konferencií v Kodani o zmene klímy a v Dauhe o obchode s ohrozenými druhmi.
<P>
Je zrejmé, že z týchto skúseností si musíme vziať veľké ponaučenie vzhľadom na príslušné ustanovenia v Lisabonskej zmluve. V tejto súvislosti si myslím, že na to, aby sme mohli navrhnúť vyváženú zbierku záverov pre budúcnosť, musíme pripustiť, že príčiny výsledkov týchto stretnutí sú rozličné a je potrebné analyzovať ich od prípadu k prípadu.
<P>
Pochopiteľne, nie je jednoduché dohodnúť sa na spoločnom stanovisku medzi 27 členskými štátmi, ktoré zastupujú 500 miliónov občanov, v rámci medzinárodných rokovaní o zložitých otázkach, ktoré majú priamy vplyv na hospodárstvo a spoločnosť Európskej únie. Ani výsledok stretnutia CITES a rokovania o zmene klímy však nezabránili EÚ v tom, aby našla spoločnú reč a vypracovala škálu podporných činností pre svojich medzinárodných partnerov.
<P>
Čo sa týka konferencie zmluvných strán dohovoru CITES, stanovisko EÚ k mnohým otázkam bolo vytvorené viac ako šesť mesiacov pred stretnutím, EÚ a delegácie členských štátov na celom svete uskutočnili podporné činnosti k dôležitým návrhom EÚ o žralokoch a tigroch a vnútorné diskusie EÚ na tieto témy prebehli hladko pred konferenciou zmluvných strán a počas nej. Plne si však uvedomujem, že v prípade tuniaka modroplutvého neboli, žiaľ, tieto podmienky splnené v potrebnej miere.
<P>
Zo všeobecnejšieho hľadiska bude EÚ podľa názoru Komisie schopná konať účinnejšie v rámci CITES, keď sa stane zmluvnou stranou. Komisia bude preto zvyšovať úsilie, aby presvedčila tretie krajiny, ktoré to ešte nespravili, aby schválili Gaboronský dodatok k CITES, ktorý umožní EÚ pristúpiť k dohovoru.
<P>
Vzhľadom na rokovania o zmene klímy nebola vnútorná diskusia EÚ v kontexte kodanskej konferencie nadmerná a EÚ významne zlepšila koordináciu svojich diplomatických zdrojov po celom svete.
<P>
EÚ mala ešte pred kodanskou konferenciou vypracovaný rozvrh intenzívnej pomoci tretím krajinám a pripravila a počas samotnej konferencie predstavila spoločné stanovisko ku všetkým kľúčovým otázkam. V rámci prípravy na kodanskú konferenciu použila EÚ viacnásobné koordinované demarše európskej trojky vo vyše 40 krajinách, ovplyvnila škálu spoločných podporných misií trojky a zúčastnila sa aj na rôznych bilaterálnych a multilaterálnych neformálnych dialógoch. Technické rokovacie tímy EÚ preberali a ďalej rozvíjali jej stanoviská počas rôznych bilaterálnych návštev v tretích krajinách.
<P>
Je dôležité, aby sme za príkladmi stretnutí v Kodani a Dauhe videli, že jedným z kľúčových cieľov Lisabonskej zmluvy je posilniť hlas Únie vo svete. Zavedenie Lisabonskej zmluvy podstatne posilní vonkajšie zastúpenie EÚ v medzinárodných environmentálnych záležitostiach.
<P>
V tejto oblasti zmluva poveruje Komisiu úlohou zabezpečiť vonkajšie zastúpenie Únie. V prípade, že Rada považuje za politicky vhodné, aby sa Únia zapájala do rokovaní o medzinárodných zmluvách, Rada je podľa zmluvy povinná poveriť Komisiu, aby takéto rokovania o záležitostiach, ktoré patria do právomoci Únie, viedla v jej mene. Rada môže takéto poverenie doplniť pokynmi na rokovanie.
<P>
Európsky parlament bude, samozrejme, ihneď a v plnej miere zapojený do všetkých fáz tohto postupu.
<P>
V súčasnosti Komisia rokuje v Rade s členskými štátmi o spôsobe zavedenia tohto rámca. V týchto rokovaniach Komisia dozerá na to, aby účinné zavedenie Lisabonskej zmluvy malo za následok posilnenie jednoty a súdržnosti zastúpenia EÚ v multilaterálnych rokovaniach. Akýkoľvek iný výklad Lisabonskej zmluvy predstavuje len ohrozenie a v skutočnosti oslabenie postavenia EÚ na medzinárodnej scéne, čo určite nebolo zámerom Lisabonskej zmluvy.
<P>
V stávke je budúcnosť organizácie EÚ a efektívnosť v globálnych environmentálnych rokovaniach a Komisia ráta s podporou Parlamentu v tejto otázke.
<SPEAKER ID="549" NAME="Chris Davies" AFFILIATION="ALDE">
Máme s pánom komisárom nepochybne rovnaký cieľ a ja podporujem Komisiu v jej boji s Radou, no ak sa pozrieme na konferencie, akou je CITES, vidím Japoncov, ako neskrývane chodia z jedného veľvyslanectva do druhého s mešcom zlata. Vy by ste to nazvali podpornou prácou.
<P>
Dovoľte mi preto položiť špecifickú otázku, keďže ste spomenuli posilnenie diplomatických schopností Európskej únie. Aké stretnutia ste už uskutočnili alebo ešte len uskutočníte s Catherine Ashtonovou, aby ste prerokovali spôsob, akým by služba pre vonkajšiu činnosť mohla poslúžiť Komisii ako celku na zabezpečenie toho, že naše diplomatické schopnosti budú využité v plnej miere?
<SPEAKER ID="550" NAME="Janez Potočnik">
člen Komisie. - Odpoveď na vašu špecifickú otázku znie: V tejto záležitosti som sa ešte s Catherine Ashtonovou nestretol. Čo sa týka CITES a predovšetkým tuniaka modroplutvého, podľa mňa je jasná jedna vec. Veľakrát sme sa prerátali, ak to môžem takto vyjadriť.
<P>
Po prvé, stanovisko Komisie bolo prijaté príliš neskoro. Po druhé, myslím, že rokovanie v Rade sa uskutočnilo na poslednej schôdzi výboru stálych zástupcov, a aj keby som o tejto otázke mohol diskutovať s Catherine, aj tak by už bolo neskoro.
<P>
Preto si myslím, že by sme sa mali z týchto skúseností poučiť. Ale ako ste už správne poznamenali, toto je jedna z úloh, ktorú musíme vykonávať spoločne, a na tieto účely musíme využívať aj našu budúcu - dúfajme, že dobre fungujúcu - službu pre vonkajšiu činnosť.
<P>
Vec: Etyléndichloridy a ich zmesi
<P>
Štúdie z Dánska a Nemecka poukazujú na to, že najmä deti sú vystavené širokej škále chemických látok, zvlášť chemickým látkam narušujúcim funkciu hormónov, ako sú ftalátové zmäkčovače plastov. Tieto vedecké zistenia znamenajú, že proces registrácie v rámci režimu REACH pre chemické látky narušujúce funkciu jedného hormónu, ktorý vychádza z poznatku, že ich koncentrácie by zostali pod hladinou účinnosti, už nie je bezpečný či efektívny, pretože spomínané chemikálie spolu tvoria nebezpečnú zmes.
<P>
Ako plánuje Komisia preklenúť tento nedostatok v predpisoch režimu REACH a zabezpečiť, aby chemické látky narušujúce funkciu hormónov neboli povolené na základe nepravdivej domnienky, že naraz sme vystavení len jednej chemickej látke?
<P>
Vec: Opatrenia EÚ týkajúce sa chemických látok narúšajúcich endokrinný systém
<P>
Stratégia EÚ týkajúca sa chemických látok narúšajúcich endokrinný systém bola prijatá pred 10 rokmi a vo veľkej miere je výsledkom iniciatívnej správy Európskeho parlamentu z roku 1997. Veda odvtedy poukázala na stále silnejší vzťah medzi niektorými látkami narúšajúcimi endokrinný systém a rakovinou, nižšou fertilitou a možnými vplyvmi na správanie a vývoj. Napriek viacerým politickým vyjadreniam podporujúcim akčný plán EÚ, týkajúci sa chemických látok narúšajúcich endokrinný systém, a odsúhlasený zoznam prioritných chemických látok narúšajúcich endokrinný systém, sa na úrovni EÚ neprijali dosiaľ žiadne praktické opatrenia s cieľom odstrániť chemické látky narúšajúce endokrinný systém z nášho životného prostredia.
<P>
Prijme teraz Komisia opatrenia, využije výsledky výskumu financovaného z verejných zdrojov a zabezpečí, aby sa tieto chemické látky predstavujúce vysoké riziko pre ľudské zdravie považovali za prioritné podľa nariadenia o REACH?
<P>
Aké konkrétne opatrenia navrhne Komisia vo svojej nadchádzajúcej správe o realizácii stratégie EÚ, týkajúcej sa chemických látok narúšajúcich endokrinný systém?
<SPEAKER ID="552" NAME="Janez Potočnik">
člen Komisie. - Komisia si uvedomuje, že existuje mnoho štúdií, ktoré sa zaoberajú kombinovaným účinkom rôznych chemických látok. Ide najmä o prípad z konca roku 2009, keď dánske úrady zverejnili výsledky z viacerých štúdií, ktoré skúmali kumulatívny účinok rôznych látok narúšajúcich endokrinný systém na citlivé skupiny, akými sú malé deti a zamestnanci ženského pohlavia, ako ste spomenuli vo svojej otázke.
<P>
Dánska štúdia viedla k záverom Rady, prijatým v decembri 2009, v ktorých Rada požiadala Komisiu, aby preskúmala, ako sa súčasné právne predpisy EÚ zaoberajú kumulatívnym účinkom látok narúšajúcich endokrinný systém a aby sa v širšom zmysle pozrela na všeobecný problém, ako zaobchádzať s kumulatívnym účinkom týchto druhov chemických látok.
<P>
Pokiaľ ide o všeobecný problém kumulatívneho účinku chemických látok, Komisia nedávno na internete sprístupnila aktuálnu správu o toxicite zmesi, ktorá je výsledkom dvojročného výskumu financovaného GR pre životné prostredie.
<P>
Komisia je teraz zaneprázdnená konzultáciami so zainteresovanými stranami v súvislosti s touto správou a predložila aj oficiálnu žiadosť týkajúcu sa toxicity zmesi Vedeckému výboru pre zdravotné a environmentálne riziká, Vedeckému výboru pre vznikajúce a novo identifikované zdravotné riziká a Vedeckému výboru pre spotrebné výrobky.
<P>
Najneskôr začiatkom roku 2012 Komisia na základe výskumu a príslušného konzultačného procesu dokončí správu, ktorá hodnotí, ako a či sa vôbec príslušné existujúce právne predpisy Spoločenstva vrátane predpisov REACH primerane venujú rizikám súvisiacim s vystavením viacerým chemickým látkam z rôznych zdrojov a ciest, a na základe toho zváži vhodné úpravy, smernice a metódy hodnotenia.
<P>
Od spustenia stratégie Spoločenstva v roku 1999 týkajúcej sa látok narúšajúcich endokrinný systém sme v rámci rozpočtu výskumu Spoločenstva výrazne investovali s cieľom zvýšiť naše chápanie mechanizmov, pomocou ktorých látky ovplyvňujú fungovanie endokrinných systémov. Zároveň sme v tomto období do kľúčových právnych predpisov, ktoré sa zaoberajú chemickými látkami, do nariadenia REACH a do nariadenia o prípravkoch na ochranu rastlín, zahrnuli špecifické opatrenia, ktoré sa zaoberajú látkami narúšajúcimi endokrinný systém. Komisia sa tiež aktívne zapájala do medzinárodných iniciatív určených na rozvoj testovacích metód a stratégií na identifikáciu látok narúšajúcich endokrinný systém.
<P>
Komisia nedávno konečne uverejnila hlavnú štúdiu s cieľom zjednotiť všetky najnovšie vedecké poznatky a odporučiť testovacie stratégie a kritériá na identifikáciu látok narúšajúcich endokrinný systém. Štúdia bude dokončená do druhej polovice nasledujúceho roka. Výsledky štúdie sa budú zohľadňovať pri revízii existujúcej stratégie Spoločenstva týkajúcej sa látok narúšajúcich endokrinný systém, a budú vstupnými údajmi pri zavádzaní existujúcich právnych predpisov EÚ, pričom mám na mysli nariadenie o prípravkoch na ochranu rastlín, ako aj nariadenie REACH.
<P>
V skratke, Komisia si uvedomuje závažnosť otázok, ktoré ste predložili, a usilovne pracuje, aby sa im mohla venovať čo najefektívnejšie. Nie je to jednoduché, pretože veľa poznatkov ešte stále chýba, ale ide určite o zložitý problém, ktorý si v budúcnosti vyžaduje maximálnu pozornosť, a je potrebné venovať sa mu.
<SPEAKER ID="553" NAME="Dan Jørgensen" AFFILIATION="S&amp;D">
(DA) Pán komisár, tvrdíte, že v roku 2012 predložíte správu, v ktorej dospejete k záveru, či je dôvod k revízii právnych predpisov na základe skutočnosti, že táto správa nezohľadňuje účinok zmesi chemikálií, tzv. koktailový účinok. V tomto ohľade vám môžem ušetriť námahu, keďže už teraz vám môžeme potvrdiť, že ide o tento prípad. Právne predpisy nezohľadňujú koktailové účinky. Tí z nás, ktorí pracovali na nariadení REACH, a tí, ktorí poznajú toto nariadenie podrobne - viem, že medzi nich patríte -, vedia veľmi dobre, že koktailové účinky pri najnebezpečnejších látkach jednoducho neboli zohľadnené: ide o karcinogénne látky a chemické látky narúšajúce endokrinný systém. Navyše, nariadenie REACH vychádza z dvoch základných zásad: zásada predbežnej opatrnosti a zásada ochrany najzraniteľnejších spotrebiteľov na našom trhu, inými slovami, detí a tehotných žien, okrem iných. Nemala by teda Komisia teraz predložiť návrhy na revíziu nariadenia REACH, prípadne aj iných druhov právnych predpisov, aby ustanovila, že koktailové účinky sa v rámci autorizačného postupu musia zohľadňovať podľa zásady nahradzovania?
<SPEAKER ID="554" NAME="Janez Potočnik">
člen Komisie. - Ako som už povedal, skutočným problémom v tejto oblasti je nedostatok spoľahlivého výskumu a dôkazov. Oprávnene ste spomenuli zásadu predbežnej opatrnosti. Zmluva nás zaväzuje riadiť sa preventívnymi opatreniami aj v oblasti životného prostredia, no ja by som bol aj tak radšej, keby sme mali čo najviac údajov, aby sme návrhy mohli podložiť čo najspoľahlivejším výskumom.
<P>
Od roku 1999, keď sme začali s týmto prístupom, sme už v rámci Spoločenstva mali 84 štúdií, do ktorých sa zapojili približne dva milióny ľudí. Keď som to však včera preberal s kolegami, aby som získal stručný prehľad podrobností, ich hlavná informácia bola vlastne takáto: stále nám chýbajú poznatky na zavedenie veľmi konkrétnych opatrení. Ale môžem vás ubezpečiť, že v budúcnosti to budem aktívne zohľadňovať.
<SPEAKER ID="555" NAME="Fiona Hall" AFFILIATION="ALDE">
Pán komisár, ďakujem vám za odpoveď, no cítim obrovské sklamanie, pretože ide o 13 rokov, počas ktorých sa toto zohľadňovalo - 84 štúdií za 13 rokov. Určité časti obyvateľstva, najmä nenarodené deti, sú mimoriadne ohrozené týmito chemickými látkami a bolo dokázané, že zmeny sú nezvratné, takže v dôsledku toho boli životy ľudí poškodené ešte pred narodením.
<P>
Vzhľadom na to, čo ste povedali o zásade predbežnej opatrnosti, čo bráni Komisii v tom, aby aspoň predložila názvy látok do zoznamu nariadenia REACH s cieľom urýchliť zákaz týchto látok?
<SPEAKER ID="556" NAME="Janez Potočnik">
člen Komisie. - Mohol by som vlastne zopakovať odpoveď. Skutočnosť je taká, že keď hovoríme o zásade predbežnej opatrnosti, je podľa mňa nesmierne dôležitý spôsob, ako o nej uvažujeme a čo si pod touto činnosťou predstavujeme. Bol by som jednoducho rád, keby sme mali zozbieraných viac údajov. Prostredníctvom uverejnenia štúdie nechceme získať kumulatívne poznatky z toho, čo sme nahromadili cez výskumné programy EÚ, ale chceme prehľad všetkého, čo sa naokolo deje - všetky poznatky z celého sveta. To je celý zámer, no úplne chápem vaše sklamanie. Ako viete, pohybujem sa v tejto oblasti už pol roka a určite sa budem riadne zaoberať všetkými problémami, na ktoré ste poukázali, a pokúsim sa zistiť, ako by sme ich v budúcnosti mohli lepšie riešiť.
<SPEAKER ID="557" NAME="Lena Ek" AFFILIATION="ALDE">
Vážený pán predsedajúci, súčasné právne predpisy EÚ pre materiály prichádzajúce do styku s potravinami ešte stále povoľujú dosť vysoký obsah bisfenolu A. V dôsledku toho vzniká riziko, že táto látka by sa mohla dostať do potravín alebo pri širšom používaní vrátane každodenného vystavenia aj do tela.
<P>
Ako sa budú zohľadňovať výsledky stanoviska Európskeho úradu pre bezpečnosť potravín k bisfenolu A, ktoré mali byť hotové koncom mája 2010 - myslím, že teraz boli predložené - v rámci budúcich opatrení týkajúcich sa bisfenolu A podľa nariadenia REACH? Mám na mysli naše dojčatá, naše fľaše a pod.
<SPEAKER ID="558" NAME="Janez Potočnik">
člen Komisie. - Ako to už býva pri všetkých vedeckých poznatkoch, ktoré sa k nám dostanú, budeme, samozrejme, akýkoľvek existujúci poznatok vážne zohľadňovať v príprave budúcich politických opatrení alebo pri vysvetľovaní, akým spôsobom by sme mali zavádzať záležitosti prostredníctvom súčasných právnych predpisov, ktoré máme momentálne k dispozícii.
<P>
Preto by sme mali jednoducho postupne zvyšovať kvalitu poznatkov, ktoré máme, čo v tejto oblasti chýba. Ide o závažný problém, a keď budeme mať tieto poznatky k dispozícii, môžem vás ubezpečiť, že budeme konať.
<P>
Vec: Vykonávanie smernice o povodniach
<P>
Môže Komisia poskytnúť aktuálne informácie o vykonávaní smernice o povodniach (2007/60/ES) s osobitným dôrazom na Írsko?
<SPEAKER ID="560" NAME="Janez Potočnik">
člen Komisie. - Pán Kelly, smernica o povodniach bola prijatá v roku 2007 a momentálne sa vykonáva. Za posledný mesiac nám nové povodne pripomenuli svoje závažné následky a význam riadenia povodňového rizika, ktoré je zamerané na prevenciu, pohotovosť a ochranu.
<P>
Podľa smernice o povodniach sú všetky členské štáty povinné vypracovať komplexné plány na zníženie povodňového rizika. Je dôležité, aby o týchto plánoch bola informovaná verejnosť a zainteresované strany a aby členské štáty spolupracovali na hraničných úsekoch vodných ciest. Prvé dva konečné termíny pre vykonanie smernice už uplynuli.
<P>
Po prvé, právna transpozícia do vnútroštátneho práva sa mala uskutočniť do novembra 2009. Do dnešného dňa tento konečný termín dodržalo 12 členských štátov vrátane Írska. Desať členských štátov ešte ani neoznámilo svoju transpozíciu smernice a päť ďalších oznámilo iba čiastočnú transpozíciu. Komisia v reakcii na túto situáciu podala žaloby v súvislosti s porušením právnych predpisov.
<P>
Čo sa týka administratívnych opatrení, ktoré majú členské štáty nahlásiť Komisii, konečný termín je 26. júna tohto roku. Dvadsaťtri členských štátov vrátane Írska to už spravilo. Komisia teraz kontroluje, či sú všetky podstatné informácie o príslušných úradoch a zemepisné pokrytie jednotiek riadenia v súlade so smernicou. Hlavné míľniky súvisiace s vykonávaním sú ešte vzdialené.
<P>
V rámci Európskej únie pripravujú členské štáty tieto opatrenia: po prvé, vypracovanie predbežného hodnotenia povodňového rizika na rok 2011 a určenie oblastí s potenciálnym vysokým povodňovým rizikom; po druhé, príprava podrobných povodňových rizikových máp do roku 2013; a po tretie, príprava plánov na riadenie povodňového rizika v roku 2015. Verejnosť a zainteresované strany musia byť oboznámené s týmito plánmi ešte predtým, než budú prijaté.
<P>
Pokiaľ ide o Írsko, vieme, že vykonávanie prebieha dobre a nemáme dôvod myslieť si, že Írsko vykonáva smernicu s oneskorením. Írsko oznámilo transpozíciu smernice do práva a nahlásilo administratívne opatrenia. Okrem toho vítame skutočnosť, že Írsko už vykonalo pilotné cvičenia v povodí rieky Dodder v oblasti Dublinu, ako aj v povodí rieky Lee na juhu Írska -, kde bol pripravený návrh plánu na riadenie povodňového rizika v povodí a predložený na verejnú konzultáciu.
<P>
Írsko zohráva aktívnu úlohu aj na európskej úrovni v rámci podporovania výmeny cenných informácií medzi členskými štátmi na rôzne témy týkajúce sa vykonávania smernice, akými sú napríklad spôsob, ako postupovať pri prívalových alebo dažďových povodniach, tvorbe povodňových máp a vývoji plánov riadenia povodňového rizika.
<SPEAKER ID="561" NAME="Seán Kelly" AFFILIATION="PPE">
Z úcty k ostatným budem stručný. Po prvé, ďakujem vám, pán komisár, za veľmi podrobnú a komplexnú odpoveď, ktorú si vysoko cením. Mám len jeden dodatok. Pokiaľ ide o krajiny, ktoré nedodržiavajú konečné termíny, nezvážila by Komisia sprístupnenie Fondu solidarity v prípade budúceho výskytu povodne - alebo minulého výskytu, pretože momentálne máme jednu žiadosť týkajúcu sa povodne?
<SPEAKER ID="562" NAME="Gay Mitchell" AFFILIATION="PPE">
Beriem na vedomie to, čo bolo povedané o výmene informácií, predovšetkým v súvislosti s prívalovými povodňami. Náhodou bývam pri rieke Dodder v Dubline a relatívne malé rieky môžu v mestách spôsobiť strašnú pohromu za relatívne krátky čas.
<P>
Chcel by som požiadať o vypracovanie manuálu, ktorý by zahŕňal také veci, ako napríklad zabezpečenie toho, že stavidlá budú vyčistené a nebudú zatarasené troskami, pretože práve takéto veci zapríčiňujú tento druh škôd. Ak by taký manuál existoval, mali by ho miestne orgány naozaj používať, no mohol by to byť najlepší postup, o ktorý by sme sa mohli podeliť s Európskou úniou, a ja by som takýto krok podporil.
<SPEAKER ID="563" NAME="Silvia-Adriana Ţicău" AFFILIATION="S&amp;D">
(RO) Prevencia a riadenie povodní si vyžadujú, aby sa záležitosti Európskej únie týkajúce sa riek riešili na nadnárodnej úrovni spolu s obrovskými investíciami.
<P>
Chcela by som sa spýtať Komisie, či zvažuje vypracovanie spoločnej politiky týkajúcej sa vnútrozemských vôd podľa vzoru spoločnej námornej politiky, ktorá by sa komplexne zaoberala územným plánovaním, ochranou životného prostredia, námornou dopravou a rozvojom oblastí, ktoré hraničia s vnútrozemskými vodami, ako aj pobrežných regiónov.
<SPEAKER ID="564" NAME="Jim Higgins" AFFILIATION="PPE">
(GA) Vážený pán predsedajúci, povodne v Írsku spôsobili počas tohto leta veľa škôd najmä v infraštruktúre, obchodoch a obydliach. Dohromady išlo o škody vo výške takmer 1 miliardy EUR.
<P>
Nemôžeme však za všetko viniť len dažde. Najväčším problémom v Írsku boli neudržiavané vodné cesty. Smernica o vodných cestách je veľmi dôležitá. Rovnako ako v tejto oblasti dochádzalo k veľkým škodám - a stále dochádza - na divokej zveri, najmä pokiaľ ide o vzácne vtáky, pretože smernica o ochrane vtáctva ešte nebola zavedená.
<SPEAKER ID="565" NAME="Janez Potočnik">
člen Komisie. - Po prvé, mnohí z vás spomenuli financovanie. Sú tu dve možnosti: prvou je prevencia, pri ktorej by sme sa mali obrátiť na Kohézny fond, druhou sú fondy na európskej úrovni - program Interreg a všetky činnosti s ním spojené.
<P>
Keď sa vyskytne katastrofa, máme určite ďalšiu možnosť - ako už spomenul vážený pán poslanec -, a tou je Fond solidarity EÚ. Fond solidarity Európskej únie má veľmi jasné usmernenia, pokiaľ ide o realizáciu a povahu škody. V prípade žiadosti Írska, určenej Fondu solidarity, bola spôsobená škoda pod požadovanou hranicou, ale Komisia túto žiadosť medzitým hodnotí.
<P>
Ak je rozsah škôd pod stanovenou hranicou 0,6 % na mobilizáciu Fondu solidarity, musia byť splnené osobitné kritériá na výnimočnú mobilizáciu. Ak ide o takýto prípad, potom môže byť poskytnutá pomoc. Nemali by sme však tieto dve veci miešať - účel jednej a účel druhej.
<P>
Súhlasím aj s tým, aby sme sa podelili o najlepší postup, čo už bolo spomenuté - myslím si, že je dôležité, aby sa plány riadenia vypracovávali náležitým a správnym spôsobom. Čo sa týka cezhraničného účinku, v rámcovej smernici o vode túto myšlienku veľmi podporujeme. Prístup z hľadiska povodia riek sa zaoberá aj územiami za hranicami a vytvára akýsi bod styku, kde by mali členské štáty spolupracovať. Vyžaduje sa od nich spolupráca a v skutočnosti sú povinné spolupracovať v rámci prípravy svojich cezhraničných riešení.
<P>
Nakoniec by som chcel spomenúť, že v roku 2012 chceme vypracovať plán o vodných cestách a ich riadení. V tomto pláne sa chcem zaoberať tromi témami. Jednou z tém, ktorým budeme venovať pozornosť, budú suchá.
<P>
Vec: Revízia smernice o hodnotení vplyvov na životné prostredie (EIA) (85/337/EHS)
<P>
Občas sa dopočujeme o problémoch, ktoré vznikajú počas plánovania a realizácie rozsiahlych projektov v oblasti infraštruktúry, osobitne v energetickom sektore. Väčšina z týchto problémov vzniká ako dôsledok nedostatku transparentnosti a nestrannosti pri hodnotení vplyvu týchto projektov na životné prostredie. Súčasná legislatíva (smernica 85/337/EHS), ako vidieť z nedávnej správy Komisie, nezabezpečuje skutočnú nezávislosť hodnotenia vplyvov na životné prostredie. Predkladajú sa dve hlavné riešenia tohto problému: prvé, ktorým je užšie zapojenie Komisie do postupu hodnotenia vplyvov na životné prostredie, alebo druhé, ktorým je zabezpečenie financovania tohto hodnotenia nezávisle od finančných zdrojov staviteľa hodnoteného projektu.
<P>
Kedy Komisia plánuje predložiť revidované znenie smernice o hodnotení vplyvov na životné prostredie? Ktorú možnosť si Komisia pravdepodobne zvolí, aby zaručila nezávislosť hodnotenia vplyvov na životné prostredie?
<SPEAKER ID="567" NAME="Janez Potočnik">
člen Komisie. - Je pravda, že podľa smernice o hodnotení vplyvov na životné prostredie (EIA) je staviteľ zodpovedný za zhromaždenie potrebných údajov o životnom prostredí a ich predloženie verejným orgánom. To však nemá za následok netransparentný a zaujatý postup EIA, pretože smernica obsahuje niekoľko záruk, ktoré zabezpečujú transparentné a objektívne hodnotenie projektov z hľadiska životného prostredia.
<P>
Tieto záruky sa nachádzajú v opise minimálnych informácií, ktoré majú byť zahrnuté v správe o hodnotení vplyvu na životné prostredie, ktorú vyžaduje smernica EIA, ako aj v konzultáciách s príslušnými orgánmi v oblasti životného prostredia a verejnosťou. Všetky informácie, ktoré staviteľ poskytne, musí naozaj zverejniť orgánom v oblasti životného prostredia a verejnosti, s ktorými je potrebné záležitosť prekonzultovať.
<P>
Presnosť týchto informácií je možné spochybniť hocikedy počas konzultácií, predtým než sa prijme konečné rozhodnutie. To znamená, že príslušné orgány v oblasti životného prostredia môžu využiť svoju vlastnú kapacitu na pokračovanie v náležitom hodnotení poskytnutých informácií, zatiaľ čo mimovládne organizácie alebo zainteresované strany môžu - a veľmi často to aj robia - spochybniť celé hodnotenie na základe poskytnutých údajov v prípade, že nezodpovedajú skutočnej situácii alebo jasne vynechávajú fakty, aby vyhoveli požiadavkám ustanovení smernice EIA. Konečné rozhodnutie o udelení alebo odmietnutí povolenia na vypracovanie projektu musí zohľadňovať výsledky konzultácií a zhromaždené informácie a musí obsahovať hlavné dôvody, z ktorých vychádza. Toto všetko bude tiež sprístupnené verejnosti.
<P>
Aby som však bol úprimný, vaša otázka je veľmi závažná. Po viac ako 20 rokoch vykonávania sme objavili oblasti, ktoré vyžadujú zlepšenie, a dospeli sme k záveru, že je potrebné zrevidovať smernicu EIA. Mojím cieľom je predložiť nový text, ktorý ešte zlepší ochranu životného prostredia, zohľadní problémy v oblastiach zmeny klímy, energie a biodiverzity, začlení judikatúru Súdneho dvora Európskej únie a v čo najširšom rozsahu zosúladí a zjednoduší existujúce postupy.
<P>
V tomto kontexte bude ústredným problémom celková kvalita posudzovania vplyvu na životné prostredie a je tu určite priestor na zlepšenie. Na jednej strane by sa dala zlepšiť kvalita kontroly dokumentácie EIA, ktorú predkladá staviteľ. Na druhej strane by sa dala zvýšiť kvalita samotného postupu EIA.
<P>
Naše útvary už začali s prácou na revízii smernice EIA. Do konca júna sa začnú rozsiahle konzultácie s verejnosťou a zainteresovanými stranami. Pozývame vás, samozrejme, aby ste sa zúčastnili a tiež vyjadrili názor.
<P>
Keď budú na stole všetky dôležité údaje a informácie, Komisia určí vhodné možnosti politiky na zmenu a doplnenie smernice EIA vrátane spôsobov zabezpečenia nezávislosti hodnotenia vplyvov na životné prostredie. Akýkoľvek návrh Komisie bude podliehať legislatívnemu posúdeniu vplyvu. Ešte nie som schopný poskytnúť vám dátum, kedy vyjde návrh Komisie, ale mojím zámerom je jednoducho predložiť tento návrh počas môjho mandátu, radšej skôr než neskôr, aj keď nás dovtedy, samozrejme, čaká ešte veľa dôležitej práce.
<SPEAKER ID="568" NAME="RadvilMorkūnaitė-Mikulėnien" AFFILIATION="PPE">
(LT) Tento problém je dôležitý pre členské štáty, dôležitý v zmysle projektov vypracovávaných na miestnej úrovni členskými štátmi a dôležitý v zmysle medzinárodných projektov, ktorých príkladom sú nepochybne projekty energetických infraštruktúr ako projekt Nordstream v Baltskom mori. Ako ste už spomenuli, spoločnosť má právo na účasť a operátori by mali zohľadňovať záujmy spoločnosti, no akosi neboli zohľadnené ani informácie od nezávislých vedcov. Preto dnes diskutujeme o potrebe zriadiť nezávislý mechanizmus hodnotenia vplyvu a chcela by som sa vás spýtať, či si myslíte, že by Európska komisia mohla regulovať vnútroštátne právo členských štátov v tejto otázke, alebo ak by šlo o medzinárodný projekt, či by samotná Európska komisia mohla zasahovať do takýchto záležitostí?
<SPEAKER ID="569" NAME="Janez Potočnik">
člen Komisie. - V podstate ste opäť naznačili správny smer. Ak projekt alebo investícia nemajú cezhraničné účinky, potom je dosť jasné, ako by sa malo postupovať. Tu je jasne v stávke subsidiarita a ja by som už k tomu nemal čo dodať.
<P>
Ak je postup transparentný a každý doň môže nahliadnuť - toto bolo, mimochodom, zámerom pozmeňujúcich a doplňujúcich návrhov k smernici EIA v minulosti a v roku 2003 to bolo pridané do Aarhuského dohovoru, ktorý mal zabezpečiť presne toto -, potom by mal postup viesť k veciam, ktoré ste spomenuli.
<P>
Keď je však reč o cezhraničnom účinku, je to trochu zložitejšie. Smernica v súčasnosti vzhľadom na cezhraničný účinok žiada, aby sa rokovania alebo lepšia výmena informácií uskutočňovali medzi príslušnými stranami. To sa malo stať už podľa dohovoru EPSA, ale v kontexte členských štátov Európskej únie, samozrejme, platí smernica EIA.
<P>
Úprimne povedané, Komisia má v tomto ohľade viac-menej úlohu kontrolóra postupov. Musíme dbať na to, aby sa zohľadnili všetky potrebné postupy, teda tie, ktoré by v ideálnom prípade mali viesť k nezávislému hodnoteniu vplyvu, mali by byť vypracované priamo staviteľom, v prípade potreby skontrolované a mali by sa na ne pozrieť orgány členských štátov. Toto dokážeme zaručiť. Mali by sme si uvedomiť, že prostredníctvom začlenenia konceptu EIA sme zaviedli dve dôležité veci. Prvou je vážne zohľadnenie životného prostredia pri akejkoľvek investícii a druhou je výskyt verejnej konzultácie vo všetkých prípadoch na zabezpečenie transparentnosti. Ale vy naznačujete správny smer. Myslím si, že otázka alebo to, čo sa skrýva za vaším argumentom, je jedným z problémov, ktorým sa podľa mňa budeme musieť v budúcnosti zaoberať počas revízie smernice EIA, ale momentálne vám neviem povedať, akým smerom sa vydáme. Diskusia sa začína teraz a ja sa v budúcnosti určite budem hlbšie zaoberať týmito podrobnosťami.
<SPEAKER ID="570" NAME="Marian Harkin" AFFILIATION="ALDE">
Vážený pán predsedajúci, budem veľmi stručná. Chcela by som sa len spýtať, prečo ste sa rozhodli položiť päť otázok jednému komisárovi a iba jednu otázku inému.
<P>
Existuje na to dôvod? Je oprávnené, aby sme očakávali, že každý komisár zodpovie dve až tri otázky. Chcela by som len vedieť dôvod tohto konania.
<SPEAKER ID="571" NAME="Predsedajúci">
Dôvodom je poradie, v akom boli otázky predložené.
<SPEAKER ID="572" NAME="Sarah Ludford" AFFILIATION="ALDE">
Čo sa stalo s pánom komisárom Dallim? Úplne ho vynecháme? Zdá sa, že hodina otázok nie je veľmi dobre zorganizovaná, ak úplne vyškrtnete jedného komisára.
<SPEAKER ID="573" NAME="Predsedajúci">
V skutočnosti ide o dvoch komisárov.
<SPEAKER ID="574" NAME="Malcolm Harbour" AFFILIATION="ECR">
Vážený pán predsedajúci, chcem, aby ste to oznámili predsedníctvu, a hovorím ako predseda Výboru pre vnútorný trh, pretože dvaja z našich hlavných predsedov dnes večer nemali možnosť odpovedať na otázky od členov nášho výboru, a ani od ostatných.
<P>
Ak ste na začiatku tohto zasadnutia vedeli, a zjavne ste to vedeli, rovnako ako to vedel sekretariát týchto zasadnutí, že budeme mať obmedzený čas, v prvom rade bolo úplne zbytočné zaoberať sa na začiatku prvými dvoma otázkami, ktoré neboli priradené žiadnemu komisárovi. Poslanci tohto Parlamentu predkladajú otázky vyslovene určené komisárom, pretože sú prítomní, a preto sme tie dve otázky mohli hneď vynechať. Ak sa to bude opakovať, navrhujem, aby sme v tomto smere primerane upravili rokovací poriadok.
<P>
Po druhé, bolo jasné, koľko času máme k dispozícii. V tom prípade ste mali otázky rozdeliť medzi troch komisárov, ktorí si dali tú námahu a mali toľko slušnosti, že prišli. Je hanebné, že tento Parlament ignoruje skutočnosť, že dvaja komisári sem prišli a teraz nedostanú priestor. Preto ako predseda výboru trvám na tom, aby ste ako predsedajúci tohto zasadnutia podali podrobnú správu predsedníctvu a vyjadrili naše veľké znepokojenie v súvislosti s otrasnou organizáciou tohto zasadnutia.
<SPEAKER ID="575" NAME="Predsedajúci">
V každej rokovacej miestnosti na celom svete vyprší čas na hodinu otázok, a to sa dnes stalo. Vždy sa to stane.
<SPEAKER ID="576" NAME="Georgios Papastamkos" AFFILIATION="PPE">
(EL) Vážený pán predsedajúci, aj ja by som chcel poznamenať, že čas nebol rozumne rozvrhnutý. Bol som dnes v rovnakom čase na zasadnutí a hlasovaní vo Výbore pre poľnohospodárstvo a rozvoj vidieka a odišiel som odtiaľ, aby som tu bol prítomný pri parlamentnej kontrole. Očividne ste nesprávne rozdelili čas medzi stranami na parlamentnú kontrolu. Veľmi flexibilným spôsobom ste povolili dodatočné otázky. Myslím, že by sme mali komisárom a pánovi Barnierovi preukázať trochu úcty. Vyžaduje to parlamentný poriadok. Hovorím vám to, pán predsedajúci, ako človeku, ktorého si osobne veľmi vážim. Pochádzate z krajiny, v ktorej sa zrodila moderná parlamentná demokracia. Parlamentná demokracia má však poriadok a pravidlá a zásady. Skutočne ma mrzí to, čo sa dnes večer stalo. Nikomu to nepridáva na cti, pán predsedajúci, ani Parlamentu, ani predsedníctvu.
<SPEAKER ID="577" NAME="Predsedajúci">
V skutočnosti sme začali neskôr, pretože niektorí komisári a poslanci neboli prítomní. To je jedna z príčin, prečo sa toto stalo.
<SPEAKER ID="578" NAME="Bernd Posselt" AFFILIATION="PPE">
(DE) Vážený pán predsedajúci, zúčastnil som sa na každej hodine otázok od roku 1994, ale ešte nikdy som nebol svedkom škandálu takýchto rozmerov. Správny postup znie: ak obmedzíte rečnícky čas, obmedzíte ho každému komisárovi.
<P>
Prvú otázku som určil pánovi komisárovi Dallimu, a preto som bol presvedčený, že sa dostanem na rad. Zatiaľ čo sa tu rozprávame, predseda José Barroso reční v našej skupine, keďže odvtedy, ako som pred tri štvrte hodinou odišiel z tej diskusie, tu 45 minút sedím a čakám, kedy sa dostanem na rad. Chcel by som zdôrazniť, že ste mi mali oznámiť, aká je situácia. Naozaj musím podotknúť, že nesúhlasím s týmto postupom, a trvám na tom, aby ste už neskracovali hodinu otázok. Ide o najdôležitejšiu vec v Parlamente. Nie sme hlasovacím prístrojom inštitúcie. Každý jeden poslanec Parlamentu má právo zúčastniť sa na hodine otázok, je to základné právo, ktoré sme prebrali predovšetkým z britského parlamentného systému.
<SPEAKER ID="579" NAME="Predsedajúci">
Ako som povedal, v každej rokovacej miestnosti a v každej krajine vyprší čas na hodinu otázok - a nám už čas vypršal. Bude zodpovedaná posledná otázka.
<P>
Vec: Smernice o vtákoch a biotopoch
<P>
Smernica o vtákoch (79/409/EHS) a smernica o biotopoch (92/43/EHS) sú neustále pod tlakom. Tvrdenie, že stoja v ceste hospodárskemu rozvoju, je v móde. Príklad antverpského prístavu však ukazuje opak. Takmer celá oblasť prístavu je podľa smernice o vtákoch oblasťou osobitnej ochrany, ale zachovanie prírody a jej rozvoj kráčajú ruka v ruke s hospodárskym rozvojom, čo nedávno potvrdil sám komisár. Keďže existuje tlak na uvoľnenie týchto smerníc, považujem za vhodné spýtať sa komisára v tomto roku biodiverzity, aký má názor na smernice o vtákoch a o biotopoch:
<P>
Súhlasí komisár s predsedom Barrosom, ktorý v liste predsedovi vlády Balkenendemu uviedol, že nie je potrebná revízia uvedených smerníc, ale naopak, stabilita v príslušnom legislatívnom rámci a že tieto smernice poskytli dostatočný priestor na hospodársky rozvoj?
<SPEAKER ID="581" NAME="Janez Potočnik">
člen Komisie. - Smernice EÚ o biotopoch a vtákoch vo svojom znení umožňujú potrebnú flexibilitu na zabezpečenie kompatibility medzi ochranou prírody a hospodárskym rozvojom. Komisia si nemyslí, že v tejto fáze by revízia bola opodstatnená. Dôvody sú tieto:
<P>
Právne predpisy EÚ, týkajúce sa prírody, stanovujú globálny model pre ochranu prírody - riadený vedeckými poznatkami, právne vymáhateľný a založený na ekosystémoch ako základnej jednotke. Sieť Natura je jedným z najmodernejších, najrozšírenejších a najflexibilnejších systémov ochrany prírody vo svete. Predstavuje jeden z najväčších úspechov environmentálnej politiky Európskej únie.
<P>
Biodiverzita je v tomto období pre Komisiu kľúčovou prioritou v oblasti životného prostredia. V marci tohto roku Rada opäť zdôraznila, že chránené oblasti a ekologické siete sú základom nášho úsilia, ktoré vynakladáme na zachovanie biodiverzity, a vyzdvihla potrebu úplného vykonávania smerníc o vtákoch a biotopoch, ako aj urýchlené dokončenie siete Natura 2000.
<P>
Teraz sa nachádzame v rozhodujúcej fáze vykonávania právnych predpisov. V celej Európe sa proces určovania lokalít Natura 2000 blíži ku koncu a teraz je prioritou zabezpečiť, aby sieť Natura 2000 bola účinne riadená a primerane zásobená na úplné dosiahnutie svojich cieľov.
<P>
Smernica EÚ o biotopoch je jedinečný, flexibilný nástroj, ktorý umožňuje vykonávanie poľnohospodárskej činnosti, rybolovu, lesníctva, poľovníctva a dokonca aj väčších rozvojových projektov spôsobom, ktorý nenarúša ekologickú hodnotu nášho prírodného dedičstva. Lokality Natura sú oblasti so zakázaným vstupom, s vylúčením ľudskej činnosti a hospodárskeho rozvoja. Väčšinu lokalít tvoria živé krajiny, ktorých podoba je výsledkom mnohých rokov ľudských zásahov. Určenie lokality Natura neznamená zastavenie hospodárskych činností v rámci oblasti. Práve naopak, existuje veľa príkladov, akým je antverpský prístav - ktorý som nedávno navštívil a ktorý spomínate aj vo svojej otázke -, kde hospodársky rozvoj úspešne pokračuje spolu s ochranou prírody. Správne vykonávanie ustanovení smerníc o prírode, včasné začlenenie otázok životného prostredia do postupu plánovania a rozsiahle informovanie a angažovanie všetkých zainteresovaných strán sú kľúčom k takémuto úspechu.
<P>
Nakoniec, vzhľadom na skutočnosť, že sme nedosiahli politický cieľ, ktorým bolo zastavenie úbytku biodiverzity v roku 2010, budeme musieť zhodnotiť príčiny nášho neúspechu. V tejto súvislosti budeme tiež musieť podrobne zhodnotiť, či je vykonávanie našich existujúcich právnych predpisov účinné vzhľadom na zabezpečenie ochrany biodiverzity, a uvažovať o prípadných zlepšeniach.
<SPEAKER ID="582" NAME="Kathleen Van Brempt" AFFILIATION="S&amp;D">
Budem veľmi stručná. Toto je odpoveď, ktorú som chcela počuť. Myslím si, že všetky environmentálne organizácie a mnohé hospodárske subjekty, ktoré veria, že toto je veľmi dobrá smernica, budú rady, keď to budú počuť od vás.
<SPEAKER ID="583" NAME="Predsedajúci">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.35 hod. a pokračovalo o 21.00 hod.)
