<CHAPTER ID="017">
Vykonávanie programovania 10. Európskeho rozvojového fondu (rozprava)
<SPEAKER ID="494" NAME="Predseda">
Ďalším bodom je správa pani Carlotti za Výbor pre rozvoj o plánu realizácie 10. Európskeho rozvojového fondu.
<SPEAKER ID="495" NAME="Marie-Arlette Carlotti">
spravodajkyňa. - (FR) Pani predsedajúca, rozvojová pomoc bola v minulých dňoch v centre pozornosti médií, aj keď predovšetkým v negatívnom svetle.
<P>
Pomoc EÚ v roku 2007 prvýkrát od roku 2000 poklesla. To je desivý politický odkaz krajinám Juhu a ich obyvateľom v dobe, keď sú najviac zo všetkých zasiahnutí potravinovou krízou.
<P>
Parlament podporuje Komisiu, podporuje Vás, pán komisár, v tom, aby bol znova zdôraznený záväzok EÚ na európskej vrcholnej schôdzke v Bruseli a aby sme trvali na pevnom časovom pláne. Máme dvojakú zodpovednosť v zmysle medzinárodnej solidarity - po prvé dodržať svoje slovo a po druhé zaručiť, aby naša pomoc hmatateľne a účinne prispievala k znižovaniu chudoby. A to je to, o čo ide počas budúcich šiesti rokov pri realizácii 10. Európskeho rozvojového fondu s viac ako 22,7 miliardami EUR. Domnievam sa, že EÚ v ňom má najvýznamnejšiu zbraň na riešenie chudoby a budovanie spravodlivejšieho sveta.
<P>
Preto sme mimoriadne znepokojení oneskorením procesu ratifikácie. Pripusťme, že sa Komisia zaviazala ku kontinuite financovania, aspoň dočasne, ale situácia by sa pri najzraniteľnejších afrických krajinách mohla stať veľmi rýchlo neudržateľnou.
<P>
Našou hlavnou prioritou pre 10. Európsky rozvojový fond je demokratická kontrola. V prvom rade demokratická kontrola Európskeho parlamentu, pri zostavovaní rozpočtu Európskeho rozvojového fondu - a verím, že tentoraz splníme lehotu pre prieskum finančného výhľadu v roku 2010 - a demokratická kontrola národných parlamentov, pri posilnení programu budovania kapacít.
<P>
Radi by sme, aby cieľom opatrenia boli prednostne aj oblasti vzdelávania a zdravotníctva a aby na tieto oblasti bolo vyčlenených 20 % finančných prostriedkov Európskeho rozvojového fondu. Žiaľbohu, v plánoch pre tieto oblasti sa ráta iba s 6,1 % pomoci, teda ešte menej ako 9. Európskom rozvojovom fonde. Komisia sľúbila, že cieľa 20 % dosiahne prostredníctvom rozpočtovej pomoci, berieme ju teda za slovo.
<P>
Táto správa tiež upozorňuje na nedostatky z hľadiska rodovej rovnosti, ktoré v súčasnosti nie sú plnoprávnym cieľom opatrení. Je potrebné, aby sme túto diskusiu znovu otvorili a konzultovali s našimi partnermi z krajín AKT, ich parlamentmi a občianskou spoločnosťou počas prieskumu v polovici obdobia v roku 2010.
<P>
Osobne som vždy považovala rozpočtovú pomoc za dobrý nástroj, samozrejme za predpokladu, že rešpektuje demokraciu, riadnu správu vecí verejných a koordináciu darcov. Vzhľadom na to, že si myslíme, že rozpočtová podpora musí slúžiť rozvojovým cieľom milénia, vyzývame Komisiu, aby išla touto cestou pri zmluvách týkajúcich sa rozvojových cieľov milénia.
<P>
Pokiaľ ide o stimulačné podiely navrhnuté v 10. Európskom rozvojovom fonde, súhlasíme samozrejme s "prémiou" na základe riadnej správy vecí verejných, avšak nie pri takom modeli verejnej správy, ktorý by prednostne odrážal záujmy Severu. Mám na mysli boj proti terorizmu, prisťahovalectvo a i.
<P>
Budeme opatrní tiež vo veci finančných prostriedkov dohôd o hospodárskom partnerstve. Aj tu sa EÚ a členské štáty zaviazali, a to ku dvom dodatočným miliardám EUR za rok do roku 2010 na podporu obchodu. Zdá sa však, že sa tieto dve miliardy EUR rozplynuli a že Komisia už plánuje financovať dohody o hospodárskom partnerstve z integrovaných regionálnych programov. Je potrebné, aby Komisia jasne stanovila svoje zámery v tejto veci, lebo ak vieme, finančné prostriedky Európskeho rozvojového fondu by nemali byť využívané ako odmena za podpísanie dohôd o hospodárskom partnerstve.
<P>
Správa sa venuje ďalšiemu radu otázok, ja však nemám dostatok času, aby som o nich teraz hovorila. Napriek tomu dve z nich na záver pripomeniem. Po prvé musíme samozrejme podporovať úsilie Africkej únie o mier a predchádzaniu konfliktom na kontinente, domnievam sa však, že tento nástroj spadá pod SZBP, a musí byť teda financovaný z jej prostriedkov.
<P>
K otázke spolufinancovania sa v správe požaduje počiatočné hmotné použitie, teda vytvorenie "panafrického fondu pre rozvoj" financovaného z Európskeho rozvojového fondu a nástroja susedstva.
<P>
Taký je v zásade obsah mojej správy, v pozitívach aj negatívach.
<P>
Pán Michel, prednedávnom ste povedali, že "sme prvou generáciou, ktorá môže riešiť mimoriadnu chudobu a situáciu so skutočným nasadením - na to, aby sme skoncovali s chudobou, máme peniaze, lieky a vedu. Máme na to však vôľu?" V tom sa s Vami, pán Michel, Parlament zhoduje.
<SPEAKER ID="496" NAME="Louis Michel">
člen Komisie. - (FR) Pani predsedajúca, pani spravodajkyňa, dámy a páni, najprv by som chcel poďakovať za túto vynikajúcu správu a pani spravodajkyni k nej zablahoželať. Správa je pre mňa príležitosťou, aby som sa vyjadril k bodom spoločného záujmu.
<P>
Rád by som tiež povedal, že som potešený tým, že naše orgány, ako správa dokladuje, sa zhodujú vo svojich názoroch. Je jasné, že základným cieľom našich akcií je v prvom rade boj proti chudobe v kontextu rozvojových cieľov milénia.
<P>
V tomto zmysle je 10. Európsky rozvojový fond, ktorý má byť zahájený, prvou skutočnou príležitosťou Európskej únie na to, aby rozvinula európsky konsenzus a agendu týkajúcu sa účinnosti pomoci. Najprv k výške prostriedkov. Rozpočet sa podstatne zvýšil z 17,9 miliárd EUR v 9. Európskom rozvojovom fonde na 22,6 miliárd EUR v 10. Európskom rozvojovom fonde.
<P>
S radosťou tiež konštatujem, že prvýkrát v histórii Európskych rozvojových fondov, a teda od začiatku Európskej spolupráce, bola Komisia, ako sa v správe uvádza, schopná realizovať všetok ostávajúci úhrn vkladov z predchádzajúcich Európskych rozvojových fondov k 31. januári 2007, bez toho aby sa stratilo jediné euro v dôsledku ustanovenia o ukončení platnosti, ktorým členské štáty 9. Európsky rozvojový fond zaťažili.
<P>
Medzitým boli dokončené stratégie takmer všetkých krajín, ktoré sú zapojené do 10. Európskeho rozvojového fondu. Doposiaľ bolo výboru Európskeho rozvojového fondu predložených 58 strategických dokumentov, 14 ďalších sa očakáva do budúceho júna a plány na ich vykonanie sa už spracovávajú.
<P>
Po ratifikácii zo strany krajín AKT je 10. Európsky rozvojový fond začať okamžite a bez akýchkoľvek pozostatkov z minulosti, pričom by jeho realizačný cyklus mal byť zladený s predošlým rozpočtovým cyklom. To je len prvý krok a vy aj ja budeme pokračovať v kampani za zahrnutie ERF do rozpočtu.
<P>
Vaša podpora je tiež kľúčová preto, aby sme boli schopní natrvalo posunúť spoluprácu s krajinami AKT od medzivládneho prístupu a plne ju zahrnúť do rozpočtu Spoločenstva a spolurozhodovacieho postupu.
<P>
Zahrnutie do rozpočtu tiež uspokojí vaše požiadavky, ktoré plne podporujem, a ktoré sa týkajú riadnej demokratickej kontroly Európskeho rozvojového fondu.
<P>
Už skôr sme schválili zásadu, že strategické dokumenty musia byť automaticky predkladané Zmiešanému parlamentnému zhromaždeniu. To však zjavne nestačí; poveril som už naše delegácie, aby strategické dokumenty príslušnej krajiny zaslali poslancom vnútroštátnych parlamentov, a ja sám sa osobne angažujem vo zvyšovaní informovanosti v našich partnerských krajinách, aby tieto krajiny mohli zapojiť svoje parlamenty do sledovania spolupráce Spoločenstva. Už bolo dohodnuté prvé stretnutie s ghanskou vládou, ale musel so ho odložiť, ako viete, kvôli náhlej zmene v mojom programe - vrcholnej schôdzke SADEC v Zimbabwe, z ktorej som sa práve vrátil.
<P>
Som presvedčený, že hlavná výhoda stratégií, ktoré spracovali krajiny AKT v rámci plánovania svojho vnútroštátneho rozpočtu 10. Európskeho rozvojového fondu, spočíva v tom, že tieto stratégie prispeli k tomu, aby sa správa vecí verejných zamerala na naše vzájomné vzťahy. Preto sme sa pri prideľovaní prostriedkov 10. Európskemu rozvojovému fondu rozhodli zaviesť motivačné tranše viazané na správu vecí verejných odpovedajúcich sume viac ako 3 miliardy EUR. Nejde o inú formu podmieňovania, ako niekto nesprávne povedal, ale o prémie pridelené na základe relevancie, reálnosti a ambícií plánov správy vecí verejných, ktoré naši partneri vypracovali.
<P>
V záujme autonómie a transparentnosti sú plány správy vecí verejných pripojené k strategickým dokumentom, a sú teda verejne dostupné. Podobne mňa kritériá ako vhodnosť, účinnosť a zameranie na výsledky priviedla k tomu, aby sme požadovali väčšie využívanie rozpočtovej podpory, ako to je pri bežných projektoch.
<P>
45 % našej pomoci krajinám AKT bude pridelenej mimo vnútroštátne rozpočty, a to v podobe rozpočtovej podpory do konkrétnych odvetví aj ako všeobecná rozpočtová podpora. Rád by som využil túto príležitosť na vysvetlenie niektorých bodov správy, ktoré pravdepodobne vznikli z nedorozumenia.
<P>
Správa kritizuje nedostatok finančných prostriedkov pre odvetvie zdravotníctva a vzdelávania. Viem, že ide o dlhodobý spor medzi Európskym parlamentom a Komisiou. Môžem iba opakovať, že odstránenie chudoby a dosiahnutie rozvojových cieľov milénia nie je možné uskutočniť výlučne prostredníctvom priamej podpory pre odvetvie zdravotníctva a vzdelávania. Značná časť všeobecnej aj odvetvovej rozpočtovej podpory bude po jej pridelení samozrejme použitá na úhradu platov, napríklad pre učiteľov, budovanie zdravotníckych zariadení a poskytovanie sociálnych služieb. Som presvedčený, že celkom stanovených a priamo označených bolo najmenej 20 %, resp. 6 %. Zvyšok bude pravdepodobne pochádzať z priamej alebo odvetvovej podpory, avšak sľubujem, že sa to pokúsim kvantifikovať a preukázať.
<P>
Mimochodom, nemáme samozrejme právo vyberať za našich partnerov odvetvia - je na nich, aby je vybrali. Výber sa uskutočňuje tiež na základe dvojstrannej pomoci. Množstvo krajín si napríklad zdravotníctvo alebo vzdelávanie vybralo, ide však o dobrú otázku, a ja sa ju pokúsim objektivizovať a potom vás zoznámim s výsledkami.
<P>
Máte však pravdu v prípade hľadiska rodovej rovnosti. Som prvý, kto uznáva úlohu žien v rozvoji a potrebu túto roli podporovať. Avšak opäť, Parlament, Rada a Komisia boli v záujme účinnosti, pri prijímaní Európskeho konsenzu nútené uznať, že otázky rovnosti majú vzhľadom na svoje dôsledky nadodvetvový rozmer, a preto musia byť začlenené do všetkých príslušných programov pomoci, pokiaľ možno v obmedzenom rámci konkrétneho odvetvia.
<P>
Moju plnú podporu máte v prípade poznámok k finančným prostriedkom Európskeho rozvojového fondu pre Africký mierový projekt; nie je možné poprieť zjavné väzby medzi rozvojom a bezpečnosťou. Financovanie mierových opatrení by však nemalo byť považované za rozvojové, resp. by sa nemala odčítať z rozvojových zdrojov.
<P>
Máte teda v zásade pravdu. Viete však tiež, ako tieto veci žiaľbohu fungujú. Domnievam sa, že je absolútne kľúčové klásť dôraz, tak ako to robíte vy, na národne parlamenty, štruktúrovať a inštitucionalizovať konzultácie s vládami a posilňovať úlohu občianskej spoločnosti a zároveň budovať jej kapacity a reprezentatívnosť, aby sa mohla stať hýbateľom rozvoja a demokratickej otvorenosti.
<P>
Ďakujem vám za túto správu; sľubujem, že ju dobre využijem a nepochybne z nej budem čerpať inšpiráciu.
<SPEAKER ID="497" NAME="Romana Jordan Cizelj">
v mene skupiny PPE-DE. - (SL) Odstránenie chudoby v rámci rozvoja tisícročia je veľkou a náročnou úlohou. Zahŕňa nielen úlohy zo sociálnej oblasti, ale tiež širšie spektrum tém, ktoré ľudstvu umožní, aby sa rozvíjalo udržateľným spôsobom. Účinné využitie 10. Európskeho rozvojového fondu môže k naplneniu tohto zámeru významne prispieť.
<P>
Súhlasím s pani spravodajkyňou, že vzdelávanie a zdravotná starostlivosť patria medzi dve základné oblasti, ktoré sa podieľajú na zvyšovaní kvality života najchudobnejších obyvateľov. Musíme zodpovedajúcim spôsobom zvýšiť podiel finančných prostriedkov, ktoré na tieto dve oblasti vyčlenila Európska únia vo svojej rozvojovej pomoci, okrem iného aj v 10. Európskom rozvojovom fonde.
<P>
V dobe globálnych problémov, ako je zmena klímy to však nestačí. V súčasnosti rastú paralelne s hospodárskym rastom a rastom HDP emisie skleníkových plynov. Preto sa životné podmienky obyvateľov v niektorých oblastiach, napriek hospodárskemu pokroku, zhoršujú. Dobré životné podmienky v rámci udržateľného rozvoja musíme vymedziť pri koncipovaní všetkých našich rozvojových politík. Preto je také dôležité, aby 10. Európsky rozvojový fond odrážal vyváženosť hospodárskej, sociálnej a environmentálnej zložky.
<P>
Ďalšou oblasťou, ktorú by som chcela pripomenúť, je rodová rovnosť. Ženy majú v spoločnosti rozmanité úlohy, od starostlivosti o základnú rodinnú existenciu a z toho plynúcu zodpovednosť, až po odovzdávanie skúseností a životných vzorov svojim deťom. Ženy však často nemajú žiadne výsady, žiadnu možnosť stáť sa nezávislými a robiť vlastné rozhodnutia. Preto sa domnievam, že zaistenie rovných príležitostí je jedným zo základných horizontálnych - opakujem horizontálnych - stavebných kameňov každej rozvojovej politiky.
<P>
Na záver by som rada povedala, že politika môže byť úspešná, iba ak získa vhodnú podporu obyvateľov, ktorá sa odráža v demokratických a čestných voľbách. V budúcnosti by parlamenty mali hrať oveľa väčšiu úlohu pri navrhovaní, riadení a realizácii rozvojových politík - a to nielen Európsky parlament, ale tiež parlamenty členských štátov.
<SPEAKER ID="498" NAME="Alain Hutchinson">
v mene skupiny PSE. - (FR) Pani predsedajúca, pán komisár, pani Carlotti, predovšetkým by som vám rad zablahoželal k tejto znamenitej a kvalifikovane spracovanej správe.
<P>
Okrem pripomenutia, že je teraz naliehavé povzbudiť našich partnerov, aby ratifikovali 10. Európsky rozvojový fond, by som rád znovu otvoril otázky, ktoré sú pre nás, európskych socialistov, zásadné so zreteľom na súčasné výzvy, ktorým obyvateľstvo na juhu vzdoruje; výzvy, ktoré sú tragicky zdôraznené súčasnou potravinovou krízou.
<P>
Po prvé potrebujeme lepšie porozumieť poľnohospodárstvu, ktoré predstavuje neadekvátny podiel v Európskom rozvojovom fonde. Len pripomeniem, že 9 z 78 krajín v 9. Európskom rozvojovom fonde a iba 8 % čiastok pridelených v 10. Európskom rozvojovom fonde sa týka poľnohospodárstva a iniciatív pre rozvoj vidieka.
<P>
Prebieha tiež oneskorená realizácia Komisiou ohláseného zvýšenia ako súčasť podpory rozvoja poľnohospodárstva v južných krajinách.
<P>
Je dôležité, aby sme sledovali súlad našich politík a politík členských štátov s prioritami vyjadrenými v 10. Európskom rozvojovom fonde, najmä v zmysle spoločnej poľnohospodárskej politiky, lebo akákoľvek rozvojová politika nemôže mať zmysel, ak budeme aj naďalej jednou rukou dávať a druhou brať.
<P>
Ďalšou významnou otázkou je pre nás samozrejme hľadisko rovnosti mužov a žien, predovšetkým preto, že si uvedomujeme ústrednú úlohu žien pri rozvoji vo väčšine týchto krajín.
<P>
A nakoniec, ako bolo dnes ráno povedané v rozprave o udelení absolutória, je nevyhnutné Európsky rozvojový fond, ktorý doposiaľ nepodliehal žiadnej demokratickej kontrole, zahrnúť do rozpočtu, aj keď ide o rozpočet vo výške 22,6 miliárd EUR, ako ste nám, pán komisár, pripomenul, a vzhľadom na to, že tvorí väčšinu našich rozvojových zdrojov. Táto výzva je smerovaná skôr Rade ako Komisii, s ktorou sme v tejto otázke dosiahli dohody.
<P>
Prepáčte, ale musím opakovať to, čo povedala moja kolegyňa pani Carlotti vzhľadom na nevyhnutnú pozornosť, aby 10. Európsky rozvojový fond nebol využívaný ako páka či nápravné opatrenie pri dohodách o hospodárskom partnerstve. To by iste nebolo zodpovedné.
<SPEAKER ID="499" NAME="DanutBudreikaitė" LANGUAGE="LT">
Pani predsedajúca, dámy a páni, Európsky rozvojový fond oslávi 50. výročie svojho vzniku. Za tu dobu sa stal významným prostriedkom rozvojovej spolupráce s krajinami AKT posilňujúcim ich hospodársky a sociálny rozvoj. Pri rokovaniach o 10. Európskom rozvojovom fonde sa členské štáty EÚ zhodli na jeho významu a potrebe ďalej podporovať rozvoj krajín AKT a zvýšenie rozpočtu fondu o 10 miliárd EUR oproti 9. Európskemu rozvojovému fondu. Prispelo by to ku zvýšeniu účinnosti boja proti chudobe a umožnilo by nám to pokračovať v realizácii rozvojových cieľov milénia. Rada by som zdôraznila skutočnosť, že do rozpočtu 10. Európskeho rozvojového fondu začali od roku 2008 prispievať nové členské štáty EÚ. Sú povinné zaplatiť takmer 820 miliónov EUR. Realizácia 10. Európskeho rozvojového fondu však zatiaľ nezačala a to predovšetkým preto, že polovica krajín AKT neratifikovala revidovanú dohodu z Cotonou. Rada by som preto vyzvala krajiny AKT na to, aby čím skôr ratifikovali revidovanú dohodu z Cotonou.
<P>
Ratifikácii súčasnej finančnej iniciatívy predchádzali diskusie o začlenení Európskeho rozvojového fondu do rozpočtu EÚ, pričom hlavnou myšlienkou bolo, že by sa tým zvýšila účinnosť jeho realizácie. V tejto otázke stále očakávame rozhodnutie. Rada by som tiež vyzvala EÚ, aby vyčlenila väčšiu časť finančných prostriedkov Európskeho rozvojového fondu na lekársku starostlivosť a vzdelávanie. Počnúc rokom 2001 bolo v rozpočte EÚ stanovené, že 20 % pomoci bude pridelené primárne lekárskej starostlivosti a vzdelávaniu a to isté by sa malo použiť by prípade Európskeho rozvojového fondu. So zreteľom na inovácie Európskeho rozvojového fondu by som rada zdôraznila podporu správneho riadenia. Aj keď nie je celkom jasné, ako by malo v súčasnosti prebiehať, podporujem začlenenie dodatočných kritérií - liberalizácia trhov, boj proti terorizmu, záväzky týkajúce sa zbraní hromadného ničenia a opätovné prijatie prisťahovalcov. Zavedenie týchto kritérií by malo prispieť k posilneniu stability v krajinách AKT.
<SPEAKER ID="500" NAME="Leopold Józef Rutowicz">
v mene skupiny UEN. - (PL) Pani predsedajúca, plán realizácie 10. Európskeho rozvojového fondu pre obdobie 2008 - 2013 má značný humanistický a politický význam. Cieľom týchto programov je odstrániť chudobu a dosiahnuť sociálnej stability v partnerských krajinách a regiónoch v kontexte trvalého rozvoja, najmä v Afrike. Účinnosť takej pomoci vytvorené Európskym parlamentom, členskými štátmi a ďalšími darcami a dosahujúcej sumy niekoľkých miliárd eur, bude záležať na vhodnom navrhnutí cieľov, zjednodušení formálnych prekážok, harmonizácii akcií a trvalom sledovaní, čo bude z časti robené európskymi orgánmi.
<P>
V hospodárskom zmysle by pomoc mala byť viazaná na dohody o hospodárskom partnerstve a mala by zaistiť rozvoj požadovanej infraštruktúry, ktorá umožní tvorbu nových pracovných miest v ťažobnom a spracovateľskom priemysle a v poľnohospodárstve. Odbytiskom produktov by mala byť Európska únia s trvalým nedostatkom surovín a niektorých produktov. Fondy by mali byť sprevádzané logistickou pomocou, aby sa zaistilo ich účinné využívanie.
<SPEAKER ID="501" NAME="Mikel Irujo Amezaga">
v mene skupiny Verts/ALE. - (ES) Pani predsedajúca, pán komisár, predovšetkým by som rád zablahoželal pani Carlotti k jej vynikajúcej správe. Ďalej by som rád podotkol, že ak hovoríme o realizácii tejto agendy, musíme sa pozerať na každú krajinu jednotlivo, na skutočné náklady, ktoré musí príslušná krajina poskytovať na jej riadenie.
<P>
Nemalo by sa zabúdať na to, že Európsky rozvojový fond nespadá do všeobecnej finančnej pomoci Komisie, a preto je možné požadovať plnú transparentnosť a konkrétne ciele, na ktoré sa peniaze majú použiť.
<P>
23 miliárd EUR na dobu piatich rokov pre 78 krajín na všetko nestačí, preto musí byť v súlade s tým, čo bolo dohodnuté v rámci Parížskej deklarácie v roku 2005, vždy dosiahnuté dvojstranných dohôd týkajúcich sa projektov, plánov a stratégií, ktoré majú byť plnené - zdôrazňujem dvojstranných dohôd.
<P>
Nakoniec, aj keď vieme, že na stratégie na odstránenie chudoby je prioritne zameraná všeobecná finančná pomoc, ktorá je prideľovaná krajinám AKT, nebolo by nadbytočné zaistiť, aby bol konečný cieľ Európskeho rozvojového fondu rovnaký.
<SPEAKER ID="502" NAME="Filip Kaczmarek" AFFILIATION="PPE-DE">
(PL) Pani predsedajúca, realizácia 10. Európskeho rozvojového fondu v rokoch 2008 - 2013 spadá do obdobia mimoriadne významných skutočností týkajúcich sa Európskej a svetovej rozvojovej agendy. Uveďme aspoň niektoré z nich: realizácia novo prijatej spoločnej stratégie EÚ - Afrika; naplňovanie rozvojových cieľov milénia, ktoré sú navrhnuté, ako všetci dobre vieme, do roku 2015; realizácia nových dohôd o hospodárskom partnerstve; a prieskum finančného výhľadu v polovici obdobia, stanovený na rok 2009. Budeme teda riešiť niektoré mimoriadne závažné problémy, čo sa týka plánovania, zavádzania nových riešení a realizácie 10. Európskeho rozvojového fondu.
<P>
Z môjho hľadiska sa spravodajkyňa Carlotti svojej úlohy zhostila skvelo; presne zachytila a zhrnula najvýznamnejšie ciele a problematické témy, ktoré budú výzvou pri realizácii Európskeho rozvojového fondu. Rád by som upozornil na dve otázky, ktoré považujem za najdôležitejšie.
<P>
Európsky rozvojový fond predpokladá rozdelenie takmer 23 miliárd EUR určených na spoluprácu s najchudšími krajinami sveta. Ak bude správne využitý, môže Európsky rozvojový fond významne prispieť k dosiahnutiu rozvojových cieľov milénia. Z toho dôvodu by potom absolútnou prioritou nášho európskeho pohľadu mali byť rozvojové ciele milénia - odstránenie extrémnej chudoby a hladu. Musíme preto zaistiť, aby sa vykonávacie nariadenie skutočne zameriavalo na naplňovanie tohto cieľa a uprednostňovalo jej pred inými sociálnymi cieľmi. Aj ostatné ciele sú dôležité, ale my by sme sa mali trvalo sústrediť na odstránenie extrémnej chudoby.
<P>
Po druhé, s cieľom zvýšiť súdržnosť, transparentnosť a účinnosť Európskej rozvojovej spolupráce by Európsky rozvojový fond mal byť zahrnutý do rozpočtu EÚ. Otázka zahrnutia Európskeho rozvojového fondu do rozpočtu EÚ by mala byť prediskutovaná počas prieskumu finančného výhľadu. Som si vedomý toho, že niektoré členské štáty sa tohto riešenia obávajú, z hľadiska Výboru pre rozvoj a pravdepodobne aj celého Európskeho parlamentu však nie je pochýb o tom, že by to bolo prínosné pre európsku rozvojovú politiku.
<SPEAKER ID="503" NAME="Zita Pleštinská" AFFILIATION="PPE-DE">
(SK) Vážení kolegovia, stretnutie s pani predsedníčkou Panafrického parlamentu Getrude Mongella v Európskom parlamente nechalo vo mne veľmi silné dojmy.
<P>
Getrude Mongella na pôde EP povedala: "Európa zohráva v Afrike veľkú úlohu. Európa je v Afrike prítomná už dlho, či už v pozitívnom alebo negatívnom zmysle slova. Európa má technológie, Európa má zdroje, Európa rozvíja svoje vedecké poznatky. Európa v tomto môže zohrať veľkú úlohu. Európa si navyše nemôže dovoliť existovať bez Afriky."
<P>
10. Európsky rozvojový fond v rokoch 2008 až 2013 považujem za významný nástroj na splnenie politických záväzkov EÚ a jej členských štátov poskytovať rozvojovú pomoc, preto vyzývam členské štáty EÚ a krajiny AKT, ktoré ešte neratifikovali vnútornú dohodu a revidovanú dohodu z Cotonou, aby tak urobili, aby tento fond mohol vstúpiť do platnosti čo najskôr.
<SPEAKER ID="504" NAME="Louis Michel">
člen Komisie. - (FR) Pani predsedajúca, budem stručný, lebo aj keď som to v tej chvíli netušil, na celý rad otázok som už odpovedal v mojej úvodnej reči.
<P>
Rád by som sa vrátil k bodu, ktorý bol pani Carlotti kritizovaný - kritika bola samozrejme na mieste - a to, že v dobe, keď sme vystavení historicky najväčšiemu počtu výziev súvisiacich s rozvojom, malo byť povedané, že naše členské štáty obmedzujú svoju rozvojovú pomoc. V skutočnosti sa znižuje o 1 700 000 000 EUR - k poklesu dochádza prvýkrát. Ide o ohromnú sumu. Predstavte si, čo by z nej mohlo byť zaplatené - nemocnice, lekári a učitelia pre rozvojové krajiny. Preto, pani Carlotti, Európska rada navrhuje, že by každý členský štát mal aspoň potvrdiť záväzok, ktorý, ako si pamätáte, prijal v roku 2005, a súhlasiť s vytvorením dočasného plánu, ktorý vysvetlí, ako môžu dosiahnuť ciele stanovené na obdobie 2010 až 2015. Verím, že ich k tomu prinútia záväzky, ktoré verejne prijali.
<P>
Druhá vec je, pán Hutchinson, že máte pravdu, pokiaľ ide o percentá. Len by som rád povedal, že v 9. Európskom rozvojovom fonde bolo pre poľnohospodárstvo a rozvoj vidieka vyčlenených 650 miliónov EUR, zatiaľ čo v 10. Európskom rozvojovom fonde to je 1 miliarda 250 miliónov EUR. Ide o zvýšenie v absolútnych číslach, nie v percentuálnych údajoch, to máte pravdu. Po druhé, pôvodne sa pre poľnohospodárstvo rozhodli 4 krajiny, dnes ich je 25. To je však málo, je to stále nedostatočne ambiciózne a my musíme skutočne veľmi lobovať, aby sme niektoré krajiny prinútili, aby s týmto prístupom súhlasili.
<P>
Pokiaľ ide o dohody o hospodárskom partnerstve, vymieňali sme si vždy stanoviská na túto tému pri každom stretnutí. Teraz je vak veľmi neskoro, čo trochu ochladilo moje nadšenie pre túto vec. Napriek tomu by som ale rád potvrdil niečo, čo sa vám bude páčiť. Vždy hovorím, že krajiny, ktoré nepodpísali dohody o hospodárskom partnerstve, jednoznačne nebudú finančne postihnuté a že samozrejme tieto dve veci spolu nesúvisia. V žiadnom prípade nebudeme používať rozpočet a jeho realizáciu ako nátlakový prostriedok, aby sme ich prinútili podpísať dohodu o hospodárskom partnerstve. Za tým sme si vždy stali a naďalej to platí.
<P>
Ak ide o ratifikáciu, myslím, že sa k tomu vyjadrovala pani Budreikaité. Do dnešného dňa došlo k ratifikácii vo všetkých členských štátoch, avšak doposiaľ nedošlo k ratifikácii v piatich partnerských krajinách. Verím, že k tomu dôjde do konce tohto mesiaca, aby sa všetko mohlo začať v júni.
<P>
Rád by som znova zdôraznil svoje presvedčenie, že začlenenie Európskeho rozvojového fondu do rozpočtu EÚ by nám nepochybne poskytlo možnosť byť oveľa účinnejší, mať demokratickú kontrolu, stretávať sa s angažovanosťou v tejto rozvojovej politike a kontrolou nad ňou, ako tomu je pri iných našich politikách. Podľa môjho názoru by to znamenalo viac priestoru pre akcie, schopnosť reagovať, legitimitu a vierohodnosť. Verím, že sa nám podarí presvedčiť štáty, ktoré sú stále v opozícii, aby v nej videli zmysel.
<SPEAKER ID="505" NAME="Marie-Arlette Carlotti">
spravodajkyňa. - (FR) Ďakujem všetkým za túto rozpravu a za to, že ste tu vydržali tak dlho. Ďakujem aj vám, pán komisár. Rada by som povedala, že pokiaľ ide o oficiálnu rozvojovú pomoc, Parlament stojí za vami. Čítala som vaše komentáre v tlači - viem, že na vyslovenie takých vecí treba mať odvahu.
<P>
Napriek tomu by som sa vrátila k dvom bodom. Tým prvým je motivačná tranše. Ako viete, tento nástroj sprevádza veľa nejasností. Rozhodovací proces nie je príliš jasný. Neexistuje žiadna kontrola a nie je informovaný Európsky parlament ani Spoločné parlamentné zhromaždenie ani vnútroštátne parlamenty, a ako som už povedala, existujú niektorá kritériá v modeloch správy vecí verejných, ktorá sú pre nás problematická. Nechcem sa opakovať, ale domnievam sa, že túto nejednoznačnosť by odstránila iba vonkajšia kontrola nezávislá od Komisie, teda kontrola zo strany Európskeho parlamentu, vnútroštátnych parlamentov a Spoločného parlamentného zhromaždenia týkajúca sa toho, ako a za akých podmienok je motivačná tranše vyplácaná. Tiež si myslím, že by táto kontrola bola súčasťou realizácie Európskeho rozvojového fondu.
<P>
O regionálnej integrácii a dohodách o hospodárskom partnerstve si osobne myslím, že financovanie v rámci dohôd o hospodárskom partnerstve musí byť doplnkové k financovaniu z Európskeho rozvojového fondu. Počula som váš názor na túto vec. Musíme si však ujasniť rozdelenie finančných prostriedkov, integrovaných regionálnych programov, medzi regióny a krajiny AKT. Veríme tomu, keď hovoríte, že nevznikajú žiadne nové podmienky, potrebujeme však tiež tento druh uistenia a vysvetlenia. V každom prípade vám ďakujem, že ste tu zostali tak dlho.
<P>
(potlesk)
<SPEAKER ID="506" NAME="Predsedajúca">
Rozprava sa skončila.
<P>
Hlasovanie sa bude konať v stredu o 11:30.
<P>
Písomné vyhlásenia (článok 142)
<SPEAKER ID="508" NAME="Tokia Saïfi  " AFFILIATION="PPE-DE">
písomne. - (FR) 10. Európsky rozvojový fond poskytuje dlhodobý rámec pre spoluprácu a rozvoj medzi EÚ a krajinami AKT. Na obdobie 2008 - 2013 dosahuje výšky 22,7 miliárd EUR a je koncipovaný, aby pomohol niektorým najchudobnejším a najzraniteľnejším krajinám sveta. Aby bol tento fond, ktorý je finančným nástrojom európskej rozvojovej politiky, účinný, musíme ísť ďalej, ako sú nesúmerné príspevky členských štátov, a zahrnúť jej do rozpočtu Spoločenstva. Zahrnutie európskej pomoci do rozpočtu skutočne prinesie určité výhody, lebo pomoc pre krajiny AKT bude podliehať rovnakým pravidlám plánovania a riadenia ako ďalšie nástroje EÚ pre vonkajšie akcie, čím sa posilní súdržnosť, transparentnosť, účinnosť a demokratická kontrola rozvojovej spolupráce. Musíme sa preniesť cez myšlienku "historických väzieb" medzi určitými členskými štátmi a zámorskými krajinami a určiť Afriku a rozvoj za prioritu EÚ ako celku. Pokiaľ EÚ chce, aby tieto politiky a programy boli účinné, musí aj naďalej modernizovať svoju vonkajšiu pomoc a zahrnúť od roku 2009 Európsky rozvojový fond do rozpočtu Spoločenstva.
