<CHAPTER ID="006">
Iniciatíva občanov (rozprava) 
<SPEAKER ID="095" NAME="Predsedajúca">
Ďalším bodom programu je správa pani Zity Gurmaiovej a pána Alaina Lamassoura v mene Výboru pre ústavné veci o návrhu nariadenia Európskeho parlamentu a Rady o iniciatíve občanov - C7-0089/2010 -.
<SPEAKER ID="096" NAME="Zita Gurmai">
spravodajkyňa. - Vážená pani predsedajúca, iniciatíva európskych občanov je výnimočná príležitosť. Po prvýkrát sa môžu európski občania spojiť a jednotným silným hlasom nám dať vedieť, ak si myslia, že my, ktorí rozhodujeme o Európe, si nekonáme svoju prácu správne alebo prehliadame dôležité témy.
<P>
Skutočne to potrebujeme. V čase, keď z ľudí oprávnených hlasovať v európskych voľbách si len 42 % skutočne nájde čas na hlasovanie, je veľmi dôležitý každý nový európsky nástroj, predovšetkým nástroj, akým je európska iniciatíva občanov (EIO). Uvedomujeme si však, že veľké očakávania, ktoré sprevádzajú EIO môžu viesť ku sklamaniu a frustrácii. Môžeme sa tomu vyhnúť prijatím nariadenia, ktoré zabezpečí bezpečné a účinné používanie tohto nástroja a pomôžeme preklenúť známu priepasť medzi nami a európskymi občanmi. Rada by som tu privítala aj občanov.
<P>
Pán Lamassoure, pani Wallisová, pán Häfner aj ja sme si boli vedomí obrovskej zodpovednosti na našich pleciach. V priebehu diskusií sme otvorili mnohé problémy a našu prácu sme museli založiť na spoločnom silnom zmysle pre kompromis. Našťastie sme v tomto smere mali dobrých partnerov, ktorí preukázali rozumnú flexibilitu a mali rovnaký cieľ ako parlamentní spravodajcovia, konkrétne dosiahnuť čo najskôr dohodu a súčasne zachovať kvalitu spoločnej práce a zabezpečiť, aby sme rok po Lisabonskej zmluve získali nariadenie pre ustanovenie zmluvy, ktoré je najviac zamerané na občana.
<P>
Rada by som poďakovala pánovi komisárovi Šefčovičovi a belgickému predsedníctvu, predovšetkým pánovi Chastelovi, a ich tímom. Nemali by sme zabudnúť ani na španielske predsedníctvo, ktoré prispelo k presadeniu dokumentu hneď na začiatku jeho prípravy.
<P>
Dnes vám predstavujeme kompromisné znenie, ktoré podporuje Komisia a schválil ho aj výbor Coreper. Ak sa ho rozhodneme podporiť a Rada, ako dúfame, ho schváli, nariadenie môže platiť od 1. januára a byť účinné o 12 mesiacov neskôr v roku 2012.
<P>
S radosťou konštatujeme, že na rokovaniach boli prijaté kľúčové požiadavky Parlamentu. Overenie prípustnosti iniciatívy bude založené na jasných podmienkach v čase registrácie, nie až potom, ako budú zozbierané mnohé podpisy. Na zabezpečenie opodstatnenosti a európskeho rozmeru iniciatív bude zostavený občiansky výbor pozostávajúci z najmenej siedmich členov zo siedmich členských štátov, ktorý bude iniciatívu registrovať.
<P>
Občiansky výbor ponúka okrem zníženia rizika ľahkovážnych iniciatív aj nesporné výhody pre organizátorov. Ak nie sú iniciátori EIO na začiatku procesu dobre zorganizovaní, získajú sieť a mnohé jazykové verzie svojej iniciatívy. Bude pre nich oveľa ľahšie zozbierať milión podpisov.
<P>
Hoci spočiatku sa zdá byť požiadavka občianskeho výboru prekážkou, je zrejmé, že v skutočnosti zjednoduší zvyšok procesu. Komisia pomôže organizátorom iniciatívy poskytnutím zrozumiteľnej príručky a vytvorením kontaktného miesta. Ak sa iniciatíve podarí zhromaždiť milión podpisov, bude jej zaručený náležitý ďalší postup vrátane verejného vypočutia v Parlamente.
<P>
Preskúmanie tohto nariadenia je nesmierne dôležité, pretože ide o prvý nástroj svojho druhu. Ako vyplýva z našich odporúčaní, je to mimoriadne užitočné vzhľadom na zložitý problém spôsobu overenia podpisov. Je to v právomoci členských štátov, ale naliehali sme na ne, aby žiadali čo najmenej osobných údajov. Členské štáty budú mať istú voľnosť pri výbere druhu informácií, ktoré sa budú v niektorých štátoch požadovať, rada však konštatujem, že mnohé z nich chcú žiadať menej údajov, ako bolo pôvodne plánované. Sme presvedčení, že nariadenie stelesnené v tomto kompromisnom znení je ústretové po občianskej stránke a neprináša organizátorom ťažkopádne povinnosti a s nimi spojenú frustráciu.
<SPEAKER ID="097" NAME="Alain Lamassoure" LANGUAGE="FR">
Vážená pani predsedajúca, Európska únia sa dnes otvára participatívnej demokracii. Nie je to zatiaľ priama demokracia, samotní občania nebudú prijímať rozhodnutia, no získali právo pýtať sa priamo, verejne, v obrovskom počte tých, ktorí prijímajú v Európe rozhodnutia, bez vedomia svojej vlády a volených zástupcov.
<P>
Občania budú odteraz disponovať rovnakou právomocou politickej iniciatívy, akou disponujú Rada ministrov a Európsky parlament. Ako povedala pani Gurmaiová, prospela nám skvelá prípravná práca, ktorú vykonal pán komisár Šefčovič a jeho tím, a inteligentná a účinná podpora belgického predsedníctva.
<P>
Z pohľadu Parlamentu je text výsledkom práce štyroch spravodajcov, štvorčlenného pracovného tímu, ktorý zahŕňa aj vás, pani predsedajúca. Sme poctení vašou prítomnosťou.
<P>
Chceli sme verejnosti predstaviť ten najjednoduchší postup, ktorý by bol voči občanom čo najústretovejší. Kto sa môže zúčastniť? Občania, to znamená fyzické osoby, všetci občania vrátane, pokiaľ je to možné, volených zástupcov, ale len európski občania. Lisabonská zmluva je v tomto jednoznačná.
<P>
Právo zúčastniť sa na iniciatíve občanov je teraz ďalšou z radu výsad, ktoré majú občania v celej Európe. Kto môže začať iniciatívu? Stačí len sedem občanov v organizačnom výbore, nie 300 000 ako navrhovala Komisia, ani 100 000 ako uvažovala Rada. Sedem občanov zo siedmich rôznych členských štátov, čo je štvrtina členských štátov.
<P>
Koho požiadať o informácie, ak chce niekto začať iniciatívu? Samotná Komisia uverejní príručku k iniciatíve občanov a zriadi osobitné miesto kontaktu. Aký je postup? Mimoriadne jednoduchý. Obyčajná žiadosť o registráciu iniciatívy a overenie jej prípustnosti. Podmienky prípustnosti? Lisabonská zmluva, celá zmluva a nič, len zmluva vrátane Charty základných práv EÚ. Ako je možné podporiť iniciatívu? Akokoľvek: politicky, finančne, na miestnej, národnej, európskej, medzinárodnej úrovni, prostredníctvom lobistov, mimovládnych organizácií, cirkví a tak ďalej.
<P>
Jediná podmienka: úplná transparentnosť. Tí, ktorí majú podpísať, musia vedieť, čo je za iniciatívou. Teda je na občanoch, aby prevzali svoju zodpovednosť. Aké sú náležitosti pre zbieranie podpisov? Neuveriteľne jednoduché. Podpisy na papieri, ale tiež z internetu. Môžu ich, samozrejme, monitorovať len členské štáty, ale dali sme si pozor, ako povedala pani Gurmaiová, na to, aby sme zabezpečili, že všetky formuláre budú zosúladené v najvyššej možnej miere.
<P>
V dlhodobom časovom horizonte je to skutočný jednotný európsky systém, ktorý bude musieť schváliť všetkých 27 štátov, a tretina členských štátov je už na to pripravená.
<P>
Na záver, aké budú politické prínosy? Toto je bod, v ktorom bol Parlament veľmi neoblomný. Naozaj, v súlade s Lisabonskou zmluvou bude jedine Komisia rozhodovať o tom, či sa pripravia právne predpisy nadväzujúce na úspešnú iniciatívu. Komisia musí mať preto ochranu pred politickým tlakom na rozširovanie právnych predpisov v čase, keď už Únia aj tak príliš veľa reguluje. Súčasne však musia byť občania chránení pred rizikom, že ak Komisia vyhodnotí podporné právne predpisy ako neopodstatnené, nebude ďalej politicky konať. Preto vytvorenie dvoch nových práv v prospech tvorcov úspešných iniciatív: právo predstúpiť pred Komisiu a predstaviť jej svoj návrh a právo na verejné vypočutie, ktoré je možné uskutočniť v samotnom Európskom parlamente.
<P>
Stručne povedané, máme tu jednoduchý, inovatívny, demokratický postup. Teraz je rad na občanoch.
<P>
(potlesk)
<SPEAKER ID="098" NAME="Gerald Häfner">
spravodajca Výboru pre petície požiadaného o stanovisko. - (DE) Vážená pani predsedajúca, podobne ako v prípade každej politiky, ani európska politika nesmie vylučovať občanov, obchádzať ich alebo sa uskutočňovať za ich chrbtom. Európsku politiku musia vytvárať občania, pre občanov a prostredníctvom občanov. Chceme zrušiť predel medzi občanmi a politikou a medzi občanmi a inštitúciami. Aby sme to dosiahli, potrebujeme postupy, ktoré občanom umožnia účasť na rozhodovaní a vyjadrenie názorov. Darí sa nám vytvárať viac demokracie v rámci Európskej únie, ale neurobili sme dosť pre to, aby sme umožnili občanom účinnejšiu účasť na rozhodnutiach a na európskych diskusiách. Dnešné rozhodnutie zaviesť európsku iniciatívu občanov tomu pomôže. Viedli sme tvrdé rokovania a dosiahli sme mnohé podstatné zlepšenia.
<P>
Dámy a páni, ak sa pozriete na dokument, o ktorom dnes hlasujeme, uvidíte, že kdekoľvek je tučné písmo, a pán Lamassoure na to tiež práve poukázal, je to text, ktorý sme navrhli a ktorý nahrádza výsledky rokovaní, pôvodný návrh Komisie. Všimnete si, že sme prepísali približne dve tretiny textu a priniesli významné zlepšenia dokumentu, ktorý nám Komisia s nadšením predložila. Spomeniem len najdôležitejšie body. Významne sme obmedzili prekážky. Ide predovšetkým o to, že podpisy bude potrebné zhromaždiť iba v najmenej jednej štvrtine členských štátov a nie v jednej tretine. Uprednostnili by sme, samozrejme, aby boli podpisy zhromaždené v celej Európe, ale hovoríme tu o minimálnych požiadavkách. Čo je najdôležitejšie, podarilo sa nám takmer úplne odstrániť prekážku, ktorá hneď od začiatku mimoriadne ohrozovala úspech a ktorá požadovala overenie prípustnosti po zhromaždení 300 000 podpisov, skôr ako mohli občania pokračovať v zhromažďovaní ďalších podpisov. "Takmer úplne" znamená, že sme navrhli myšlienku zahrnúť na úvod výbor iniciátorov, ktorý zabezpečí, že nie každý e-mail so slovami iniciatíva občanov v predmete správy, ktorý Komisia dostane, bude predmetom plnohodnotného administratívneho postupu. Iniciatívy musia byť primerane vážne. Inými slovami, ktokoľvek chce zhromaždiť milión podpisov, musí najskôr zahrnúť vo svojom návrhu najmenej sedem štátov.
<P>
Zaviedli sme väčšiu transparentnosť a povinné vypočutia na konci postupu. Tieto vypočutia sa uskutočnia v Európskom parlamente, v prítomnosti Parlamentu a Komisie. Poskytnú občanom možnosť vysvetliť svoje obavy. Je to kľúčový krok vpred. Bojovali sme za to nie kvôli sebe, ale, a na to nikdy nesmieme zabudnúť, kvôli všetkým občanom Európy, ich právam a účinnejšiemu a jednoduchšiemu postupu, ktorý umožní väčšiu participáciu občanov na Európe.
<P>
Niekoľko vecí sa nám, žiaľ, nepodarilo dosiahnuť a mnohé z nich sú teraz v pozmeňujúcich a doplňujúcich návrhoch, ktoré predložila ľavica. V každom prípade, rokovania sa už skončili. Dosiahli sme dohodu s Radou a Komisiou. Museli sme sa vzdať niektorých bodov, ale druhá strana urobila tiež obrovské ústupky a vieme, že tieto doplňujúce a pozmeňujúce návrhy sú skôr o efekte ako o obsahu. To znamená, že už nebude príležitosť zmeniť výsledky. Budeme to však môcť urobiť v rámci preskúmania o tri roky.
<P>
Chcel by som poďakovať všetkým, ktorí sa zapojili, vrátane zamestnancov, sekretariátov, spoluspravodajcov, Komisie a Rady za túto účinnú spoluprácu. Som presvedčený, že tento druh spolupráce neobmedzenej príslušnosťou k výboru a poslaneckej skupine môže byť vzorom pre budúcnosť. Nadovšetko rád by som videl Európu pre občanov, v ktorej sa občania považujú za súčasť Európy a sú aktívnejší, ako boli v minulosti.
<SPEAKER ID="099" NAME="Predsedajúca">
Rada by som len povedala, že bolo pre mňa obrovskou cťou byť súčasťou parlamentného tímu a podľa mňa veľmi pôsobivej práce v mene európskych občanov.
<SPEAKER ID="100" NAME="Olivier Chastel" LANGUAGE="FR">
Vážená pani predsedajúca, pán komisár, vážené poslankyne, vážení poslanci a najmä spravodajcovia, jedným z najvýznamnejších sľubov Lisabonskej zmluvy bolo priblížiť Európu jej občanom.
<P>
Som presvedčený, že tu nemusím uvádzať zoznam príkladov, ktoré nám pred a po podpise Lisabonskej zmluvy v decembri 2009 dokázali, do akej miery je zblíženie tohto druhu nevyhnutné. Nie je preto prekvapujúce, že akékoľvek opatrenie, ktoré prehlbuje cieľ angažovať a zapojiť občanov do zjednocovania Európy, je prioritou pre všetky inštitúcie vrátane Rady.
<P>
Som preto mimoriadne rád, že vás môžem osloviť vo veci nariadenia, ktoré zavádza iniciatívu občanov, ústrednú inováciu Lisabonskej zmluvy, pokiaľ ide o lepšiu účasť občanov na rozhodnutiach na európskej úrovni.
<P>
Toto nariadenie bolo, samozrejme, jednou z priorít belgického predsedníctva Rady, keďže je možné, že táto iniciatíva občanov je najvhodnejším symbolom novej polisabonskej úlohy občanov v Únii. Prostredníctvom iniciatívy občanov, ako už povedali spravodajcovia, bude môcť milión európskych občanov predložiť Komisii legislatívny návrh, ktorý je Komisia povinná preskúmať a vyjadriť naň svoj názor.
<P>
Mali by sme sa na okamih zastaviť a oceniť túto inováciu, ktorú dnes zavádzame a ktorá je len prvým prvkom, ako povedal pán Lamassoure, participatívnej demokracie na nadnárodnej úrovni. Je preto prvá nielen na európskej úrovni, je jednoducho prvá na svetovej úrovni.
<P>
Vráťme sa k legislatívnej otázke, o ktorej dnes diskutujeme. Teší ma kompromis o tomto nariadení, dosiahnutý na rokovaniach medzi tromi inštitúciami, a, samozrejme, teší ma tiež duch spolupráce a vôle nájsť kompromis, ktorý vládol v troch inštitúciách v priebehu všetkých rokovaní.
<P>
Chcel by som, samozrejme, osobne poďakovať spravodajcom Výboru pre ústavné veci (AFCO) a Výboru pre petície (PETI), pani Gurmaiovej, pravdaže, pánovi Lamassourovi, pani Wallisovej a pánovi Häfnerovi za úsilie a tvorivý prínos pri príprave tohto nariadenia.
<P>
Mimoriadne ma preto teší pondelkové hlasovanie výboru AFCO, ktorý odobril text schválený inštitúciami. Ak nadchádzajúce hlasovanie potvrdí text v znení schválenom výborom AFCO, budeme môcť považovať túto dohodu v rámci prvého čítania za vzor rýchlych a účinných právnych predpisov na európskej úrovni. Pri oceneniach nemôžeme zabudnúť ani na pána komisára Šefčoviča za jeho ústretovosť a aktivitu.
<P>
Stručne povedané, mám pocit, že sme v tejto záležitosti všetci mali prospech z mnohých názorov, ktoré zazneli pri rokovacom stole. Víťazom tohto trialógu a tejto dohody sa stal európsky občan.
<P>
Som presvedčený, že dosiahnutý kompromis medzi inštitúciami je dobrý nielen v tom zmysle, že každej inštitúcii sa podarilo dosiahnuť to, čo pre ňu bolo cenné, ako sme si práve pripomenuli, ale aj preto, že jeho výsledkom bude dobré nariadenie, ktoré umožní flexibilnú a účinnú organizáciu iniciatív občanov.
<P>
V mene Rady sa teším ochote druhých dvoch inštitúcií zohľadniť potreby a prekážky, ktoré čakajú členské štáty pri napĺňaní úlohy, ktorá im pripadla. Ide o kontrolu podpisov, ktoré musia byť, samozrejme, originálne, a zamedzenie podvodu alebo manipulácii pri ich zbieraní.
<P>
Členské štáty musia ďalej dostať dostatok času na prijatie tých opatrení v rámci národných právnych predpisov, ktoré sú nevyhnutné na to, aby bolo možné nariadenie uplatniť. Samozrejme, rozumiem záujmu Parlamentu uplatniť iniciatívu občanov čo najskôr a je to aj môj záujem. Na druhej strane je zrejmé, že ak sa má táto iniciatíva vyvíjať správnym smerom, musia existovať opatrenia na národnej úrovni, a preto musíme nechať dosť času na ich prijatie v súlade s existujúcim regulačným rámcom.
<P>
Rada skutočne vždy zastávala názor, že iniciatíva občanov ako forma účasti občanov na európskych rozhodnutiach by mala ísť ruku v ruke s ďalšou formou, ktorou sú voľby do Európskeho parlamentu.
<P>
Na záver by som zhrnul, že ma teší kompromis dosiahnutý na rokovaniach a, samozrejme, môžem len odporučiť, aby ste ho v dnešnom hlasovaní prijali, a želám iniciatíve občanov veľa úspechov, ktoré má predurčené. Podotýkam, že prvé iniciatívy sa už pripravujú, a dúfam, že mnohé iniciatívy prinesú európskej integrácii čerstvý impulz a nové nápady.
<P>
Chcel by som ešte raz pekne poďakovať všetkým za spoluprácu na tejto téme.
<P>
(potlesk)
<SPEAKER ID="101" NAME="Predsedajúca">
Veľmi pekne ďakujem za vaše vedenie počas predsedníctva, aby sme toto dosiahli.
<SPEAKER ID="102" NAME="Maroš Šefčovič">
podpredseda Komisie. - Vážená pani predsedajúca, som tiež veľmi rád, že som tu dnes dopoludnia s vami, pretože sme spolu dosiahli veľmi dobré veci. Sotva rok od nadobudnutia platnosti Lisabonskej zmluvy vedieme diskusiu o blížiacom sa prijatí nariadenia o iniciatíve občanov. Ako povedal pán Lamassoure, zavádzame úplne novú úroveň participatívnej demokracie, ktorá doplní zastupiteľskú demokraciu, v ktorej v Európskej únii pôsobíme.
<P>
Po prvýkrát však ponúkame občanom inovatívny spôsob vyjadrenia ich prianí, vzájomného pôsobenia s inštitúciami a formovania programu Európskej únie. Som presvedčený, že to je veľmi dôležité ako prostriedok rozširovania európskeho priestoru. Je to veľmi dôležité na zvýšenie množstva európskych tém v hlavných mestách jednotlivých štátov a vytváranie celoeurópskej diskusie. Všetci vieme, že to Európska únia veľmi potrebuje.
<P>
Na dosiahnutie potenciálnych výhod, ktoré nám môže priniesť Lisabonská zmluva a občianska iniciatíva, musíme vytvoriť jasný postup. Z verejných konzultácií a konzultácií s Európskym parlamentom bolo veľmi jasné, že potrebujeme jednoduchý, zrozumiteľný, praktický a vyvážený postup. Myslím si, že sme tento cieľ dosiahli. Podarilo sa to naozaj vďaka dôkladným diskusiám, ktoré sme mali veľmi často tu v Európskom parlamente. Rád by som vám všetkým poďakoval za usporiadanie množstva vypočutí nielen vo Výbore pre ústavné veci (AFCO) a Výbore pre petície (PETI), ale aj vo väčšine politických skupín, pretože tieto vypočutia boli pre nás všetkých veľmi dôležité. Môžem vás ubezpečiť, že slúžili ako veľmi dôležitý zdroj inšpirácie a nových tvorivých nápadov, ktoré nám napokon pomohli zlepšiť pôvodný návrh Komisie.
<P>
Oceňujem tiež inovatívny spôsob, akým sa Európsky parlament ujal tejto iniciatívy. Mali sme štyroch spravodajcov z dvoch rôznych výborov. Alain Lamassoure ich nazval štvorčlenným pracovným tímom. Musím povedať, že to bol veľmi milý tím. Pracovať s každým z vás bolo príjemné. S radosťou som prijímal váš nový tvorivý prínos k nášmu tradičnému uvažovaniu, pretože každý z vás pristupoval k téme z iného uhla a priniesol vlastnú skúsenosť, ako zlepšiť pôvodný návrh Komisie. Naozaj si to cením.
<P>
Vďaka tomuto novému inovatívnemu prístupu sme dosiahli v Európskom parlamente široký konsenzus. Zvlášť sa teším z veľmi jednoznačného hlasovania vo výbore AFCO.
<P>
Jednou z dôležitých myšlienok, ktoré vymysleli spravodajcovia, bol druh následného postupu, ktorý by sme mali priznať iniciatíve občanov. Som presvedčený, že nápad, aby organizátorov iniciatívy po jej úspešnom zavŕšení prijal príslušný vysokopostavený predstaviteľ Komisie, pochádza z Európskeho parlamentu. Myšlienka usporiadať vypočutia ako povinnú fázu, počas ktorej môžeme hlbšie prediskutovať ciele iniciatívy, prišla tiež z Parlamentu.
<P>
Rád by som zdôraznil, že sme veľmi radi a spokojní s tým, že sa verejné vypočutia budú konať na neutrálnej pôde, tu v Európskom parlamente, pretože tak dosiahneme, že Komisia nebude v nepríjemnej pozícii sudcu a poroty v jednej osobe. Komisia bude na vypočutiach zastúpená na primerane vysokej úrovni, pravdepodobne na úrovni komisára alebo generálneho riaditeľa zodpovedného za príslušnú vec, a bude pozorne sledovať diskusiu.
<P>
Chcel by som vás ubezpečiť a prostredníctvom vás aj všetkých európskych občanov, že sme si v Komisii absolútne vedomí dôležitosti a hodnoty milióna občanov podporujúcich konkrétny návrh. Budeme sa tomu venovať s úctou a veľkou pozornosťou.
<P>
V rámci tejto rozpravy mi je ľúto len toho, že budeme musieť chvíľu počkať, kým bude možné plne využiť iniciatívu občanov. Musíme však pochopiť, že ak chceme našim občanom poskytnúť lepšiu službu, musíme zmeniť niektoré vnútroštátne pravidlá v členských štátoch a musíme tiež vyvinúť softvér pre systém zberu online. Som si však istý, že sa nám to podarí v predpísanom čase a európski občania budú môcť využiť iniciatívu čo najskôr.
<P>
Veľmi si preto cením, že smerujeme k dohode v prvom čítaní, pretože to umožní našim občanom využiť nový nástroj oveľa rýchlejšie, ako sme pôvodne očakávali.
<P>
Dovoľte mi ešte raz sa poďakovať za skvelú spoluprácu so všetkými spravodajcami, s pani Gurmaiovou, s našou predsedajúcou, pani Wallisovou, s pánom Häfnerom a pánom Lamassourom. Ako som povedal, každý z nich priniesol skutočne nové a veľmi významné nápady, ako zlepšiť pôvodný návrh Komisie.
<P>
Rád by som sa tiež osobne poďakoval pánovi Olivierovi Chastelovi, pretože prejavil nesmiernu schopnosť dosiahnuť konsenzus. Viem, aké náročné to bolo v Rade, aké množstvo rozporov musel prekonať, a vďaka jeho úsiliu a vďaka skvelej práci belgického predsedníctva je teraz široký konsenzus aj v Rade.
<SPEAKER ID="103" NAME="Róża Gräfin von Thun und Hohenstein" LANGUAGE="PL">
Vážená pani predsedajúca, tiež by som sa chcela úprimne poďakovať spravodajcom za prípravu dokumentu, o ktorom dnes budeme hlasovať. Dúfam, že dnes odovzdáme tento mechanizmus do rúk občanov a že ho bude Komisia ďalej rozvíjať. Ja, samozrejme, súhlasím. Bol vytvorený taký jednoduchý, ako to bolo možné. To, o čom dnes budeme hlasovať, je výsledkom kompromisu, niekedy náročného kompromisu, a je mi skutočne jasné, že pán Lamassoure a ďalší spravodajcovia dosiahli v našom mene výsledok, ktorý je uskutočniteľný a uplatniteľný v praxi. Osobne mi je ľúto, že sa musím vzdať ustanovenia, ktoré dávalo právo podpísať iniciatívu 16-ročným, ale podporím znenie v dohodnutej podobe, pretože som si istá, že by nemalo dôjsť k ďalšiemu odkladu a že iniciatíva by mala byť odovzdaná občanom.
<P>
Som si istá, že dnes v skutočnosti vytvárame ďalšiu časť systému, aby sme mohli konať podľa toho, čo v tomto Parlamente mnohokrát povedal zosnulý Bronisław Geremek - Európa je zjednotená, nadišiel čas pre Európanov, aby boli aktívni. Dnes robíme konštruktívny krok týmto smerom. My tu nepíšeme Bibliu. O tri roky bude možné dnes navrhnuté postupy preskúmať a zlepšiť v prípade, že sa budú používať. Rozhodne k tomu ľudí vyzývam.
<SPEAKER ID="104" NAME="Kinga Göncz" LANGUAGE="HU">
Vážená pani predsedajúca, ako jedna z predstaviteliek výboru LIBE by som sa rada pridala k tým, ktorí blahoželali spravodajcom, a rada by som poďakovala Komisii za prácu, ako aj pánovi Šefčovičovi a pánovi Chastelovi za prácu v Rade, pretože významne prispeli k vytvoreniu solídneho a životaschopného textu, ktorý skutočne predstavuje krok smerom k zjednodušeniu a ktorý, ako dúfam, získa rozsiahlu podporu. Uskutočnili sa intenzívne diskusie a predložilo sa množstvo dobrých návrhov. Veľké množstvo dobrých návrhov tiež znamená, že sa museli zjednotiť, aby mohol byť výsledný návrh čo najprijateľnejší pre používateľov. Zozbierať milión podpisov je obrovský úspech a vyžaduje si obrovské množstvo práce. Radi by sme tiež oslovili tých, ktorí nemôžu prispieť elektronicky, ale radšej by vyjadrili svoje názory na papieri. Boli by sme radi, ak by sme mohli získať spätnú väzbu, a boli by sme radi, keby sme mohli čo najskôr vyriešiť akékoľvek problémy, ktoré vyplynú z tohto procesu. Je isté, že Európa bude mať z tohto nástroja významný prospech.
<SPEAKER ID="105" NAME="Cecilia Wikström" LANGUAGE="SV">
Vážená pani predsedajúca, pred rozhodnutím prijať Lisabonskú zmluvu politici pozitívne hovorili o príležitosti, ktorú prinesie iniciatíva občanov. Musíme teraz zabezpečiť, aby išlo o vplyvnú reformu pre demokraciu a nie o papierového tigra.
<P>
Bola som spravodajkyňou Výboru pre občianske slobody, spravodlivosť a vnútorné veci požiadaného o stanovisko a s potešením som predložila návrhy, ktoré by občanom zjednodušili veci. Chceli sme napríklad zapojiť mladých ľudí, a preto sme navrhli vek 16 rokov ako hranicu umožňujúcu účasť na iniciatíve. Rozhodnutie padlo pre vekovú hranicu 18 rokov, čo mi môže byť ľúto, no stále hovoríme o mladých ľuďoch. Predĺžili sme tiež časový rámec na 24 mesiacov. Zmenil sa na 12 mesiacov, napriek tomu sa však teším z kompromisu, pretože som v podstate optimistka.
<P>
Na druhej strane upozorňujeme, že tých, ktorí predložia iniciatívu, čaká veľké množstvo práce, ale dúfam, že prijmeme výzvu a zabezpečíme, aby sa iniciatívy občanov prijímali v inštitúciách EÚ s vážnosťou a v konštruktívnej a pozitívnej atmosfére.
<P>
Na záver by som chcela poďakovať všetkým kolegom poslancom za skvelú spoluprácu na tejto dôležitej iniciatíve.
<SPEAKER ID="106" NAME="Íñigo Méndez de Vigo" LANGUAGE="ES">
Vážená pani predsedajúca, poslanecký klub Európskej ľudovej strany (kresťanských demokratov) bude s nadšením hlasovať za túto správu a rád by som zablahoželal spravodajcom, Komisii a Rade k tejto dohode.
<P>
Dámy a páni, v roku 1980 sme zaviedli frázu "deficit demokracie". Mali sme tým na mysli, že v Európskej únii prijíma rozhodnutia len Rada ministrov na základe návrhov Komisie a že Parlament bol len požiadaný o radu.
<P>
Parlament sa od 80. rokov 20. storočia usiluje tento deficit demokracie prekonať prostredníctvom Maastrichtskej a Amsterdamskej zmluvy, ďalej prostredníctvom zmluvy z Nice, ústavnej zmluvy a Lisabonskej zmluvy. Verím, že pomocou Lisabonskej zmluvy, s novými právomocami Parlamentu a s účasťou národných parlamentov sme tento cieľ dosiahli.
<P>
Rozširujeme dnes tento úspech o iniciatívu občanov, za ktorú vďačíme solídnej spolupráci medzi národnými parlamentmi a Európskym parlamentom v rámci práce konventu. Rád by som tu dnes pripomenul nasledujúce mená: Jürgen Meyer, náš sociálnodemokratický kolega z Nemecka, a Alan Lamassoure, ktorí boli zodpovední za predloženie tejto iniciatívy plénu konventu a dosiahli jej schválenie.
<P>
Preto som presvedčený, že sme uzavreli kruh, pani predsedajúca. Verím, že dnes, keď schválime túto iniciatívu, podpíšeme tým rozsudok smrti pre myšlienku "deficitu demokracie".
<P>
Je teraz na nás, dámy a páni, aby sme konali zodpovedne, a aj dnes máme príležitosť tak konať. Schválením rozpočtu únie budeme napĺňať úlohu, ktorá sa od nás očakáva: zodpovedného Parlamentu so spolurozhodovacími právomocami.
<P>
Dámy a páni, myslím si, že toto je pre Európu dobrý deň.
<SPEAKER ID="107" NAME="Enrique Guerrero Salom" LANGUAGE="ES">
Vážená pani predsedajúca, knihu s názvom Democracy: The Unfinished Journey (Demokracia: neukončená cesta) napísal uznávaný analytik teoretických a praktických zmien, ktoré podstupujú súčasné demokracie.
<P>
Sme skutočne uprostred neukončenej cesty, počas ktorej sa zavŕšili mnohé etapy, ale naďalej sme v období rizík, neistoty a mnohých pochybností. Okrem týchto pochybností však máme aj zopár istôt.
<P>
Prvá je, že štruktúrou, ktorá pretrvala, je zastupiteľská demokracia: naše inštitúcie. Bez slobodných parlamentov založených na vôli ľudu by demokracia nikdy neprežila.
<P>
Pravda je však aj to, že demokracia dnes na zlepšenie kvality potrebuje inováciu, reformy a zmeny, popri súčasnom udržaní štruktúr, ktoré nám doposiaľ slúžili, a sily ich základov.
<P>
Aký druh zmien potrebujeme? Musíme sa vydať smerom k štýlu demokracie, ktorá rozširuje fórum zúčastnených, takže sa občania stanú viac ako len voličmi raz za štyri alebo päť rokov. Potrebujeme demokraciu, ktorá rozširuje priestor pre diskusiu, v ktorej občania diskutujú, dôvodia a vymieňajú si názory, takú, ktorá zväčšuje sociálny kapitál, v ktorej už občania nie sú izolovaní a môžu sa stať súčasťou spoločenstva. Potrebujeme tiež európsky rozmer pre tento druh demokracie.
<P>
Myslím si, že sme to dosiahli zavedením právnych predpisov pre iniciatívu občanov. Už viac neexistujú dva druhy legitímnosti, skôr sú tu dva hlasy za občanov: jeden je tu v Parlamente a ten druhý je v iniciatíve občanov. Poskytne nám to silnejšiu, participatívnejšiu a legitímnejšiu demokraciu.
<SPEAKER ID="108" NAME="Anneli Jäätteenmäki" LANGUAGE="FI">
Vážená pani predsedajúca, rada by som poďakovala všetkým za spoluprácu. Bol to úžasne priamočiary postup spolupráce. Iniciatíva občanov je vítané doplnenie aktívneho občianstva. Dúfam, že bude dôležitý na vyvolanie politickej diskusie. Nie všetky iniciatívy získajú dostatočnú podporu, môžu však priniesť do diskusie nové perspektívy.
<P>
Parlament chcel dosiahnuť, aby bola iniciatíva občanov čo najjednoduchšia, a to sa vo veľkej miere podarilo. Osobitne sa teším tomu, že Komisia a Parlament budú musieť usporiadať verejné vypočutie v prípade zozbierania milióna podpisov. Inštitúcie EÚ to prinúti skutočne počúvať, čo signatári navrhujú. Komisia im bude musieť zároveň vyčerpávajúco zdôvodniť svoje prípadné odmietavé stanovisko.
<P>
Bola by som rada, keby iniciatívu občanov mohli podpísať nielen títo občania, ale aj obyvatelia, ktorí žijú v každej krajine, no pre toto sa nenašla dostatočná podpora.
<P>
Význam iniciatívy občanov bude zjavný, až keď začne platiť. Dúfam, že to jedného dňa vyvolá širšiu diskusiu o záležitostiach EÚ ako doposiaľ.
<SPEAKER ID="109" NAME="Indrek Tarand" LANGUAGE="ET">
Vážená pani predsedajúca, som veľmi rád, že tento spor, ktorý sa ešte prednedávnom zdal byť nekonečným príbehom, sa vyriešil. Trvalo to príliš dlho, podobne ako foxtrot s našou milovanou Európskou službou pre vonkajšiu činnosť. Pomalý foxtrot vám spôsobí bolesti chrbta a váš partner môže byť sklamaný. V tomto prípade však nie je partnerom nikto iný ako naši občania. Dúfam, že tento nový druh demokracie uspeje a že nezradíme očakávania našich občanov. Najsmutnejšou vecou na celej diskusii bolo pre mňa to, že sme boli príliš často svedkami nedôvery voči občanom, obavy, že občania prídu s hlúpymi nápadmi. Ako určite zistíme, táto obava nie je opodstatnená.
<P>
Pán Šefčovič, bol by som rád, keby Komisia začala viac veriť vlastným občanom. Ako zástupca Estónska by som chcel poďakovať aj Rade, ktorá zachovala možnosť digitálneho podpisu, pretože je to pre náš ľud kľúčové. Európa netrpezlivo čaká na tvorivé nápady svojich občanov. Ďakujem.
<SPEAKER ID="110" NAME="Emma McClarkin">
v mene skupiny ECR. - Vážená pani predsedajúca, európska iniciatíva občanov (EIO) je veľmi dôležitý prejav aktivity zo strany EÚ a veľká príležitosť zvýšiť demokratickú účasť v Európe a posilniť prepojenia medzi občanmi a politikmi.
<P>
Hoci prekážka spočívajúca v povinnosti poskytnúť čísla pasu ostáva uplatniteľná v dvoch tretinách členských štátov, spolu s ďalšími poslancami skupiny ECR som pomohla vytvoriť používateľsky prístupnejšiu iniciatívu občanov zrušením hrozne byrokratického dvojitého overenia prípustnosti, ktorý navrhovala Komisia, a zaistením toho, že európska iniciatíva občanov bude k dispozícii ľudovým hnutiam a nielen veľkým organizovaným záujmovým skupinám.
<P>
Skutočné iniciatívy zdola si zaslúžia pre zmenu úspech, aj keby nerešpektovali duch európskeho federalizmu. Najdôležitejšie je, že Komisia bude povinná uviesť presné dôvody odmietnutia EIO a tiež presne uviesť, ako plánuje ďalej postupovať v prípade úspešnej iniciatívy. Kľúčom v tomto postupe je transparentnosť.
<P>
Je najvyšší čas, aby Európska únia začala primerane uznávať názory európskych občanov a počúvať hlas ľudu. Dúfam, že tento systém prinesie väčší cit pre demokraciu a pre demokratickú zodpovednosť zo strany Európskej komisie a inšpiruje k diskusii o ďalšom smerovaní EÚ.
<SPEAKER ID="111" NAME="Helmut Scholz" LANGUAGE="DE">
Vážená pani predsedajúca, pán Šefčovič, dámy a páni, z dopoludňajšej diskusie o nadchádzajúcom stretnutí Európskej rady už jasne vysvitlo, že vnútri Európskej únie existuje problém legitímnosti. Dôvody spočívajú predovšetkým v skutočnosti, že politika až príliš často obchádza každodenné záujmy občanov. Oprávnene očakávajú, že budú do tvorby politiky viac zapojení. Výstižným vyjadrením sú protesty v mnohých krajinách EÚ. Zavedenie európskej iniciatívy občanov, o ktorej dnes hlasujeme, znamená, že po prvýkrát v dejinách EÚ bude k dispozícii nástroj, ktorý umožní občanom Európy priamo vyjadriť očakávania a požiadavky, okamžite prichádzať s iniciatívami, podnikať nadväzujúce kroky a priamo sa zúčastňovať na tvorbe politiky.
<P>
Súčasné nariadenie je dobré, ale naša skupina si myslí, že by mohlo a malo byť ešte lepšie. To, či občania a obyvatelia Európy skutočne využijú iniciatívu občanov, bude napokon záležať na nás tu v Parlamente. Ako vážne vnímame záväzok podporovať nevyhnutný otvorený prístup, ku ktorému sme sa sami zaviazali? Budeme do troch rokov pripravení a dokážeme predstúpiť pred Radu a Komisiu s otázkou ďalšieho rozvoja iniciatívy? V aktuálnom nariadení sú už určené témy a my dnes chceme o týchto bodoch opäť hlasovať. Hodnota iniciatívy občanov sa nebude posudzovať podľa medziinštitucionálneho kompromisu dosiahnutého medzi Radou a Komisiou, ale podľa toho, či sa skutočne využíva. Skutočnosť, že dnešný výsledok je výrazne lepší, a za úzku spoluprácu a dosiahnutie skvelého pokroku pri zlepšovaní tohto nariadenia by som rád poďakoval najmä pani Gurmaiovej, pani Wallisovej, pánovi Lamassourovi a pánovi Häfnerovi, je tiež prínosom mnohých členov občianskej spoločnosti, ktorí naše úvahy a diskusie podrobili opakovaným skúškam reálnosti a uskutočniteľnosti. Rád by som využil túto príležitosť a poďakoval im.
<P>
Vyzývam občanov Európy, aby prevzali iniciatívu.
<SPEAKER ID="112" NAME="Morten Messerschmidt" LANGUAGE="DA">
Vážená pani predsedajúca, odvtedy, čo pred rokom nadobudla platnosť Lisabonská zmluva, prešiel na inštitúcie EÚ nebývalý objem právomocí a počas toho uplynulého roka sme boli svedkom toho, ako predovšetkým Európsky parlament vyťažil z tohto stavu a pripravil členské štáty o obrovský podiel moci.
<P>
Keď Lisabonská zmluva nadobudla platnosť, žiarili dve svetielka. Jedným z nich bola iniciatíva občanov. Preto som sa v mene našej strany v Dánsku a tiež našej skupiny tu v Európskom parlamente zúčastnil rokovaní práve s ambíciou zaviesť iniciatívu občanov, čo bolo i napriek všetkému slabým svetielkom v inak veľmi temnej a veľmi federálnej EÚ.
<P>
S niektorými vecami sme nesúhlasili. Viacerí spravodajcovia už spomenuli, že niekto chcel rozšíriť právo na predloženie iniciatívy občanov na ľudí, ktorí nie sú občanmi, a niekto iný chcel rozhodovať o veku oprávňujúcom na účasť na hlasovaní za iné členské štáty a podobne. S tým sme nemohli súhlasiť. Rámec, na ktorom sme sa napokon dohodli, však obsahuje pozitívne prvky. Naša skupina preto v duchu demokracie a s cieľom podporovať pozitívne prvky, ktoré napriek všetkému obsahuje Lisabonská zmluva, tiež podporí túto iniciatívu.
<SPEAKER ID="113" NAME="Bruno Gollnisch" AFFILIATION="NI">
(FR) Vážená pani predsedajúca, dámy a páni, iniciatíva občanov v znení navrhnutom zmluvami a upravená v tomto nariadení je paródiou na demokracie. Po prvé, vedie občanov k viere, že ich hlas bude v eurokracii vypočutý, hoci eurokracia ich systematicky odmietla počúvať, keď sa v referende jasne vyjadrili, že si neželajú vytvorenie európskeho superštátu. Preto začnite počúvať verejnosť, keď hovorí "nie" alebo keď vám povie, aby ste zastavili.
<P>
Paródiou demokracie je tiež so zreteľom na obmedzenia prípustnosti. Iniciatívy občanov musia byť v súlade so zmluvami a takzvanými princípmi, ktoré sú ich základom. Takže v mene princípov slobody pohybu obsiahnutých v zmluvách sa nemilosrdne odmietne akákoľvek žiadosť o ochranu našich hospodárstiev, odmietnu sa akékoľvek brzdy finančníctvom ovplyvnenej globalizácie, ktorej devastujúcimi účinkami dnes trpíme, odmietneme teda veci, ktoré mali akýmkoľvek spôsobom zvrátiť prisťahovalecké vlny. Akúkoľvek iniciatívu, ktorá sa bude snažiť zastaviť rokovania s Tureckom, pravdepodobne postihne rovnaký osud, keďže môžeme žiadať Komisiu, aby konala, ale nemôžeme ju žiadať, aby prestala konať. Ak iniciatíva získa dostatok podpisov, Komisia nie je povinná ju uplatniť, ale len odôvodniť svoje rozhodnutie. To je skutočná paródia na demokraciu.
<SPEAKER ID="114" NAME="Mariya Nedelcheva" AFFILIATION="PPE">
(FR) Vážená pani predsedajúca, predovšetkým by som chcela spravodajcom vzdať česť za obrovský kus práce. Vážené dámy a páni, v Európskom parlamente existujú okamihy, ktoré sa neopakujú. Dnes je jeden z nich. Chceli sme občanom poskytnúť jasný, jednoduchý a účinný nástroj, ktorý by ich priblížil inštitúciám.
<P>
V prvom rade musíme vyzdvihnúť snahy zjednodušiť postup. Fáza registrácie je teraz rýchla a jasná. Našou povinnosťou je šíriť podmienky, ktoré musí splniť iniciatíva, aby bola zaregistrovaná. Musia byť dodržané hodnoty Únie a právomoci Komisie súvisiace s uplatňovaním zmlúv.
<P>
Po druhé, rada by som upriamila vašu pozornosť na ročný termín pre členské štáty. Skutočnosť, že plnia tento termín a zabezpečujú ochranu údajov, vyšle našim občanom silný signál.
<P>
Do tretice by som rada vyjadrila svoju spokojnosť s trojmesačnou lehotou, politickými a právnymi dôvodmi a postupom, ktorý Komisia musí dodržiavať pri usporadúvaní verejných vypočutí spoločne s Parlamentom. Na základe týchto troch bodov je určite možné povedať, že v rukách európskych občanov bude čoskoro nástroj, ktorý je jednoduchší, ako sa očakávalo, jasnejší, ako by sa zdalo na prvý pohľad, a údajne účinnejší.
<P>
Na záver by som si naďalej dávala pozor na možné nepriaznivé účinky v prípadoch financovania iniciatívy politickými stranami. Stále si myslím, že v tomto nám občania budú môcť čosi vyčítať. Spolieham týmto na nás všetkých, že spustíme poplach pri prvých známkach zneužitia nástroja na výlučne stranícky politický účel, pretože hlavne to je náš záväzok a mali by sme hlasovať za nástroj participatívnej demokracie, ktorý patrí len občanom.
<SPEAKER ID="115" NAME="Victor Boştinaru" AFFILIATION="S&amp;D">
Vážená pani predsedajúca, rád by som vám na úvod zablahoželal k vášmu prínosu ako spoluspravodajkyne nášho Výboru pre petície.
<P>
Ako možno viete, iniciatíva občanov bola hlavnou prioritou našej skupiny S&D. Na úvod by som chcel zablahoželať všetkým štyrom spoluspravodajcom z Výboru pre ústavné veci a Výboru pre petície za spoločnú prácu pri príprave tejto pozoruhodnej správy, rovnako ako za spôsob, akým rokovali s Radou a Komisiou, aby dosiahli taký dobrý výsledok. Rád by som tiež spomenul naozaj významnú úlohu, ktorú zohral podpredseda Európskej komisie pán Šefčovič, a jeho pripravenosť, otvorenosť a angažovanosť pri rokovaní s Radou aj s Parlamentom.
<P>
S radosťou budem dnes, len pár mesiacov po začatí konania, hlasovať o tomto výnimočnom a kľúčovom nástroji participatívnej demokracie v Európskej únii. Značnú zásluhu na tomto dokumente má Európsky parlament. Dve tretiny textu pripravil Parlament, čím opäť preukázal neustály záujem o zapájanie európskych občanov do politickej diskusie a o ich zbližovanie s Európskou úniou.
<P>
Považujem tento dokument za vyvážený. Prispieva k nášmu spoločnému cieľu zveriť iniciatíve občanov dôležitú úlohu pri rozvíjaní európskej demokracie a posilniť potenciál európskych občanov ovplyvniť európske politiky. Tento nástroj je skutočne určený na podporu hlbšej diskusie v celej občianskej spoločnosti. Ako naša skupina od začiatku zdôrazňovala, tento nástroj je prístupný a jednoducho navrhnutý a tiež jasný a podrobný, aby nebol sklamaním.
<P>
Chcel by som sa vám veľmi poďakovať a zaželať vám po tomto pozoruhodnom úvode veľa úspechov.
<SPEAKER ID="116" NAME="Andrew Duff" AFFILIATION="ALDE">
Vážená pani predsedajúca, v rozpore s domnienkami niektorých rečníkov som presvedčený, že iniciatíva občanov bola od začiatku určená na to, aby pomocou nej mohli občania požiadať Komisiu o návrh zmeny základných zmlúv.
<P>
Som veľmi rád, že výsledné znenie článku 2 nariadenia verne opakuje znenie článku 11 ods. 4 samotnej zmluvy. Návrh Komisie na zmenu zmlúv patrí bezpochyby do rámca zákonných právomocí Komisie a všetci zo skúsenosti vieme, že je často potrebné zmeniť zmluvy, aby mohli byť ich ciele úspešne naplnené.
<P>
Občania by teda mali s odvahou naplno využiť tento skvelý nový pokus v postnárodnej demokracii.
<SPEAKER ID="117" NAME="Marek Henryk Migalski" AFFILIATION="ECR">
(PL) Vážená pani predsedajúca, ako povedala pani McClarkinová, naša politická skupina podporí tento systém, pretože je dobrý, a v hlasovaní by mal byť podporený. Som rád, že počas práce na systéme bolo možné odstrániť viaceré prvky, ktoré vyvolávali obavy. Okrem iného sa zlepšila ochrana osobných údajov a zvýšil sa aj minimálny vek umožňujúci podporu iniciatívy zo 16 na 18 rokov. Je to dobrý výsledok.
<P>
Mám napriek tomu viaceré kritické poznámky. Po prvé, ako povedala pani kolegyňa McClarkinová, v skutočnosti bude o prijatí alebo neprijatí iniciatívy rozhodovať Komisia a hlas ľudu bude naďalej závislý od úradníkov, nech aj konajú v dobrej viere. Mali by sme ďalej zvážiť, či 300 000 hlasov potrebných na iniciatívu a štvrtina členských štátov, ktoré musia byť zastúpené, nie je príliš nízka hranica. V Poľsku si vyžaduje porovnateľná iniciatíva podpisy 100 000 ľudí. Myslím si, že v oveľa väčšej mierke celej Európskej únie - Poliaci tvoria len 8 % obyvateľstva - je to sporné. Napriek týmto pochybnostiam si systém zaslúži podporu a Európski konzervatívci a reformisti ho určite podporia.
<SPEAKER ID="118" NAME="Bairbre de Brún" AFFILIATION="GUE/NGL">
(GA) Vážená pani predsedajúca, predovšetkým by som rada poďakovala vám a spravodajcom. Práca spravodajcov predstavuje významné zlepšenie návrhu Komisie.
<P>
Som však sklamaná, že niektoré prvky návrhu vylúčia ľudí, ktorí by mali byť zapojení. Vyzývam Parlament, aby pozorne zvážil pozmeňujúce a doplňujúce návrhy prijaté veľkými väčšinami vo Výbore pre petície a ktoré boli opäť predložené v pléne - pozmeňujúce a doplňujúce návrhy č. 71, 72, 73 a 74. Mali by sme si predovšetkým dať pozor na to, aby sme obyvateľom EÚ, ktorí nezískali občianstvo, nepodsúvali predstavu, že ich názory nie sú potrebné alebo vítané. A podobne, mladých ľudí by sme mali povzbudiť, aby sa zúčastňovali na témach súvisiacich s politikami EÚ.
<P>
V súčasnej situácii nebudú môcť všetci obyvatelia EÚ, ani dlhodobí obyvatelia, podpísať iniciatívu občanov. Účasť bude možná len pre ľudí s občianstvom EÚ.
<P>
Zámerom pozmeňujúcich a doplňujúcich návrhov č. 72 a 73, ktoré sme ešte raz predložili v pléne, je preto zabezpečiť, aby sa do milióna podpisov požadujúcich aktivitu Komisie počítali aj podpisy obyvateľov.
<SPEAKER ID="119" NAME="Daniël van der Stoep" AFFILIATION="NI">
(NL) Vážená pani predsedajúca, nie som si istý, čo si mám myslieť o tejto iniciatíve občanov. Zapojenie občanov do rozhodovania znie veľmi pekne, ale, samozrejme, bolo by lepšie umožniť tým istým občanom hlasovať o Lisabonskej zmluve v referende.
<P>
Nazývať zmluvu, ktorá bola našim občanom nanútená, dialógom s občanmi je podľa mňa cynické a ironické. Vážená pani predsedajúca, obávam sa, že z iniciatívy občanov sa vykľuje len nafúknutá kozmetická úprava. Komisia získala plnú moc neuznať návrhy. Samozrejme, návrhy ľavicovej eurofilnej elity, ktorá očividne zastáva proeurópsky postoj, budú schválené.
<P>
Alebo ma môže pán komisár zbaviť týchto obáv? Predpokladajme, že máme na stole iniciatívu občanov za zastavenie rokovaní s Tureckom alebo za zrušenie tohto Parlamentu, čo by, samozrejme, bolo fantastické. Bude ich potom Komisia brať vážne? Rád by som počul, čo si o tom myslíte.
<P>
Pani predsedajúca, dôvera občanov voči Európskej únii už narazila na úplné dno. Predpokladám, že iniciatíva občanov na tom takmer nič nezmení, a v podstate ma to netrápi, pretože čím viac ľudí si všimne rozpad Európskej únie, tým lepšie.
<SPEAKER ID="120" NAME="Anna Maria Corazza Bildt" AFFILIATION="PPE">
Vážená pani predsedajúca, ako tieňová spravodajkyňa Výboru pre občianske slobody, spravodlivosť a vnútorné veci som bola plne oddaná pomoci formovať toto nové právo na politickú iniciatívu pre občanov Európy s cieľom skutočne dať moc ľuďom.
<P>
Podporujem konečný kompromis a blahoželám pánovi Lamassourovi. Robí ju užívateľsky prijateľnou, jednoduchou a dostupnou pre občanov. Vítam najmä transparentnosť, pokiaľ ide o politickú a finančnú podporu. Ľutujem však, že je povolené financovanie od politických strán a skupín a že politici na vnútroštátnej úrovni môžu byť iniciátormi.
<P>
Kolegovia poslanci, nechcem tu pokaziť zábavu, ale buďme realistickí. Je tu riziko, že demokratický proces v Európe by mohol byť nielen podporený, ale aj zmarený, a že iniciatíva občanov by mohla byť zneužitá, ak nie ovládnutá, extrémistami a populistami.
<P>
Myslím si, že teraz musíme všetci prevziať spoločnú zodpovednosť a zabezpečiť, aby sa využívala v prospech občanov. Vyzývam zvolených politikov v členských štátoch, aby rešpektovali skutočnosť, že majú zastupiteľskú demokraciu na vyjadrenie svojich názorov a táto iniciatíva je pre občanov. Vyzývam Komisiu, aby riadne informovala občanov a vyhla sa vzbudzovaniu falošných očakávaní a aby bola prísna, čo sa týka kritérií prijatia.
<P>
Vyzývam médiá, aby zohrávali svoju úlohu v poskytovaní pravdivých informácií, a členské štáty, aby rešpektovali osobné údaje, aby ľudia cítili dostatočnú dôveru zapojiť sa. Skutočne dúfam, že budeme schopní dať občanom šancu, aby boli súčasťou tejto diskusie a radi využívali tento nástroj.
<SPEAKER ID="121" NAME="Hannes Swoboda" AFFILIATION="S&amp;D">
(DE) Vážená pani predsedajúca, nie som členom žiadneho výboru, ktorý je priamo zainteresovaný, ale napriek tomu som plne podporil našu spravodajkyňu pani Gurmaiovú a rád by som poďakoval všetkým spravodajcom. Som presvedčený, že sme urobili významný krok vpred v procese demokratizácie Európskej únie.
<P>
Viem, že mnohí ľudia sa obávajú možného zneužitia tohto nástroja. Je však na nás, aby sme v našich politikách brali do úvahy obavy a problémy občanov, a potom nebudú môcť zneužívať iniciatívu občanov. Je na nás, aby sme používali naše politiky proti iniciatívam občanov, ak si myslíme, že idú zlým smerom. Oponovať iniciatívam je určite užitočnejšie, ako ich ignorovať.
<P>
Na rozdiel od pani Corazzovej Bildtovej si myslím, že sa dosiahol dobrý kompromis. Som presvedčený, že politické strany by nemali používať nástroj iniciatívy, pretože na to sú tam politické strany a Parlament. Samozrejme, je úplne správne, že politici by nemali byť z diskusie vylúčení. Preto si myslím, že tento nástroj predstavuje krok správnym smerom.
<P>
Teraz je na politických stranách, aby pod pozorným dohľadom občanov a iniciatívy občanov zaviedli správne politiky, aby sa zaoberali želaniami a obavami občanov, aby ich preniesli do Parlamentu a aby sa v oveľa väčšej miere zapájali do dialógu s občanmi. Tento nástroj tiež núti politikov, aby konali rozumnejšie a formovali Európu tak, aby bola skutočne blízko k občanom a nie od nich vzdialená, čo právom kritizuje mnoho ľudí.
<P>
Chcel by som ešte raz poďakovať spravodajcom za ich usilovnú prácu. Som presvedčený, že toto je významný krok smerom k demokracii v Európe a v konečnom dôsledku za to v Parlamente bojujeme - za demokratickú Európu.
<SPEAKER ID="122" NAME="Tadeusz Cymański" AFFILIATION="ECR">
(PL) Vážená pani predsedajúca, chcel by som pridať svoj hlas k prejavom podpory a súhlasu s týmto systémom. Na druhej strane vyjadrenie určitých pochybností a pripomienok nenaznačuje nedostatok podpory, len to odráža obavu, či sa bude tento systém používať správnym spôsobom. Chcel by som tu zdôrazniť, že mnohé z príležitostí, nádejí a tiež obáv, o ktorých sa hovorí - spomenul to medzi inými pán Migalski -, sa týkajú nádeje, že tento nástroj, ktorý je taký veľmi potrebný a ktorý urobí tak veľa pre posilnenie a rozšírenie demokracie, nebude v praxi zneužívaný.
<P>
Paradoxne, tento nástroj by mohol byť v praxi ľahko zneužívaný, a to nielen extrémistami, ale aj silnými a mocnými záujmovými skupinami. Hovorím to, pretože si myslíme, že hranica 1 000 000 vyhlásení podpory nie je veľkou hranicou v porovnaní s demografickým potenciálom Únie. Ak však zdôrazníme, že rozhodnutie prijať alebo odmietnuť iniciatívu však bude závisieť vo veľkej miere od svojvoľného hodnotenia, môže to tiež vyvolať vážnu kritiku zo strany samotných občanov. Aby som to zhrnul, myslím si, že by sme mali urýchliť prácu na systéme a stanoviť si to za prioritu, ale je tiež potrebné, aby sa tento systém podrobil veľmi dôkladnej, opatrnej a rozumnej analýze.
<SPEAKER ID="123" NAME="Diane Dodds" AFFILIATION="NI">
Vážená pani predsedajúca, stojím tu ako demokratka a niekto, kto verí, že by mala byť podporovaná väčšia účasť v demokratickom procese. Buďme úprimní, medzi politikmi a občanmi chýba spojenie. Je preto veľmi dôležité, aby sme počúvali hlas obyčajného občana.
<P>
Európska iniciatíva občanov (EIO) je teoreticky rozumný koncept, ale napriek tomu je moje nadšenie zmiernené skutočnosťou, že Komisia má stále značné právomoci. Nemôžeme tiež ignorovať skutočnosť, že mechanizmus zbierania podpisov pre EIO, dokonca aj s požiadavkou účasti zníženou na štvrtinu členských štátov, môže znamenať, že zozbierať požadované podpisy je veľmi ťažké pre všetkých okrem veľkých lobistických organizácií, ktoré už fungujú na celoeurópskom základe. Toto musí byť naozaj nástroj občana a nie mimovládnej organizácie.
<SPEAKER ID="124" NAME="Paulo Rangel" AFFILIATION="PPE">
(PT) Vážená pani predsedajúca, pán komisár, dámy a páni, členovia Rady, chcel som povedať, že iniciatíva občanov predstavuje veľmi dôležitý krok smerom k uznaniu ústavnej podstaty Európskej únie. Iba ústavný subjekt, či už má, alebo nemá písanú ústavu, môže poskytnúť svojim občanom nástroj, ktorý má takúto schopnosť, a v našom konaní spoznávam niečo, čo má veľkú hodnotu: hodnotu poskytnutia ústavnej podstaty Európskej únii.
<P>
Chcel som tiež povedať, že toto je veľmi významný krok pre občanov a solidaritu medzi občanmi. Tým, že jedna štvrtina krajín je minimálnou podmienkou spustenia iniciatívy, tiež vytvárame transeurópske a celoeurópske hnutie, pretože to je pre lobistické skupiny alebo stranícke záujmy oveľa ťažšie ovládnuť. V protiklade s tým, čo sa tu hovorí, je to oveľa ťažšie, ak požadujeme, aby túto iniciatívu podpísali občania siedmich alebo ôsmich krajín. A preto som presvedčený, že to bude tiež spôsob na posilnenie solidarity medzi európskymi štátmi, solidarity medzi občanmi európskych štátov, solidarity v tejto chvíli, dva dni pred tohtoročným decembrovým zasadnutím Európskej rady, ktoré bude také rozhodujúce, solidarity, ktorú teraz potrebujeme viac ako inokedy.
<SPEAKER ID="125" NAME="Roberto Gualtieri" AFFILIATION="S&amp;D">
(IT) Vážená pani predsedajúca, dámy a páni, postup patrí k demokracii, a preto vykonávanie iniciatívy občanov nebolo len technickým úkonom, ale prinieslo zásadné rozhodnutia, ktoré umožnili zmeniť iniciatívu občanov na nástroj, ktorý je prakticky schopný pomôcť vybudovať skutočný európsky politický priestor.
<P>
Parlament nepochybne uplatnil svoje výsady príkladným spôsobom a významne zlepšil pôvodný návrh. Hlavné výsledky sa už spomenuli a nemusím vám ich pripomínať. Chcel by som však zdôrazniť ešte jeden, ku ktorému významne prispela naša skupina: európske politické strany budú tiež môcť podporovať iniciatívu občanov. Tento výsledok má veľký význam, pretože osud európskej demokracie spočíva v jej podstate, keďže nemôžeme mať skutočnú medzinárodnú demokraciu, kým európske politické strany neprevezmú skutočnú úlohu v demokratickom procese. Dnes robíme krok vpred týmto smerom a to je ďalší dôvod, prečo je to veľký deň pre európsku demokraciu.
<SPEAKER ID="126" NAME="Erminia Mazzoni" AFFILIATION="PPE">
(IT) Vážená pani predsedajúca, pán komisár, pán úradujúci predseda Rady, dámy a páni, chcela by som poďakovať všetkým spravodajcom za včasnosť vykonanej práce a dosiahnutý dobrý kompromis. Ako predsedníčke Výboru pre petície mi dovoľte osobitne poďakovať pani Wallisovej a pánovi Häfnerovi a okrem nich aj tieňovým spravodajcom, ktorí - tvoriac dosť veľký tím - boli schopní správne smerovať všetky názory, ktoré vyplynuli z diskusie vedenej v rámci Výboru pre petície.
<P>
Myslím si, že sme pracovali s plným vedomím dôležitosti úlohy, ktorú sme vykonávali. Iniciatíva občanov je naozaj významným cieľom v procese budovania Európy ľudí, demokratickej Európy a skutočne participatívnej Európy.
<P>
Vo Výbore pre petície sme pracovali s týmto cieľom, spolupracovali sme s Výborom pre ústavné veci a uplatňovali sme postup stanovený v článku 50 rokovacieho poriadku. Ako zdôraznili mnohí kolegovia a spravodajcovia, naším cieľom bolo urobiť postup čo najpoužiteľnejší, najnezaťažujúcejší, najtransparentnejší a najefektívnejší.
<P>
S týmto cieľom sme pracovali na zavedení povinností pre Komisiu a obmedzení jej priestoru na hodnotenie, pokiaľ ide o kritériá prípustnosti, ktoré sme zaviedli. Chcela by som upokojiť kolegov poslancov, ktorí vyjadrili oprávnené a pochopiteľné obavy, ktorými sme sa zaoberali počas rozpravy, a na mnohé z nich sme sa snažili poskytnúť odpovede.
<P>
A napokon, pretože táto téma je mi veľmi blízka, by som chcela zdôrazniť dôležitosť zavedenia verejného vypočutia pre zástupcov iniciatívy občanov, ktoré zorganizuje Komisia spolu s Európskym parlamentom. Ako predsedníčka Výboru pre petície by som chcela vyjadriť moju spokojnosť, pretože podľa dohody medzi zúčastnenými stranami bude touto úlohou v rámci Parlamentu pravdepodobne poverený výbor, ktorému predsedám.
<SPEAKER ID="127" NAME="Matthias Groote" AFFILIATION="S&amp;D">
(DE) Vážená pani predsedajúca, v prvom rade by som rád poďakoval každému, kto to umožnil, a predovšetkým bývalej podpredsedníčke Sylvii-Yvonne Kaufmannovej, ktorá vykonala veľa prípravnej práce počas predchádzajúceho volebného obdobia, aby zabezpečila, že príde deň, keď sa európska iniciatíva občanov stane skutočnosťou.
<P>
Niekedy majú občania EÚ pocit, že Európa a jej inštitúcie sú veľmi vzdialené. Tento nástroj, európska iniciatíva občanov, priblíži inštitúcie k občanom. Je to vynikajúci nástroj, ktorý posilní demokraciu, viac zapojí ľudí a umožní im prevziať iniciatívu. Myslím si, že počas nasledujúcich pár mesiacov budú veľmi dôležité dve veci. Jedna je vytvorenie prístupu vrátane digitálneho prístupu k iniciatíve občanov cez internet spôsobom, ktorý umožní jej jednoduché používanie, ale je tiež bezpečný. Druhá je, že po úspešnej iniciatíve občanov by mal nasledovať právny akt. Preto chcem Komisii položiť túto otázku: Ako v budúcnosti rozhodneme, ktoré iniciatívy budú viesť k právnemu aktu a ktoré jednoducho len k vypočutiu? Možno by ste to mohli vysvetliť, pán Šefčovič. Chcel by som vám tiež znova poďakovať za vašu prácu a za prácu, ktorú urobila Rada.
<SPEAKER ID="128" NAME="György Schöpflin" AFFILIATION="PPE">
Vážená pani predsedajúca, spustenie iniciatívy občanov je nepochybne jednou z najdôležitejších udalostí v procese európskej integrácie. Predstavuje kvalitatívne prerozdelenie moci v rámci Európskej únie a má potenciál vytvárať významnú inováciu v európskej politike.
<P>
Postavenie občanov na rovnakú úroveň, na akej je Parlament a Rada, poskytnutím práva vyzvať Komisiu, aby predložila právne predpisy, má ďalekosiahle dôsledky. Po prvé, nová inštitúcia vytvára priestor na spochybňovanie jednej zo základných čŕt spôsobu, ktorým bol navrhnutý celý integračný proces, a to, že bol od začiatku vedený elitou. V mnohých ohľadoch je to veľmi úspešné, ale rovnako teraz málokto pochybuje, že bez aktívnej podpory občanov narazí integračný proces na prekážky. Skutočne existuje stále viac dôkazov, že občania vnímajú EÚ ako vzdialenú, zložitú a nepreniknuteľnú. Mali veľmi málo dôvodov byť súčasťou EÚ, pretože na to chýbali prostriedky.
<P>
Iniciatíva občanov to napraví. Vytvára nástroj, ktorý je schopný preklenúť priepasť medzi EÚ a ľudom. Je v záujme všetkých, aby tento nástroj teraz fungoval a aby fungoval čo najúčinnejšie.
<SPEAKER ID="129" NAME="Sylvie Guillaume" AFFILIATION="S&amp;D">
(FR) Vážená pani predsedajúca, dámy a páni, rada by som v prvom rade zablahoželala všetkým spravodajcom a najmä svojej kolegyni a susedke pani Gurmaiovej za ich vynikajúcu prácu v tejto veci.
<P>
Vytvorenie iniciatívy občanov je jednou z najzaujímavejších inovácií Lisabonskej zmluvy. Podľa môjho názoru predstavuje novú legislatívnu právomoc v rámci európskych inštitúcií, ktorá je vložená do rúk občanov.
<P>
V kontexte, v ktorom je pocit spolupatričnosti s Úniou stále príliš slabý a v ktorom sú miery neúčasti najmä v európskych voľbách zvlášť znepokojujúce, umožní tento nový nástroj európskym občanom stať sa plnohodnotnými aktérmi v európskej demokracii. Okrem toho táto záležitosť vzbudzuje obrovskú zvedavosť a nepochybný záujem.
<P>
Preto zdôrazňovať výhradne riziká, ktoré by iniciatíva občanov mohla predstavovať, by vyslalo zlý signál. Zatiaľ čo je, samozrejme, potrebné primerane sa vyrovnať s touto právnou úpravou, nesmieme sa báť diskusie, ktorá by mohla vzniknúť.
<P>
Kompromis medzi Parlamentom a Radou je dokonale vyvážený a po prijatí tohto textu bude otázkou zabezpečiť, aby tento nástroj nadobudol účinnosť čo najskôr, pretože občania to od nás očakávajú a toto je významná príležitosť.
<P>
(potlesk)
<SPEAKER ID="130" NAME="Carlo Casini" AFFILIATION="PPE">
(IT) Vážená pani predsedajúca, dámy a páni, ako predseda Výboru pre ústavné veci vystupujem predovšetkým preto, aby som poďakoval všetkým členom nášho výboru za ich dobrú prácu, najmä pánovi Lamassourovi a pani Gurmaiovej, ktorí odviedli vynikajúcu prácu pri dosiahnutí cieľa vykonať jednu z najdôležitejších zmien v Lisabonskej zmluve.
<P>
Výbor si tiež vypočul názor všetkých národných parlamentov a expertov, pričom úzko spolupracoval s Komisiou - za čo by som chcel srdečne poďakovať pánovi komisárovi Šefčovičovi - a s Radou ochotnou zapojiť sa do dialógu, za čo by som chcel poďakovať pánovi Chastelovi.
<P>
Uplatňovanie článku 50 rokovacieho poriadku tiež fungovalo veľmi dobre a umožnilo nám účinne spolupracovať s Výborom pre petície.
<P>
Osobne som podporoval potrebu ročnej lehoty pre nadobudnutie účinnosti nariadenia a určite to nebolo preto, aby sa oddialilo jeho uplatňovanie, ale práve naopak, aby sa zaistilo, že jeho počiatočné vykonávanie bude uskutočnené úplne a svedomito, aby všetky členské štáty bez výnimky boli schopné splniť požiadavku pripraviť nástroje účasti a kontroly.
<P>
Myslím si, že najväčším pozitívnym účinkom nového systému je zvýšenie povedomia o občianstve EÚ, ktoré bolo teraz obohatené o právo účasti na legislatívnom procese vrátane poskytovania podnetov. Som si tiež istý, že poskytnutý mechanizmus zaručí jednoduchú účasť pre občanov, pričom tiež zabráni zneužívaniu.
<P>
Nakoniec, keďže do vianočných slávností chýba len niekoľko dní, si myslím, že prijatie tohto nariadenia predstavuje pekný darček pre európskych občanov a pre Európu samotnú.
<SPEAKER ID="131" NAME="Jo Leinen" AFFILIATION="S&amp;D">
(DE) Vážená pani predsedajúca, som rád, že môžem hovoriť po svojom nástupcovi vo Výbore pre ústavné veci, pretože som tento projekt podporoval desať rokov a európska iniciatíva občanov bola zahrnutá do textu zmluvy takmer v poslednej sekunde. Boli to vtedy poslanci tohto Parlamentu a národných parlamentov, ktorí prevzali iniciatívu v konvente. Toto otvára novú kapitolu vo vzťahoch medzi občanmi a európskymi inštitúciami. Všetci dúfame, že to zmenší vzdialenosť medzi ľuďmi a politikou v Európe. Iniciatíva občanov nie je liekom na všetky naše problémy, ale môže ohromne pomôcť. Predovšetkým by som chcel vidieť v Európe väčšiu otvorenosť vo forme cezhraničnej diskusie o súčasných problémoch, ktoré občanov zaujímajú. V mojej oblasti životného prostredia mi napadá niekoľko tém, ktoré by mohli byť zaradené do programu Európskej únie s použitím tohto nástroja, a najmä do programu Komisie v úlohe európskej vlády alebo výkonnej moci. Chcel by som sa tiež opýtať Komisie, ako sa pripravuje na tieto budúce iniciatívy. Nesmieme ľudí sklamať.
<P>
Chcel by som poďakovať všetkým a najmä spravodajcom pani Gurmaiovej a pánovi Lamassourovi za ich vynikajúcu prácu.
<SPEAKER ID="132" NAME="RadvilMorkūnaitė-Mikulėnien" AFFILIATION="PPE">
(LT) Vážená pani predsedajúca, toto je naozaj šťastný a významný deň pre Európsky parlament. Veľmi dúfam, že schválime tento mechanizmus, ktorý umožní našim občanom podieľať sa na tvorbe budúcnosti Európskej únie nielen zvolením Európskeho parlamentu, ale aj aktívnou účasťou v procese tvorby. Je veľmi dôležité, aby sme počúvali hlasy občanov. Pred pár rokmi som ja sama mala príležitosť zastupovať desaťtisíce občanov Európskej únie, keď som predkladala petíciu Európskemu parlamentu, a som veľmi rada, že Európsky parlament vtedy na základe tejto petície prijal uznesenie. Je to veľká vec, keď cítite, že váš hlas, váš hlas ako občana, počúvajú v inštitúciách Európskej únie. Medzi Európskou komisiou a občanmi musí byť dialóg a nesmú existovať žiadne situácie, ktoré by občanov demotivovali. Toto je krok k užšej spolupráci nielen medzi inštitúciami a občanmi, ale medzi občanmi samotnými. Je to o uvedomení si a identifikovaní určitých problémov a poskytnutí jednotného riešenia týchto problémov, ale proces musí byť bezpečný a transparentný a musíme uplatňovať zásadu subsidiarity.
<SPEAKER ID="133" NAME="Ioan Enciu" AFFILIATION="S&amp;D">
Vážená pani predsedajúca, predovšetkým chcem zablahoželať Zite Gurmaiovej a Alainovi Lamassourovi k ich správe. Veľmi vítam mechanizmus iniciatívy občanov. Je to veľmi pozitívna iniciatíva blízka obyčajným ľuďom. Poslúži na výrazné zníženie deficitu demokracie medzi ľuďmi a inštitúciami Európskej únie. Predovšetkým poskytuje občanom platformu na vyjadrenie a navrhnutie myšlienok pre európske právne predpisy. Potreba minimálne jednej štvrtiny všetkých členských štátov na zozbieranie podpisov pre iniciatívu zaručuje, že iniciatíva bude predstavovať potrebu legislatívneho návrhu, ktorý požaduje reprezentatívny prierez spoločnosti.
<P>
Nakoniec by som chcel zdôrazniť, že je dôležité, aby tu bola úplná transparentnosť, pokiaľ ide o založenie iniciatívy a zdroje finančnej podpory pre organizátorov.
<SPEAKER ID="134" NAME="Izaskun Bilbao Barandica" AFFILIATION="ALDE">
(ES) Vážená pani predsedajúca, chcela by som zablahoželať spravodajcom, pretože ich práca dá európskym mužom a ženám príležitosť zmeniť svoje obavy na iniciatívy v Európskom parlamente.
<P>
Dnes zlepšujeme demokraciu, približujeme rozhodovacie procesy k občanom a robíme ich otvorenejšími a viac poradnými, pričom sa vždy pozeráme na ľudí.
<P>
Toto nariadenie je súčasťou politiky stratégie EÚ do roku 2020 a je základným nástrojom riadenia vedomostí a talentu dostupného v spoločnosti. Bude od nás tiež vyžadovať naučiť sa nové zručnosti, aby sme mohli byť ako politickí vedúci predstavitelia viditeľnejší vo virtuálnych komunitách, v digitálnej spoločnosti, a viesť iným spôsobom, ktorý je bližší k ľuďom a ľudskejší. Je to krok smerom k politickej inovácii, ktorá nám musí pomôcť byť transparentnejšími a obnoviť dôveru ľudí v politiku.
<P>
Na záver, iniciatíva občanov bude príležitosťou pre regióny, aby prekonali nedostatočné uznanie, ktorého sa im dostáva v súčasnej inštitucionálnej štruktúre Únie. Som si istá, že s odhodlanosťou a predstavivosťou budú regióny tiež využívať tento mechanizmus, aby predložili svoje návrhy priamo tomuto Parlamentu.
<SPEAKER ID="135" NAME="Oreste Rossi" AFFILIATION="EFD">
(IT) Vážená pani predsedajúca, dámy a páni, v období pred Lisabonskou zmluvou Európska únia nebola otvorená žiadostiam svojich občanov, čiastočne preto, že dva z jej hlavných orgánov - Komisia a Rada - sú menované a nie volené ako Parlament, a tiež preto, že neexistovalo žiadne ustanovenie pre účasť verejnosti.
<P>
Po nadobudnutí platnosti novej zmluvy môžu európski občania zozbieraním dostatočného počtu podpisov predložiť navrhované iniciatívy. Sme tak trochu za toto nariadenie, pretože zlepšuje pôvodný text Komisie. Postup prípustnosti návrhu je kombinovaný s postupom registrácie a po nich nasleduje zber a overovanie podpisov.
<P>
Žiaľ, správa je nedostatočná, pretože v nej chýba akýkoľvek mechanizmus na overovanie autentickosti podpisov. Toto by mohlo viesť k predkladaniu falošných podpisov, a teda k zmenšeniu populárnej demokratickej hodnoty iniciatívy.
<SPEAKER ID="136" NAME="Andrew Henry William Brons" AFFILIATION="NI">
Vážená pani predsedajúca, iniciatíva občanov má veľa podôb. Je to petícia? Áno, ale nie slobodne navrhnutá. Predkladateľovi petície sa povie vopred, čo môže žiadať, a to je niečo, čo je v kompetencii Komisie, a čo nemôže žiadať, a to je niečo, čo Komisia považuje za nedostatočne vážne alebo niečo v rozpore s tzv. európskymi hodnotami.
<P>
Je to referendum? Určite nie. Bola nesprávne charakterizovaná ako príklad priamej demokracie. Neuskutoční sa však žiadne verejné hlasovanie zahrňujúce všetkých občanov. Aj keď by sa zozbieralo milión podpisov, Komisia na základe toho nebude musieť konať.
<P>
Nebude to skutočne dokonca ani iniciatíva občanov. Je nepravdepodobné, že by sa bežní občania sami autonómne organizovali. Iba pre silné záujmy je jednoduché mobilizovať mienku. Bude to predovšetkým kvázi demokratický kozmetický prostriedok pre nedemokratickú inštitúciu.
<P>
Znamená to, že sme proti nej? Nie. Som si istý, že zainteresovaní oponenti ju využijú na zrušenie európskeho projektu.
<SPEAKER ID="137" NAME="Jarosław Leszek Wałęsa" AFFILIATION="PPE">
(PL) Vážená pani predsedajúca, európska iniciatíva občanov má byť nástrojom, ktorý umožní občanom plnohodnotnejšie sa podieľať na živote Únie, a to má následne posilniť jasne narušenú komunikáciu medzi Európskou úniou a občanmi. Meno, adresa, štátna príslušnosť a podpis - plne súhlasím, že toto by malo byť dostačujúce, aby sa zaručilo, že podpísaná osoba existuje a že sa nepodpísala dvakrát. Zrušenie požiadavky na identifikáciu s použitím dokumentu totožnosti - rozhodnutie, ktoré sa, žiaľ, neurobilo - by mohlo mať veľký vplyv na vytvorenie nástroja, ktorý je prijateľnejší pre občanov.
<P>
V časoch, keď ochrana osobných údajov vyvoláva mimoriadne obavy, môže zber dôverných osobných údajov, ako sú identifikačné čísla, odradiť mnoho občanov od podpísania iniciatívy. Úradníci, ktorí presadzovali povinnosť predložiť dokument totožnosti, si jasne túto vec neuvedomili. Umožniť európskym občanom predkladať návrhy na nové právne predpisy o spoločensky dôležitých záležitostiach je neoceniteľnou súčasťou demokracie a je mi cťou, že môžem byť súčasťou procesu poskytnutia tohto nástroja obyvateľom Európy.
<SPEAKER ID="138" NAME="Kriton Arsenis" AFFILIATION="S&amp;D">
(EL) Vážená pani predsedajúca, chcel by som zablahoželať spravodajcom k ich vynikajúcej práci. Rozhodli sme sa zahrnúť právo občanov žiadať od Komisie legislatívne iniciatívy do našej európskej ústavy, Lisabonskej zmluvy. Naši občania to prijali a už rozbehli prvú iniciatívu zozbieraním vyše jedného milióna podpisov. Problém, ktorý si vybrali, je problémom, ktorý sa skutočne týka nás všetkých, problém, pri ktorom by Komisia mala vyvinúť iniciatívu dokonca aj bez podpisov. Otvorili problém nezávislosti Európskeho úradu pre bezpečnosť potravín (EFSA) s ohľadom na záujmy biotechnologických spoločností, problém, ktorý uznal komisár Dalli, a požiadali o moratórium na plodiny, kým nebudú môcť byť vytvorené spoľahlivé kontrolné mechanizmy na zistenie vplyvu modifikovaných organizmov na ľudské zdravie, biodiverzitu a bezpečnosť potravín. Vyzývam Komisiu, aby sa chopila tejto iniciatívy.
<SPEAKER ID="139" NAME="Constance Le Grip" AFFILIATION="PPE">
(FR) Vážená pani predsedajúca, aj ja by som rada poďakovala našim štyrom spravodajcom, ktorí vykonali vynikajúcu prácu, a do textu, ktorý pôvodne navrhla Komisia, priniesli z Európskeho parlamentu významnú pridanú hodnotu.
<P>
Iniciatíva občanov, ktorú ideme my v Poslaneckom klube Európskej ľudovej strany (kresťanských demokratov) s nadšením prijať, je veľkým krokom vpred od Lisabonskej zmluvy. Nemýľme sa, tento nástroj môže skutočne zmeniť európsku politickú scénu, ak ho použijeme aj rozumne, aj odvážne. Môže prispieť k tomu, aby sa umožnilo európskym občanom priamo sa zúčastňovať európskych politických diskusií. Môže prispieť k zisteniu európskej verejnej mienky, konkrétne názoru európskych mužov a žien, ktorí sa spoja, aby diskutovali, ktorí prijmú spoločné stanovisko a ktorí sa zjednotia v skutočne európskych témach. Nesklamme však našich občanov.
<P>
Naliehajme na naše členské štáty, aby rýchlo prijali vykonávacie opatrenia tam, kde je to potrebné. Nesklamme našich občanov, pretože od toho závisí posilnenie európskej demokracie.
<SPEAKER ID="140" NAME="Judith A. Merkies" AFFILIATION="S&amp;D">
(NL) Vážená pani predsedajúca, aj ja by som rada zablahoželala všetkým, najmä našim občanom, a teším sa na našu konštruktívnu spoluprácu.
<P>
Je skutočne pravda, že potrebujeme predovšetkým zabezpečiť zachovanie nízkeho prahu, a to znamená umožniť každému zúčastniť sa iniciatívy občanov. Preto je škoda, že mladým ľuďom mladším ako 18 rokov sa odopiera táto možnosť, pretože oni sú presne tí ľudia, ktorých tak veľmi chceme zapojiť do politiky.
<P>
Je tiež škoda, že sme nechali členské štáty rozhodnúť, či pripraviť alebo nepripraviť iniciatívy elektronicky. Samozrejme, nemôžete od nás očakávať, že v dnešnej dobe budeme stále pracovať s papierom, keď sa prítomnosť na internete osvedčila ako veľmi účinný nástroj na organizovanie ľudí politicky, ako aj podľa ich záujmov.
<P>
Čo presne očakávame, že budeme schopní dosiahnuť s iniciatívou občanov? Myslím si, že Komisia by mala byť schopná povedať vo veľmi skorom štádiu, či určité návrhy, ako sú napríklad tie, ktoré tu boli predložené, ako ten o zrušení Parlamentu, budú alebo nebudú naozaj predstavovať iniciatívu občanov. Čo pre to môžete urobiť? Kto pripraví tieto veci a kedy môžeme očakávať legislatívny návrh?
<P>
My politici žijeme v skleníkoch. Ľudia sa môžu pozerať dnu a teraz sa budú môcť u nás zastaviť a zúčastniť sa. Teším sa na nejakú konštruktívnu spoluprácu.
<SPEAKER ID="141" NAME="Predsedajúca">
Tým z vás v Parlamente, ktorí ste sa chceli zúčastniť na rozprave v rámci postupu "catch-the-eye", oznamujem, že nebudem môcť prijať ďalších rečníkov, ale chcela by som vám pripomenúť, že môžete podľa rokovacieho poriadku predložiť písomné vyhlásenie, ktoré bude priložené k doslovnému zápisu z rozpravy, takže vás vyzývam, aby ste tak urobili, ak chcete.
<SPEAKER ID="142" NAME="Maroš Šefčovič">
podpredseda Komisie. - Vážená pani predsedajúca, najskôr by som chcel poďakovať váženým poslancom Parlamentu za ich veľkú podporu tohto nariadenia. Chcel by som im tiež poďakovať za veľmi pozitívnu európsku energiu, ktorá vyžaruje z tohto Parlamentu počas tejto rozpravy. Ako sme videli dnes ráno, tento rok je pre Európu dosť náročný, ale myslím si, že táto rozprava ukázala, že dnes je veľmi dobrý deň pre európskych občanov a veľmi dobrý deň pre Európu. Chcel by som zdôrazniť, že Komisia chce, aby bola táto dôležitá iniciatíva úspešná, a budeme k nej pristupovať vo veľmi konštruktívnom duchu.
<P>
Ako odpoveď na niektoré otázky, ktoré predniesli poslanci, by som ich chcel uistiť, že organizátorom pomôžeme. Pripravíme kontaktné miesta a pripravíme útvar, prostredníctvom ktorého poradíme organizátorom, čo je možné a čo nie, aké nariadenia sa pripravujú, aké iniciatívy sa organizujú alebo aké konkurenčné alebo protichodné návrhy sme dostali od iných organizačných výborov. Budeme sa snažiť byť čo najviac užívateľsky prijateľní a otvorení iniciatíve občanov.
<P>
Obavy vyjadrené pani Corazzovou Bildtovou a pánom Casinim berieme veľmi vážne. Preto budeme počas celého procesu trvať na dôležitosti zachovania inštitucionálnej rovnováhy v tomto nariadení a na zachovaní výhradného práva iniciatívy pre Komisiu, pretože Komisia sa zodpovedá všetkým občanom - nielen organizátorom iniciatívy, ale aj všeobecným európskym záujmom. V tomto procese sa musíme zaoberať aj týmto.
<P>
V odpovedi pánovi Grootemu by som ho chcel uistiť, že keď bude európska iniciatíva občanov úspešná, budeme sa riadiť postupom stanoveným nariadením. Prijmeme organizátorov na primeranej úrovni - na úrovni komisára alebo generálneho riaditeľa -, potom sa na najvyššej možnej úrovni zúčastníme vypočutí organizovaných Európskym parlamentom. V priebehu troch mesiacov stanovíme v oznámení veľmi presné zdôvodnenie, či chceme pokračovať legislatívnymi návrhmi, či potrebujeme problém ďalej preskúmať alebo, keby by bola iniciatíva príliš kontroverzná, či nebudeme pokračovať s následnými návrhmi.
<P>
Dúfam, že tento nový nástroj nám pomôže, aby sme mali v Európe lepšiu európsku diskusiu a viac európskych tém v hlavných mestách jednotlivých štátov. Dúfam, že EIO bude veľmi úspešný projekt a že to uvidíme, keď ho budeme prvýkrát prehodnocovať. Ďakujem vám za podporu.
<P>
(potlesk)
<SPEAKER ID="143" NAME="Olivier Chastel" LANGUAGE="FR">
Vážená pani predsedajúca, vážené poslankyne, vážení poslanci, dovoľte mi po komisárovi Šefčovičovi povedať pár slov.
<P>
Ako ukázala rozprava, je to fascinujúca téma. Niektoré otázky zostávajú nezodpovedané, nie všetky obavy boli rozptýlené. Je to skutočný kompromis.
<P>
Oživme iniciatívu občanov. Posudzujme nariadenie v dlhodobom horizonte, keďže nám to, samozrejme, umožní rozvinúť jeho mechanizmus.
<P>
Ešte raz vám ďakujem za spoluprácu. Želám iniciatíve občanov všetko najlepšie.
<SPEAKER ID="144" NAME="Zita Gurmai">
spravodajkyňa. - Vážená pani predsedajúca, chcela by som poďakovať svojim kolegom za všetky ich poznámky. Som veľmi rada, že väčšina z nás je priaznivo naklonená pridaniu novej úrovne do našej európskej demokracie.
<P>
Je úplne prirodzené a dá sa očakávať, že existujú obavy, ale ak skúšame niečo úplne nové, nedokážeme vopred odpovedať na všetky otázky a upokojiť všetky obavy. Som si však istá, že nariadenie, ktoré dnes predkladáme, sa vyrovnáva s mnohými z problémov, ktoré sme si vedeli predstaviť počas prípravy nariadenia.
<P>
Nemali by sme sa báť tejto novej stránky demokracie. Budeme jasnejšie počúvať hlasy európskych občanov a nemali by sme sa toho báť. Nie je to jeden z dlhodobých cieľov? Mali by sme sa báť len toho, že EIO sa nebude využívať v duchu zmluvy, nie na jej plánovaný účel, ale nekorektne alebo sa nebude využívať vôbec.
<P>
Urobili sme, čo bolo v našich silách, aby sme v nariadení znížili toto riziko s pomocou Sylvie Kaufmannovej, ktorá pripravila prvú správu o EIO v tomto Parlamente. Chcela by tiež poďakovať celým tímom Maroša Šefčoviča a Alaina Lamassoura a našim ostatným kolegom. Chcela by som poďakovať za spoluprácu aj tímu, ktorý pracuje pre maďarské predsedníctvo Európskej únie.
<P>
Chcela by som zdôrazniť, že vykonávanie nariadenia je mimoriadne dôležité, a v tomto smere by som chcela ponúknuť svoju pomoc a spoluprácu nadchádzajúcemu maďarskému predsedníctvu.
<P>
Som presvedčená, že hlasovanie, ktoré sa uskutoční o hodinu, podporí kompromis dosiahnutý medzi európskymi inštitúciami. Len týmto spôsobom môžeme dať európskym občanom pekný vianočný darček: solídne nariadenie o európskej iniciatíve občanov. Nenechajme ich už dlhšie čakať.
<P>
Ďakujem vám veľmi pekne za pozornosť a chcela by som vám a všetkým občanom, ktorí tu boli tohto svedkami, zaželať veselé Vianoce a šťastný Nový rok.
<SPEAKER ID="145" NAME="Alain Lamassoure">
spravodajca. - Vážená pani predsedajúca, v tomto čase a v tejto hodine, keď už bolo všetko povedané, vám rád prenechám posledné slovo na túto tému, ktorú poznáte rovnako ako ja.
<SPEAKER ID="146" NAME="Predsedajúca">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="147" NAME="Elena Băsescu" LANGUAGE="RO">
Chcela by som autorom správy zablahoželať k výsledku hlasovania dosiahnutému vo výbore. Iniciatíva občanov má veľkú symbolickú hodnotu a ponúka jeden z najúčinnejších spôsobov posilnenia demokracie v EÚ. Pre občanov musí byť nový nástroj ľahko použiteľný, dostupný a dôveryhodný. Mala by som spomenúť, že počas rokovaní s Radou sa Rumunsku podarilo dosiahnuť rovnováhu medzi dostupnosťou iniciatívy a dohodnutými ustanoveniami zabraňujúcimi jej zneužitiu. Myslím si, že najnovšie pozmeňujúce a doplňujúce návrhy zahŕňajú rýchlejšiu "prípustnosť" pre kontrolu návrhov, nižšiu hranicu pre počet zúčastnených krajín a jednoduchší postup podpisovania petícií. Chcela by som zdôrazniť, aké dôležité je regulovať tento nástroj v celej Európe. Musíme hľadať riešenie, ktoré povzbudí zapojenie širokej verejnosti. S týmto cieľom zohrávajú komunikačné aktivity a informačné kampane dôležitú úlohu.
<SPEAKER ID="148" NAME="Dominique Baudis" LANGUAGE="FR">
Iniciatíva občanov nakoniec uzrie svetlo sveta. Táto neuveriteľná demokratická inovácia položí základy pre nové európske občianstvo. Stane sa nástrojom, ktorý umožní európskej verejnosti priamo vyjadriť svoje obavy súvisiace s témami, ktoré môžu byť rozhodujúce pre našu spoločnú budúcnosť. Rámec intervencie je taký dôležitý ako rozšírený mandát Únie. Európsky parlament podporuje rýchle, účinné vykonávanie. Iniciatíva bola zavedená Lisabonskou zmluvou a stále zostávalo na európskych inštitúciách, aby sa dohodli na praktických opatreniach. Podmienky organizovania iniciatívy, ktoré Parlament chcel, aby boli flexibilné (milión ľudí z najmenej štvrtiny členských štátov, čo dnes predstavuje sedem štátov), poskytnú zainteresovaným občanom všetko, čo potrebujú na to, aby žiadali Komisiu o návrh nového legislatívneho textu. Bude to možné na budúci rok.
<SPEAKER ID="149" NAME="Piotr Borys" AFFILIATION="PPE">
písomne. - (PL) Lisabonskou zmluvou sme obyvateľom EÚ udelili štátnu príslušnosť. Ďalším krokom je, aby občania EÚ dostali iniciatívu občanov. Je to zriedkavý okamih, keď zákonodarný orgán alebo výkonná moc prenáša niektoré zo svojich právomocí na občanov. Dokazuje to veľkú zrelosť. Je to naša odpoveď na deficit demokracie.
<P>
Naša práca nie je založená iba na zastupiteľskej demokracii - je tiež založená na participatívnej demokracii. Predchádzajúca rozvojová politika a konzultácie s občanmi v rozhodovacom procese nie vždy splnili očakávania obyvateľov Európskej únie. Iniciatíva občanov, ktorá je výsledkom zložitého kompromisu, v prvom rade zaistila plnú transparentnosť. Po druhé, zjednodušili sme celý systém. Zaviedli sme tiež inováciu vo forme možnosti predložiť vyhlásenia o podpore prostredníctvom internetu. V súčasnosti nás čaká veľké úsilie na podporu iniciatívy občanov a toho sa bude musieť ujať Komisia, Parlament, ako aj členské štáty. Mali by sme tiež zvážiť, či by otvorenosť voči iniciatíve občanov mohla byť ohrozená demagogickými alebo populistickými návrhmi. Nemyslím si, že sa to stane. Každá iniciatíva predložená občanmi bude nutne vyžadovať zvýšenú zodpovednosť zo strany Komisie a Parlamentu.
<SPEAKER ID="150" NAME="Zuzana Brzobohatá" LANGUAGE="CS">
Lisabonská zmluva položila základ pre novú európsku iniciatívu občanov, ktorá zatiaľ v rozhodovacom procese Európskej únie chýbala. Osobne vítam túto novú príležitosť, ktorá reaguje na častú kritiku, že fungovanie EÚ má deficit demokracie v rozhodovacom procese. Tento nový nástroj umožňuje občanom EÚ priamo osloviť Komisiu a žiadať, aby predložila legislatívny návrh na riešenie konkrétnej záležitosti. Prehlbuje to vzťah medzi občanmi EÚ a inštitúciami EÚ, keďže to odstraňuje tento často kritizovaný deficit demokracie v rozhodovacích procesoch a priamo zapája občanov do rozhodovania. Podľa mňa EIO približuje európske inštitúcie k občanom a spĺňa tak zásadu subsidiarity, ktorá je základnou zásadou rozhodovacích mechanizmov Európskej únie. Chcela by som tiež spomenúť, že Výbor regiónov povedal, že miestne a regionálne orgány sa zaujímajú o EIO. Takéto orgány by sa mohli zapojiť do procesu vo funkcii organizátorov alebo podporovateľov; nakoniec, ony sú k občanom EÚ najbližšie. To je len jeden z mnohých dôvodov, prečo podporujem zavedenie EIO.
<SPEAKER ID="151" NAME="Jim Higgins" AFFILIATION="PPE">
písomne. - Nemohol som sa dočkať toho, aby mali európski občania úžitok z tohto silného nástroja čo najskôr, a som veľmi rád, že legislatívny postup sa skončil jeden rok po vstupe Lisabonskej zmluvy do platnosti. Iniciatíva občanov je významná inovácia Lisabonskej zmluvy. Poskytuje európskym občanom nové právo, pomocou ktorého môže milión občanov požiadať Európsku komisiu, aby navrhla nové právne predpisy EÚ, a tak približuje Európu k svojim občanom. Iniciatíva občanov je cenným nástrojom, pomocou ktorého môžu občania prostredníctvom tímovej práce dosiahnuť ambiciózne výsledky - toto je podstata európskeho projektu. Táto iniciatíva zaistí, že inštitúcie budú aj naďalej pracovať na problémoch, ktoré sú ich občanom najbližšie, pričom budú podporovať cezhraničnú diskusiu o európskych otázkach. Táto práca stále pokračuje a Komisia predloží každé tri roky správu o vykonávaní tejto iniciatívy.
<SPEAKER ID="152" NAME="Martin Kastler" AFFILIATION="PPE">
písomne. - (DE) Dnešné hlasovanie o európskej iniciatíve občanov je míľnikom pre väčšiu demokraciu v Európe. Vítam tento kompromis a podporím ho, pretože správa vypracovaná pánom Lamassourom a pani Gurmaiovou je prvým krokom správnym smerom. Dámy a páni, nesmieme sa báť toho, že občania budú mať viac príležitostí vyjadriť svoju vôľu. Musíme dať občanom Európy viac spolurozhodovacích práv, nielen každých päť rokov počas európskych volieb. Vyžaduje si to odvahu, vytrvalosť a silu. Odvahu, aby sme sa stále vracali k dialógu. Vytrvalosť, pretože rozhodnutia nemôžu byť bezpodmienečne robené rýchlejšie, a silu, pretože naša zastupiteľská demokracia zahrňuje podľa môjho názoru viac participatívnych prvkov. Naším cieľom musí byť zintenzívnenie dialógu v Európe medzi občanmi a politikmi. Som rád, že dnes sa s európskou iniciatívou občanov o jeden krok približujeme k Európe občanov. Som presvedčený, že jedného dňa my Európania prijmeme spoločné európske rozhodnutia vo forme rozhodnutí občanov.
<SPEAKER ID="153" NAME="Tunne Kelam" AFFILIATION="PPE">
písomne. - Ako priblížiť Európu k občanom a ako priblížiť občanov k Európe sú jednými z najhlavnejších otázok, o ktorých sa diskutuje pravdepodobne od začiatku Európskeho spoločenstva. Konvent o budúcnosti Európy vypracoval základ súčasnej Lisabonskej zmluvy a položil tiež základy mechanizmu iniciatívy občanov. Teraz to máme na stole v konkrétnej podobe a vo veľmi blízkej budúcnosti budú mať všetci občania v EÚ možnosť upriamiť pozornosť tých, ktorí sú zodpovední za rozhodovanie v Európe, na otázky, ktoré sú pre nich dôležité. Táto iniciatíva je jedným z najsilnejších opatrení na zjednotenie občanov v Európe - iniciatíva, ktorá vyžaduje spoločné kroky, spoluprácu, koordináciu a vôľu spolupracovať na spoločnom európskom cieli. Každý hlas v spoločnosti je dôležitý, ale len spoločný hlas môže naozaj niečo zmeniť. Vyzývam Komisiu a členské štáty, aby podporovali túto iniciatívu a zaistili, že je pre každého ľahko dostupná. Vítam najmä návrh na spoločné vypočutia za prítomnosti Komisie a Parlamentu. Je veľmi dôležité, aby bol priamo volený Európsky parlament úzko zapojený a chápal obavy a problémy občanov.
<SPEAKER ID="154" NAME="Ádám Kósa" LANGUAGE="HU">
Pre občanov je veľmi dôležité, aby mali možnosť čo najskôr prevziať iniciatívu v súvislosti s otázkami, ktoré majú najväčší vplyv na ich životy, a to vopred stanoveným spôsobom a vo vhodnom rámci. Ako je dobre známe, som predsedom jednej z najdlhšie fungujúcich zastupiteľských skupín pre osoby so zdravotným postihnutím v Maďarsku, viac ako storočnej Maďarskej asociácie pre nepočujúcich a ťažko počujúcich. Na základe skúseností, ktoré som tam počas svojej práce získal, si trúfam už teraz povedať, že práca pána Lamassoura a pani Gurmaiovej bude mať hmatateľné výsledky v podobe iniciatív občanov. S mimoriadnou ľútosťou podotýkam, že iniciatíva "million4disability", ktorú v roku 2007 spustilo spoločenstvo 80 miliónov osôb so zdravotným postihnutím žijúcich v Európskej únii a ktorá získala 1,35 milióna autentických podpisov, zostala neúspešná. Takáto iniciatíva by teraz mala dôsledky a výsledky a ja ďakujem všetkým za ich prácu v tejto súvislosti.
<SPEAKER ID="155" NAME="Sirpa Pietikäinen" LANGUAGE="FI">
Iniciatíva občanov je vítané doplnenie aktívneho občianstva. Súčasne s ozajstnou právnou iniciatívou bude zohrávať dôležitú úlohu pri vyvolávaní politickej diskusie.
<P>
Rozsah iniciatívy občanov však ešte nie je definitívny. Európska iniciatíva občanov by mala byť spôsobom, ako hľadať pozmeňujúce a doplňujúce návrhy k zmluvám o EÚ. Na základe Lisabonskej zmluvy má dokonca aj Komisia právomoc predkladať návrhy v tejto súvislosti. Preto by aj iniciatíva občanov mala mať možnosť formulovať iniciatívy. Niekto by si napríklad vedel predstaviť iniciatívy v oblasti sociálnych vecí, pre ktoré by sa odôvodnenie možno mohlo nájsť v Charte základných práv EÚ. Diskusia o potrebe zmeniť a doplniť zmluvy by preto nemala skončiť úzkym výkladom iniciatívy občanov: musí byť pružnejšia a brať do úvahy pohľad verejnosti.
<SPEAKER ID="156" NAME="Cristian Dan Preda" LANGUAGE="RO">
Spustenie európskej iniciatívy občanov dokazuje, že priblíženie Európskej únie k svojim občanom, čo bolo jedným z hlavných cieľov procesu preskúmania zmlúv, ktorý mal za následok prijatie Lisabonskej zmluvy, je viac než len jednoduchá abstraktná predstava. Európska iniciatíva občanov výrazne prispeje k tomu, aby bol európsky politický systém viac demokratický, keďže vytvára priame spojenie medzi občanmi členských štátov a inštitúciami EÚ. Text Parlamentu spĺňa požiadavky na to, aby sa občanom poskytol jednoduchý, ľahko dostupný nástroj, a možnosť zbierať podpisy prostredníctvom internetu ukazuje schopnosť prispôsobiť sa realite moderných spoločností. Iniciatíva ponúkne politickým stranám Európy šancu, aby sa zmenili zo štruktúr spájajúcich národné strany na organizácie, ktoré mobilizujú vôľu občanov v spoločných projektoch. Vplyv európskej iniciatívy občanov sa však musí merať nielen na európskej, ale aj na vnútroštátnej úrovni. Naozaj, skutočnosť, že odteraz bude môcť minimálne 24 750 rumunských občanov spojiť sily na navrhnutie takýchto iniciatív spolu s ostatnými občanmi z minimálne štvrtiny členských štátov, nemožno oddeliť od inej skutočnosti, ktorou je to, že podľa rumunskej ústavy sa vyžaduje minimálne 100 000 rumunských občanov na predloženie legislatívnej iniciatívy v čisto vnútroštátnom kontexte.
<SPEAKER ID="157" NAME="Algirdas Saudargas" LANGUAGE="LT">
Som veľmi rád, že sotva rok od nadobudnutia platnosti Lisabonskej zmluvy sa dosiahla dohoda o nariadení o iniciatíve občanov. Toto nariadenie je veľkým úspechom, ktorý posilňuje zásady demokracie v Európskej únii. Právo iniciovať legislatívny proces, ktoré má milión občanov, podnieti záujem o politiky EÚ a zapojenie sa do nich. Je veľmi dôležité, že Parlamentu sa podarilo zjednodušiť postupy pre predkladanie a organizovanie iniciatív. Iniciatíva bude úspešná, len keď sa bude ľahko uplatňovať a bude všetkým dostupná. Musí byť jasná a zrozumiteľná a občania musia mať možnosť sa jej zúčastniť a musia tak chcieť urobiť. Na druhej strane je tiež potrebné zaistiť transparentnosť pri organizovaní a financovaní tejto iniciatívy a iniciatíva musí zostať skôr prejavom samotných občanov ako prejavom politických alebo iných skupín. Som presvedčený, že konečný text nariadenia, o ktorom dnes budeme hlasovať, pomôže zaistiť túto rovnováhu. Jedným z cieľov Lisabonskej zmluvy je priblížiť občanov k Európe a iniciatíva občanov to pomôže dosiahnuť vytvorením tejto novej jedinečnej formy zapojenia občanov do politiky.
<SPEAKER ID="158" NAME="Olga Sehnalová" LANGUAGE="CS">
Stanovenie podmienok na fungovanie európskej iniciatívy občanov bol zložitý proces rokovania a kompromisu a zahrňoval mnoho diskusií v Európskom parlamente, Komisii a Rade. Zapojený bol aj neziskový sektor. Počas tejto diskusie sa určité problémové oblasti stali zjavnými, napríklad ako udržať európsky rozmer iniciatívy, transparentnosť, metóda zbierania podpisov a iné procedurálne otázky. Najdôležitejšou otázkou je však všeobecný prístup k iniciatíve občanov. Ak máme vyťažiť čo najviac z tohto nového zdroja, potom sa nesmieme báť ukončiť otvorenú diskusiu a naozaj ho uviesť do praxe. Áno, budú tu aj populistické a chúlostivé témy, ale preto bude veľmi dôležité mať proces registrácie iniciatívy pred zahájením zberu podpisov. Tento proces bude posudzovať aj súlad návrhov so základnými hodnotami Európskej únie. Ako tieňová spravodajkyňa Výboru pre kultúru a vzdelávanie vítam prijatý kompromis, najmä zníženie minimálneho počtu krajín potrebného na registráciu iniciatívy na jednu štvrtinu členských štátov, a skutočnosť, že Európsky parlament bude zohrávať aktívnu úlohu vo verejnom vypočutí úspešných návrhov iniciatív. Samozrejme, podľa mňa by mali mať aj volení zástupcovia možnosť podieľať sa na organizovaní iniciatív. Som pevne presvedčená, že európska iniciatíva občanov sa v budúcnosti stane skutočným prejavom európskeho občianstva.
