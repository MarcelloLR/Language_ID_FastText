<CHAPTER ID="014">
Demokratický proces v Turecku (rozprava) 
<SPEAKER ID="387" NAME="Predsedajúca">
Ďalším bodom programu je vyhlásenie Komisie o demokratickom procese v Turecku.
<SPEAKER ID="388" NAME="Olli Rehn">
člen Komisie. - Vážená pani predsedajúca, obávam sa, že túto diskusiu o demokracii v Turecku môže sprevádzať rovnaký zápal, aký sprevádzal reformu vinárstva počas druhého polčasu stretnutia Arsenal - Manchester United, čo ilustruje situáciu v Európe v roku 2009.
<P>
Toto je vážnejšie, pretože je to veľmi vážna vec a skutočne podstatná otázka týkajúca sa demokratického vývoja v Turecku. V prvom rade ma hlboko zarmútil a šokoval masaker v Bilge v Turecku, pri ktorom včera v noci zahynulo 44 ľudí. Vyslovujem úprimnú sústrasť rodinám a priateľom obetí a verím, že vrahovia budú čo najskôr odovzdaní do rúk spravodlivosti. Pre takýto otrasný útok nejestvuje žiadne morálne či etické odôvodnenie.
<P>
Dovoľte mi tiež vyjadriť môj osobný zármutok a zármutok Komisie nad smrťou deviatich tureckých vojakov a príslušníkov polície v dôsledku teroristických útokov z minulého týždňa. V myšlienkach sme teraz s rodinami tých, ktorí prišli o život.
<P>
Odsudzujeme terorizmus a podporujeme Turecko v jeho boji proti terorizmu. Organizácia PKK je na zozname teroristických organizácií, ktorý zverejnila EÚ. Medzi 14. a 18. aprílom bolo počas policajnej akcie po celom Turecku, no najmä v juhovýchodnom regióne, zatknutých vyše 200 predstaviteľov a členov Strany za demokratickú spoločnosť.
<P>
Vieme, že obvinenia vznesené proti nim zahŕňajú členstvo v teroristickej organizácii, hoci o formálnej obžalobe sa ešte nerozhodlo. Očakávame, že obžaloba bude dopracovaná ako súčasť transparentného a objektívneho súdneho procesu.
<P>
Komisia nemôže zasahovať do prebiehajúcich právnych prípadov. Náš prístup je však jasný: hoci podporujeme boj proti terorizmu, sústavne prízvukujeme, že musí prebiehať rešpektujúc ľudské práva a základné slobody, najmä v súvislosti so slobodou prejavu a slobodou zhromažďovania.
<P>
Politický pluralizmus je neoddeliteľnou súčasťou každej demokracie. Veľké národné zhromaždenie Turecka dnes do značnej miery zastupuje politickú rôznorodosť krajiny. Strana za demokratickú spoločnosť prispieva k pluralizmu v Turecku a jej politická legitimita bola potvrdená výsledkami nedávnych marcových komunálnych volieb.
<P>
Obyvatelia juhovýchodného Turecka zároveň potrebujú mier, potrebujú skôr stabilitu a prosperitu než ďalšie násilie a konfrontáciu. Všetky zainteresované strany sú povinné odsúdiť použitie sily a násilia. Všetky musia postupovať rozvážne a odhodlane mierovými prostriedkami a len mierovými prostriedkami. Aj toto je neoddeliteľnou súčasťou každej demokracie.
<P>
Vývoj tohto prípadu budeme naďalej pozorne sledovať. Je veľmi dôležité, aby zvíťazili zásady demokracie a právneho štátu vrátane práv obžalovaných.
<P>
Komisia tiež neustále pozorne sleduje uzavretie prípadu Strany za demokratickú spoločnosť (DTP), o ktorom v súčasnosti rozhoduje ústavný súd. V tomto kontexte súčasne platné predpisy upravujúce rušenie politických strán v Turecku nie sú v súlade s Európskym dohovorom o ľudských právach a s európskymi postupmi, ako to bolo nedávno uvedené v stanovisku Benátskej komisie. Požiadali sme Turecko, aby zobralo toto stanovisko plne na vedomie a aby sa to prejavilo v tureckom ústavnom a legislatívnom rámci vo forme úprav v tomto smere.
<P>
Na záver chcem povedať, že pokračujeme v podpore tureckých orgánov pri riešení problémov juhovýchodu krajiny a jeho obyvateľov s cieľom zlepšiť hospodárske, sociálne a kultúrne príležitosti všetkých tureckých občanov bez ohľadu na ich etnický, náboženský či jazykový pôvod.
<P>
Podľa kodanských politických kritérií očakávame, že Turecko zaistí kultúrnu rozmanitosť a presadzovanie kultúrnych práv všetkých svojich občanov, ako sa uvádza v našom prístupovom partnerstve. V tejto súvislosti je založenie nového kanála TRT vysielajúceho v kurdskom jazyku krokom vpred. Ukazuje to zmenu spôsobu myslenia a ja chcem povzbudiť turecké orgány, aby v tomto smere podnikli ďalšie kroky.
<P>
Situáciu na juhovýchode krajiny budeme naďalej monitorovať a budeme vás o nej informovať v našej nasledujúcej správe o pokroku. To je podstatná časť procesu demokratizácie Turecka.
<SPEAKER ID="389" NAME="Frieda Brepoels">
v mene skupiny PPE-DE. - (NL) Vážená pani predsedajúca, pán komisár, vzhľadom na miestne voľby z 29. marca, v ktorých kurdská Strana za demokratickú spoločnosť (DTP) dosiahla úžasné víťazstvo - takmer zdvojnásobila počet svojich starostov z 52 na 98 - je jasné, že kurdská otázka už viac nemôže byť znižovaná na sociálno-hospodársku otázku, ako to až doteraz robí pán Erdoğan a jeho Strana spravodlivosti a rozvoja (AKP). Existuje tu jasná potreba politického riešenia a strana DTP musí byť tiež prijatá ako plnohodnotný partner pri rokovaniach.
<P>
V tejto situácii by si človek mohol myslieť, že represívny prístup je zastaraný, no turecké orgány opäť spustili rozsiahlu vlnu zatýkania. Vyše 400 vedúcich predstaviteľov strany DTP bolo zatknutých za to, že požadovali riešenie kurdskej otázky. Preto chcem Komisii položiť nasledujúcu otázku. Teraz tu máme piatu alebo šiestu stranu založenú Kurdmi - v súčasnosti pod menom DTP. Strana má 21 poslancov v parlamente a 98 starostov, napriek tomu sú však Kurdi stále zatláčaní do úzadia.
<P>
Pán komisár, nenastal čas na iniciatívu, aby sa Európska únia stala sprostredkovateľom medzi tureckou vládou a stranou DTP? Ak nie, situácia uviazne na mŕtvom bode. Inými slovami, musíme sa venovať príčinám mnohých údajných teroristických aktivít. Myslím si, že aj víťazstvo vo voľbách spred niekoľkých týždňov dokazuje, že kurdské národné povedomie je stále živé a zdravé a že štrukturálne reformy podporujúce väčšiu autonómiu Kurdov sa musia rýchlo uskutočniť.
<P>
Rada by som upriamila vašu pozornosť ešte na jeden vážny problém na okraji tejto rozpravy, ktorým je viac ako 1500 väznených neplnoletých osôb a súdených rovnakým súdom ako dospelí, čo je v úplnom rozpore s medzinárodným dohovorom o právach dieťaťa. Čo s tým zamýšľa Komisia robiť?
<SPEAKER ID="390" NAME="Vural Öger" LANGUAGE="DE">
Vážená pani predsedajúca, dámy a páni, vážený pán Rehn, toto je šieste volebné obdobie, počas ktorého je Turecko prioritou programu EÚ. Pred začiatkom prístupových rokovaní urobilo Turecko obrovské pokroky v reforme a EÚ to patrične ocenila.
<P>
Dnes sa nálada trochu zmenila. Stále viac a viac sa obávame o pokrok demokratizačného procesu v Turecku. Sloboda tlače, ochrana menšín a tiež reforma súdnictva sa musia neustále monitorovať. Pokiaľ ide o proces s organizáciou Ergenekon, ktorý v Turecku práve prebieha, rád by som povedal, že sa tento proces nesmie spolitizovať. Faktom je, že tam dochádza k zatýkaniu a domovým prehliadkam. Mali by sme sa vyhnúť unáhleným poznámkam. Dôležitú úlohu tu musí zohrať dôkladné spravodajstvo.
<P>
V kurdskej otázke sa podarilo dosiahnuť dôležitý pokrok. Riešenie kurdského problému je základom demokratizačného procesu a ochrany menšín. Ja mám však obavy aj zo súčasných pozícií niektorých predsedov vlád EÚ. Nejednoznačné signály z EÚ tiež znamenajú, že demokratický proces v Turecku z času na čas zažije ťažkú skúšku. V tejto súvislosti by som rád pripomenul, že jasný záväzok v mene EÚ plnému členstvu Turecka by bol pre reformný proces obrovskou vzpruhou. V opačnom prípade tu bude vždy nové prostredie pre vznik fundamentalizmu a nacionalizmu a kurdský problém sa zhorší.
<P>
Koniec koncov naším spoločným cieľom je urobiť z Turecka modernejšiu, stabilnú a prosperujúcu demokraciu založenú na sekulárnom štáte a pluralitnej spoločnosti. Toto nie je len v záujme Turecka, je to tiež dôležitý strategický záujem Európskej únie.
<SPEAKER ID="391" NAME="Alexander Graf Lambsdorff" LANGUAGE="DE">
Vážená pani predsedajúca, pán komisár, dámy a páni, toto je posledné plenárne zasadnutie v tomto volebnom období. Môj kolega pán Öger práve povedal, že Turecko je prioritou. V ostatných rokoch som sa ako spravodajca za našu skupinu mal možnosť zaoberať touto otázkou a musím povedať, že som veľmi šťastný, že sa na tomto poslednom zasadnutí opäť raz dostávame k jadru veci, konkrétne k otázke demokracie v Turecku.
<P>
Ide tu konkrétne o prvé kodanské kritérium. Na vývoj v Turecku existujú rozličné názory. Myslím si však, že v jednej veci tu panuje konsenzus: Zdá sa, že tempo reforiem v Turecku sa spomalilo; na záver tohto volebného obdobia máme dojem, že Turecko má pred sebou dlhšiu cestu, kým bude pripravené na vstup, než na začiatku mandátu Komisie aj funkčného obdobia tohto Parlamentu.
<P>
V tomto kontexte sú problémy slobody tlače a názoru pre Skupinu Aliancie liberálov a demokratov za Európu mimoriadne dôležité. Viete, že v Turecku nemôžete sledovať YouTube. Práva novinárov, vydavateľov, publicistov, fejtonistov a autorov sú obmedzené istými právnymi nariadeniami. Komisia vo svojej správe o pokroku našťastie naznačila tento problém. Mnohí pozorovatelia sa domnievajú, že tieto problémy vzrástli. Bol by som rád, keby sa k tomu Komisia vyjadrila - povedala, či sa domnieva, že sa problémy zhoršili, alebo sa veci zlepšujú. To by bolo skutočne prekvapujúce.
<P>
Okrem toho tu máme dôležité témy ako ochrana náboženských menšín a ochrana práv žien. Kľúčovou otázkou však v súčasnosti zostáva sloboda tlače, odoberanie akreditácií kritickým novinárom samotným premiérom, vo veľkej miere neodôvodnené zatýkanie kritických novinárov a vydavateľov v súvislosti s vyšetrovaním jednoznačne zločineckej siete Ergenekon, prevzatie mediálnej skupiny ATV Sabah spoločnosťou Scharlach Holding, ktorú ovláda premiérov zať, premiérove výzvy na bojkot médií a rozsudok proti mediálnej skupine Doğan a pokuta vo výške 380 miliónov EUR s cieľom prinútiť ju opustiť trh, pretože informovala o škandále s dotáciami organizácii Maják a premiérovom uprednostňovaní strany AKP. Nie je to len otázka slobody tlače, ale odstrašuje to aj investorov, ktorí pochybujú o právnej istote v Turecku.
<P>
Turecko je dôležitým susedom, dôležitým a uznávaným partnerom v NATO. Turecko chceme naďalej podporovať; to je stanovisko našej skupiny. Myslíme si však, že treba urobiť ešte veľa, turecká vláda musí ukázať vôľu už viac nespochybňovať základné európske práva, ako to robí v tejto chvíli. Boli by sme radi, ak by to mohlo byť presvedčivo zdokumentované v nasledujúcom legislatívnom období.
<P>
Okrem toho sa domnievam, že by sme túto rozpravu nemali mať v Štrasburgu, ale v Bruseli.
<SPEAKER ID="392" NAME="Joost Lagendijk" LANGUAGE="NL">
Vážená pani predsedajúca, dámy a páni, pokiaľ ide o demokratizáciu v Turecku, máme tu podľa mňa zmiešaný obraz s pokrokom v istých bodoch a stagnáciou a zhoršovaním situácie v iných.
<P>
Je pokrokom, že sa na námestí Taksim v Istanbule nekonajú 1. mája nepokoje a že si tragédiu z roku 1977 pripomínajú iba vedúci predstavitelia odborov. Je pokrokom, že sa Turecko a Arménsko dohodli na zlepšení vzájomných vzťahov. Tureckú vládu by som rád vyzval k pokračovaniu po tejto ceste, aby sa nenechala zastaviť či odkloniť z cesty nacionalistami v Ankare či Baku. Je pokrokom, že došlo k zatýkaniu ľudí podozrivých z plánovania prevratu či spoluúčasti na politických vraždách v prípade Ergenekon.
<P>
Turecké orgány by som však varoval, aby pokračovali vo svojich krokoch v medziach zákona, pretože každé porušenie bude použité na odpútanie pozornosti od podstaty veci a využijú ho ľudia, ktorí nechcú, aby sa celá vec vyriešila, nechcú sa dostať až na koreň veci.
<P>
Potom tu však máme aj záporný vývoj. Je zlé, keď premiér vyzýva obyvateľov, aby prestali kupovať isté noviny. Je veľmi zlé, keď sú uväznení mnohí vedúci predstavitelia strany, ktorá bola demokraticky zvolená do tureckého parlamentu. Masové zatýkanie významných členov kurdskej Strany za demokratickú spoločnosť (DTP) je rovnako neprijateľné ako formálny zákaz tejto strany, keďže výsledok je rovnaký. Priestor na nájdenie politického riešenia kurdskej otázky sa drasticky zúžil. To je veľmi dobrá správa pre extrémistov na oboch stranách, ale veľmi zlá správa pre väčšinu Turkov a Kurdov, ktorí už tak dlho túžia po mierovom riešení tohto problému.
<P>
Situácia s pokrokom na jednej strane a stagnáciou na strane druhej podľa mňa skončí, len ak si vláda jednoznačne vyberie hlbšie reformy, ak ich opozícia podporí nielen slovami, ale aj skutkami a tiež, dámy a páni, ak EÚ dodrží sľub, že sa Turecko môže stať plnohodnotným členom Európskej únie pod podmienkou, že splní naše demokratické normy.
<P>
To ma, vážená pani predsedajúca, privádza k mojej záverečnej poznámke. Hoci mám veľkú radosť, že si o demokratizáciu v Turecku robia starosti predstavitelia viacerých strán, nemám žiadne pochopenie pre poslancov, ktorí sa o Turecku vyjadrujú kriticky, no nie sú pripravení dovoliť, aby sa stalo plnohodnotným členom, ak tieto problémy vyrieši. Aj po skončení môjho funkčného obdobia budem pokračovať v podporovaní reforiem, ktoré sú potrebné na to, aby sa Turecko stalo plnohodnotným členom Európskej únie.
<SPEAKER ID="394" NAME="Feleknas Uca" LANGUAGE="DE">
Vážený pán predsedajúci, pán komisár, dámy a páni, 14-ročný chlapec v meste Hakkari skončil v kóme po tom, čo ho zmlátil príslušník policajného útvaru rýchleho nasadenia. Ďalší 14-ročný chlapec, ktorý unikal pred policajným plynovým útokom, sa po páde do rieky utopil. Štvrtého apríla zahynuli počas demonštrácie pri meste Urfa v dôsledku policajného zásahu dvaja ľudia. V súčasnosti sa vo väzení v meste Diyarbakir nachádza viac ako 185 neplnoletých osôb. Stovky demokraticky zvolených politikov a aktivistov strany DTP boli uväznení vrátane troch vedúcich predstaviteľov strany. Proti poslancom strany DTP sa vedie 207 trestných konaní.
<P>
Takto ja vnímam súčasný demokratický proces v Turecku. Mohla by som pokračovať. Tieto represie začali krátko po 29. marci, keď si strana DTP pripísala výrazný úspech vo voľbách do miestnej samosprávy na juhovýchode krajiny a počet jej starostovských postov sa takmer zdvojnásobil, kým na druhej strane vládnuca strana AKP utrpela v takom významnom kurdskom regióne trpkú porážku. Myslím si, že existuje súvislosť medzi volebným úspechom strany DTP a vlnou represií proti nej.
<P>
Z vládnych kruhov sme sa dozvedeli, že posun volebného úspechu strany DTP až k hraniciam s Arménskom sa považuje za bezpečnostné riziko. Namiesto toho, aby sa pokúsili pochopiť jasnú voľbu, ktorá konkrétne prináša jednoznačný odkaz Kurdov o potrebe hľadania systémového riešenia, sa snažia tento politický úspech potlačiť, v prípade potreby aj policajnou brutalitou.
<P>
Bohužiaľ si myslím, že dokonca ani vysoko cenená strana AKP nemá vôľu či odhodlanie na to, aby rozvinula a presadila celkovú stratégiu vyriešenia tohto konfliktu, ktorý trvá už desaťročia. Ako všetci viete, od minulej správy o pokroku nedošlo k žiadnemu výraznejšiemu pokroku v oblasti slobody tlače a názoru, uznania kurdskej reality, práv náboženských menšín alebo civilizácie armády. Vládnuca strana AKP musí konečne vykonať skutočnú ústavnú reformu a priniesť novú dynamiku, ktorá krajinu po ústavnej a demokratickej stránke oživí, a prijať jej pluralistickú, mnohonárodnostnú a multikultúrnu spoločenskú realitu. Inak nemôže v Turecku existovať žiadna skutočná demokratizácia. To by nám všetkým malo byť jasné.
<SPEAKER ID="395" NAME="Bastiaan Belder" LANGUAGE="NL">
Vážený pán predsedajúci, Európska únia urobila vo svojich vzťahoch s Tureckom dve závažné chyby. V roku 1999 násilne prinútila Turecko, aby sa stalo kandidátskou krajinou a v roku 2005 pokračovala v tejto chybnej ceste otvorením prístupových rokovaní s Ankarou. Rada a Komisia sa domnievali, že ak tak urobia, nemusia sa ohliadať na historický odkaz Tureckej republiky.
<P>
Dnes sa tento historický odkaz - alebo skôr bremeno - prejavuje v ozajstnom kultúrnom súboji o budúce smerovanie Turecka medzi táborom sekulárnych kemalistov a konzervatívno-náboženským frontom obklopujúcim vládnu Stranu spravodlivosti a rozvoja. Škodlivým následkom tohto boja je proces s organizáciou Ergenekon s množstvom prominentných kemalistov, ktorý vyvoláva senzácie. Pokiaľ ide o nacionalistické postoje k náboženským a národnostným menšinám v krajine, je len veľmi málo rozdielov medzi kemalistami a premiérom Erdoğanom. Sústavné znevýhodňovanie týchto menšín - ktoré je súčasťou dejín Tureckej republiky - je, samozrejme, v rozpore s politickými podmienkami pristúpenia k EÚ.
<P>
Rád by som upriamil pozornosť Rady a Komisie na známe holandské príslovie: lepšie je zastaviť sa na polceste ako pokračovať v chybe. Európske inštitúcie a turecké orgány by sa mali z tejto múdrosti konečne poučiť. Len takto dláždiť cestu k lepším, realistickejším vzťahom v záujme oboch strán.
<SPEAKER ID="396" NAME="Roberto Fiore" AFFILIATION="NI">
(IT) Vážený pán predsedajúci, dámy a páni, z toho, čo som počul, je jasné, že pokiaľ ide o demokraciu, Turecko je krajinou s veľmi veľkými problémami.
<P>
Videli sme a počuli sme o 15 000 neplnoletých osobách vo väzniciach, počuli sme o stovkách zatknutí na základe pochybných obvinení, sme si vedomí toho, že tu stále pretrváva kurdský problém a predovšetkým arménsky problém starý celé veky, ktorý je dodnes absolútne stále živý. Za ostatné dva roky sme videli vraždy kňazov či misionárov, máme nekonečné množstvo problémov. Ak porovnáme túto situáciu s inou krajinou, napríklad s Bieloruskom, ktoré sa stále považuje za vydedenca Európy, krajinu, ktorá zjavne tvorí súčasť osi zla, je ťažké pochopiť, ako môžeme pokračovať v rozhovoroch o pripojení Turecka k Európe.
<P>
Zjavne tu existuje silná loby, ktorá za každú cenu presadzuje a túži po vstupe Turecka, ktoré by sa stalo súčasťou Európy. Okrem iného nemôžeme prehliadnuť skutočnosť, že je tu problém Cypru, ktorý je vo svojej podstate vlastne jedinečný: inak povedané, krajina, ktorá je kandidátom na pristúpenie k EÚ, okupuje územie inej krajiny a pokračuje v jeho okupácii, rozširujúc svoje územie na ostrove a presadzujúc absolútne neliberálne právomoci voči obyvateľom ostrova.
<P>
Myslím si, že Európania si vstúpia do svedomia a čoraz viac si budú uvedomovať nevyhnutnosť prijatia rozhodnutia proti vstupu Turecka do Európy. Pripomeniem vám niektoré fakty: Turecko má 90 miliónov obyvateľov, silný demografický rast a predovšetkým nesmieme zabúdať na skutočnosť, že turecky hovoriace krajiny v strednej Ázii požadujú turecké občianstvo a zdá sa, že turecký štát im ho zamýšľa udeliť. To znamená, že vstup Turecka by neznamenal len jednoduché pripojenie sa Turecka k Európe, ale aj pripojenie sa ďalších národov, ďalšie štáty v Európe. Nezabúdajme ani na to, že z hľadiska dejín bolo Turecko proti Európe a teraz slúži ako významná bašta dvom mocnostiam, ktoré rozhodne nie sú európske, inými slovami Spojeným štátom a Izraelu.
<P>
Napokon nesmieme prehliadnuť ani faktor náboženstva: milióny Turkov vstupujúcich do Európy budú znamenať otváranie tisícov a tisícov mešít a z toho dôvodu určite obmedzenie kresťanskej identity a občianskej identity v Európe. Nesmieme zabúdať na to, že mešity často ochotne napomáhajú presadzovať myšlienky, ktoré sú silne namierené proti liberálom, proti ženám a proti európskej verejnosti.
<SPEAKER ID="397" NAME="Richard Seeber" AFFILIATION="PPE-DE">
(DE) Vážený pán predsedajúci, pán komisár, rovnako ako pán komisár, aj ja by som rád vyjadril sústrasť rodinám obetí tohto krutého útoku. Chcem tiež už vopred povedať, že podporujem všetko úsilie a aktivity Turecka zamerané na demokratizáciu. Ich cieľom je iste dostať Turecko bližšie k Európskej únii - nie "do" ale "bližšie" k Európskej únii.
<P>
Myslím si tiež, že v oblasti ľudských práv a demokratizácie musíme pokračovať v politike nulovej tolerancie a musíme očakávať veľmi vysoký štandard. Príklady, ktoré tu moji kolegovia spomínali, hovoria samy za seba a stále vidíme, že Turecko má pred sebou ešte veľmi, veľmi dlhú cestu, kým dosiahne normy EÚ. Dokazujú tiež, že Turecko zatiaľ zanedbáva riešenie a vykonávanie týchto základných ústavných reforiem.
<P>
Systém v Turecku stále charakterizuje skutočnosť, že tam neexistuje žiadne jasné rozdelenie právomocí medzi rôzne štátne úrady, a to je príčinou mnohých problémov, ktoré nachádzame v dnešnom politickom živote Turecka. Bohužiaľ, musím povedať, že zoznam nevyriešených problémov sa skôr predlžuje ako skracuje.
<P>
Napríklad sa zameriam na parlamentné práva: existujú tu mimoriadne veľké nedostatky v oblasti parlamentnej kontroly rozpočtu v oblasti vojenských výdavkov. Parlament nemá v tejto veci prakticky žiadne slovo, a čo viac, existujú zvláštne fondy, nad ktorými nemá parlament vôbec žiadnu kontrolu.
<P>
Okrem toho imunita jednotlivých poslancov parlamentu je upravená značne nejednoznačným spôsobom. Z tohto pohľadu Turecko veľmi súrne potrebuje reformu. Bohužiaľ, Turecko nedokázalo ani podpísať rôzne európske a medzinárodné dohody - napríklad dohovor proti mučeniu. Myslím si, že je skutočne na Turecku, aby išlo dobrým príkladom a splnilo európske a medzinárodné normy.
<P>
Mohol by som uviesť ešte viac bodov, no skončím výzvou Komisii, aby prísne sledovala pokrok v týchto oblastiach.
<SPEAKER ID="398" NAME="Metin Kazak" AFFILIATION="ALDE">
(BG) V súvislosti s nedávnym zatýkaním, ku ktorému došlo po komunálnych voľbách, sa stotožňujem s obavami o demokratický proces v Turecku. Bez ohľadu na to si nemyslím, že by sme mali podporovať politikov s tesným napojením na organizácie, ktoré sa pri dosahovaní svojich cieľov uchyľujú k násilným metódam. Násilie nikdy nebolo prijateľným a oprávneným prostriedkom na ochranu práv a slobôd.
<P>
Myslím si, že Kurdi musia získať viac kultúrnych práv a práv na vzdelanie, a veľmi si vážim pokračujúce reformy vrátane spustenia televízneho programu s 24-hodinovým vysielaním v kurdskom jazyku. Vážení kolegovia, práva a slobody sa však nedajú získať násilím, ale mierovými, politickými prostriedkami, prostredníctvom dialógu a vzájomného rešpektovania.
<P>
Práve preto naša úprimná podpora tureckým reformám podporí aj dodržiavanie základných hodnôt EÚ, spolu s jednou z najdôležitejších, ktorou je rešpektovanie etnických a náboženských rozdielov a rozmanitosti. Som si istý, že svetlé vyhliadky na pristúpenie k Európskej únii urýchlia rešpektovanie ľudských práv a reformy v Turecku.
<SPEAKER ID="399" NAME="Vittorio Agnoletto" AFFILIATION="GUE/NGL">
(IT) Vážený pán predsedajúci, dámy a páni! Pán predsedajúci, v prvom rade by som rád pozdravil vzácneho hosťa, predsedu strany DTP pána Ahmeta Türka, ktorý dnes sleduje našu rozpravu. Drahý Ahmet, viete, že sme s vami, že podporujeme demokratický boj, ktorý vaša strana vedie v Turecku za uznanie základných práv kurdských občanov.
<P>
Uznávame, že strana DTP je veľmi dôležitým nástrojom podpory demokracie v Turecku, a z tohto dôvodu dôrazne odsudzujeme policajné akcie, ktoré proti vám nariadil premiér Erdoğan, keď uväznil všetkých troch podpredsedov strany DTP spolu s vyše 300 militantmi a jej prívržencami. Víťazstvo strany DTP v ostatných voľbách do miestnych samospráv ukázalo, že strana sa teší silnej demokratickej podpore občanov. Európsky parlament sa uzniesol, že požiada premiéra Erdoğana, aby začal priame rozhovory so stranou DTP, jeho odpoveďou však bol väčší útlak, viac polície, viac autoritárstva a viac zatýkania.
<P>
Všetci vieme, že naša parlamentná skupina a európska ľavica doteraz podporovali tureckú žiadosť o členstvo v Európskej únii a súčasne tak podporovali reformný proces v krajine. Myslím si však, že počas ostatných dvoch rokov a najmä počas minulých mesiacov pán Erdoğan ukázal svoju druhú tvár, tvár vedúceho predstaviteľa, ktorý si dobre rozumie s najhoršou časťou tureckej armády, ktorá chce Kurdov jednoducho zmasakrovať.
<P>
Reformný proces sa ocitol prakticky na mŕtvom bode, väzenia sa plnia Kurdmi; sám pán Erdoğan ničí všetky vyhliadky na turecké členstvo. Zodpovednosť za to, čo sa odohráva v euro-tureckých vzťahoch a za rastúce rozhorčenie európskej verejnej mienky v súvislosti s Tureckom, leží len a len na ňom.
<P>
Rád by som pánovi Erdoğanovi vyslal silný politický odkaz: hľadajte politické riešenie kurdskej otázky pri rokovaniach, musíme to povedať veľmi jednoznačne, toto je proces, ktorý zahŕňa priame rokovania so stranou DTP, inak vás požiadame, aby ste zastavili rokovania o členstve v Európskej únii. Cesta k členstvu Turecka v Únii vedie cez Diyarkabir a stranu DTP, inak to budeme my, inými slovami ľudia, ktorí najviac podporovali váš prístupový proces, kto požiada o prestávku na zamyslenie, ktorá sa môže stať trvalou.
<SPEAKER ID="400" NAME="Patrick Louis" AFFILIATION="IND/DEM">
(FR) Vážený pán predsedajúci, dámy a páni, zdá sa, že Turecko dnes funguje ako demokracia, Európska únia by mu však nemala udeľovať nekonečné lekcie dobrého správania, keď samotná EÚ veselo a bezohľadne obchádza suverénnu vôľu svojich konštitutívnych národov, keď hlasujú v referende.
<P>
Turecko delí od rešpektovania hodnôt európskych národov v zásade ešte dlhá cesta, ako to dokazuje situácia nespočetného množstva etnických a náboženských menšín, ktoré tvoria túto krajinu. Situácia miliónov Kurdov sa zlepšuje len pomaly. Vzťahy s Arménmi či dokonca s ich gréckymi susedmi sú pod neustálym diplomatickým či vojenským tlakom. V rozpore s medzinárodným právom je Cyprus stále okupovaný tureckou armádou. Trvá to už 35 rokov. Náboženským menšinám sa sotva vodí lepšie. Práva spoločenstiev, ktoré nie sú zahrnuté do zmlúv, sú pravidelne pošliapavané, Európska komisia sa tomu len prizerá a neustále, rovnako ako Parlament, podporuje pristúpenie krajiny k Európskej únii.
<P>
Preto buďme dôslední. Hoci je spolupráca s Tureckom veľmi dôležitá, všetky prístupové plány pre Turecko musia byť vytvorené v súlade s európskymi demokraciami, konkrétne prostredníctvom referend.
<SPEAKER ID="401" NAME="Marios Matsakis" AFFILIATION="ALDE">
Vážený pán predsedajúci, veľké množstvo nášho úsilia a mnoho našich politík sme založili na nádeji, že ak budeme k Turecku milí, zmení táto krajina svoj kemalistický fašizmus na správanie podobné demokracii, ktoré je takmer prijateľné. Absolútne sme sa mýlili a rýchlo sme sa sklamali a zostali frustrovaní. Demokratický reformný proces v Turecku postupuje rýchlosťou trojnohej korytnačky.
<P>
Pán komisár, my a prevažná väčšina európskych občanov, ktorú zastupujeme, sme stratili trpezlivosť. Už toho máme dosť. Vládny režim v Turecku sa ukázal ako úplne neschopný a neochotný zmeniť svoju krajinu na štát civilizácie 21. storočia. Pán komisár, musíte pripustiť, že metóda cukru celkom zlyhala. Nastal čas použiť bič.
<SPEAKER ID="402" NAME="Andrew Duff" AFFILIATION="ALDE">
Vážený pán predsedajúci, obávam sa, že Parlament opäť dokazuje, že je v otázke Turecka dosť nestály. Bol by som vďačný, keby pán komisár mohol vyjadriť svoje úprimné zhodnotenie prípadu organizácie Ergenekon. Súhlasí s tým, že je to vítaný dôkaz čistiek a signál, že právny proces konečne začína kritizovať hlbokú korupciu vo vnútorných orgánoch tureckého štátu?
<SPEAKER ID="403" NAME="Alexander Graf Lambsdorff" AFFILIATION="ALDE">
(DE) Vážený pán predsedajúci, chcel by som reagovať na to, čo povedal pán Lagendijk. Samozrejme, aj my chápeme pozitívnu diplomatickú úlohu, ktorú môže zohrávať Turecko vo vzťahu k Arménsku a vo vzťahu k Blízkemu východu. Diplomacia a demokracia sú však dve rozdielne veci. Znepokojuje nás predovšetkým zásah premiéra Erdogana proti vydavateľstvu Ahmeda Dogana. Dokonca aj Der Spiegel, ktorý nemá nič spoločné s Doganom ani so Springerom, píše o Erdoganovej súkromnej krvnej pomste Doganovi.
<P>
Správu Komisie o pokroku som už spomenul. Komisii by som chcel ešte raz položiť konkrétnu otázku. Obáva sa Komisia o slobodu názoru a tlače v Turecku viac alebo menej ako v čase, keď bola zverejnená správa o pokroku? Ak nie, prečo už viac nie je znepokojená? Ak áno, aké konkrétne opatrenia má Komisia v pláne podniknúť? Keďže je problematika slobody tlače a názoru dôležitá vo vzťahu k prebiehajúcim prístupovým rokovaniam? Ako som povedal, ide predsa o prvé kodanské kritérium, politické kritérium.
<SPEAKER ID="404" NAME="Olli Rehn">
člen Komisie. - Vážený pán predsedajúci, v prvom rade chcem poďakovať váženým poslancom a váženým poslankyniam za veľmi závažnú a dôležitú rozpravu o demokratickom procese v Turecku. Zároveň chcem dnes večer poďakovať Európskemu parlamentu za jeho prínos v oblasti politiky EÚ v súvislosti s Tureckom. Náš vzťah s Tureckom podporil síce kriticky, ale konštruktívne vo veľmi rozhodujúcom období. Myslím si, že prístup Parlamentu, podobne ako verím, že aj prístup Komisie, je možné opísať vo vzťahu k Turecku a jeho prístupovému procesu do EÚ ako spravodlivý a prísny.
<P>
Podľa môjho názoru naozaj musíme byť spravodliví a prísni. Výsledky môžeme dosiahnuť len tým, že takí budeme súčasne. Myslím tým, že musíme byť spravodliví v zmysle zachovania perspektívy EÚ ako rozhodujúcej hnacej sily reforiem v krajine a dodržania slova pokiaľ ide o šancu Turecka dokázať, že bude schopné splniť prístupové kritériá EÚ. Súčasne musíme byť prísni pri uplatňovaní nekompromisnej podmienenosti, predovšetkým pokiaľ ide o základné slobody a demokratické zásady. Tieto dva kľúčové prvky - spravodlivosť a prísnosť - fungujú len spoločne a nie je možné navzájom ich oddeliť. Myslím si, že je to nepochybne najlepší spôsob podpory demokratickej transformácie v Turecku, ktorá je naším cieľom, pretože sa tým Turecko stáva lepším partnerom a budúcim pravdepodobným členským štátom Európskej únie v súlade s rokovacím rámcom prijatým v skorých ranných hodinách 4. októbra 2005.
<P>
Súčasný stav vecí je v podstate neurčitým stavom, ako ho opísal pán Joost Lagendijk, predseda delegácie Európskeho parlamentu v spoločnom parlamentnom výbore EÚ a Turecka. Niekedy to vyzerá ako dva kroky vpred a jeden krok vzad, ale lepšie takto ako naopak.
<P>
Ako naznačil pán Duff, myslím si, že vyšetrovanie organizácie Ergenekon je toho typickým príkladom. Vzhľadom na doterajšie vyšetrovanie sa zdá, že bolo nevyhnutné, aby bola táto sieť, ktorá stojí za potenciálnymi politickými alebo inými útokmi proti demokracii v Turecku, odhalená a naďalej bude odhaľovaná v zmysle princípov právneho štátu a demokratického sekularizmu.
<P>
Na druhej strane je v posledných fázach vyšetrovania organizácie Ergenekon možné vysloviť pochybnosti, či boli skutočne uplatnené všetky princípy právneho štátu, alebo či sa za týmto zatýkaním skrývajú nejaké iné politické zámery. Ešte nepadlo rozhodnutie. Veľmi pozorne to sledujeme a určite o tom budeme informovať v našej nadchádzajúcej správe o pokroku počas blížiacej sa jesene.
<P>
Podľa mňa sú mimoriadne dôležité tri zásady. Po prvé, demokratické zásady: uskutočnenie ústavnej reformy, pokiaľ je reforma pravidiel, ktorými sa riadia politické strany, nevyhnutná vzhľadom na skúsenosti z posledného roka, tohto roka a predchádzajúcich rokov, keď sme v tejto súvislosti boli svedkom nástrah ústavného rámca Turecka, ako zdôraznila Benátska komisia Rady Európy.
<P>
Po druhé, sloboda prejavu, ktorú spomínal pán Graf Lambsdorff, je základným princípom demokracie. Diskutovalo sa o tom celkom nedávno na stretnutí spoločného parlamentného výboru Parlamentu s Veľkým národným zhromaždením Turecka. Obávam sa o slobodu médií a jej vývoj v Turecku. Určite sa tomu budeme venovať v osobitnej časti našej správy o pokroku počas nadchádzajúcej jesene.
<P>
Áno, nastal pozitívny pokrok, pokiaľ ide o následky reformy neslávne známeho článku 301 pred približne jedným alebo dvoma rokmi. Na druhej strane, relatívny pokrok vo veci článku 301 neoprávňuje na útoky na slobodu médií niekde inde, ako bolo spomenuté počas dnes večer v niekoľkých vyhláseniach.
<P>
Na záver, princípy právneho štátu, ktoré sú základom fungovania celej spoločnosti a hospodárstva a ktoré sú kľúčovou hodnotou Európskej únie: je to ilustrované na boji proti terorizmu, ktorý podporujeme, pokiaľ sa vykonáva v súlade s princípmi právneho štátu a zásadami spravodlivosti v najlepšej európskej tradícii.
<P>
Takže tempo rokovaní s Tureckom bude v podstate závisieť od pokroku a intenzity reforiem posilňujúcich základné slobody a princípy právneho štátu v tejto krajine vo všetkých oblastiach života a vo všetkých kútoch krajiny. Toto tvorí základ rokovacieho procesu. Pokrok v technických rokovaniach bude závisieť od toho, či nastal významný pokrok v reformách a od intenzity a zavádzania týchto reforiem posilňujúcich základné slobody, ľudské práva a demokratický sekularizmus. Zakotvené sú v Zmluve o Európskej únii a v našich spoločných európskych hodnotách. Práve to je rozhodujúcim meradlom tureckého pokroku na ceste k Európskej únii.
<SPEAKER ID="405" NAME="Predsedajúci">
Rozprava sa skončila.
