<CHAPTER ID="013-02">
2. Madagaskar
<SPEAKER ID="265" NAME="Predsedajúca">
Ďalším bodom programu je rozprava o šiestich návrhoch uznesení o Madagaskare.
<SPEAKER ID="266" NAME="Mikel Irujo Amezaga" LANGUAGE="ES">
Vážená pani predsedajúca, ako možno vidieť zo samotného uznesenia, po dvoch mesiacoch násilných nepokojov uskutočnil Andry Rajoelina, bývalý starosta hlavného mesta Madagaskaru, 17. marca tohto roku štátny prevrat. Podporovala ho armáda a samozvaná "prechodná zvrchovaná samospráva (High Authority of Transition)", ktorej predsedá. Následne rozpustil národné zhromaždenie a senát. Tlak zo strany povstalcov navyše prinútil demokraticky zvoleného prezidenta opustiť Madagaskar.
<P>
Minulý február však bol pán Rajoelina, ktorého zvolili za starostu Antananariva v decembri 2007, zase násilne pozbavený moci predchádzajúcou vládou. Musím dodať, že nepokoj, ktorý pociťuje obyvateľstvo, vyvolali plány predošlej vlády prenajať jeden milión hektárov zeme na juhu krajiny kórejskej firme.
<P>
My samozrejme tiež odsudzujeme štátny prevrat či akýkoľvek pokus uchopiť moc nedemokratickými spôsobmi. Veríme tiež, že Bezpečnostná rada Organizácie Spojených národov a medzinárodné organizácie, ktorých je Madagaskar členom, neuznajú tento de facto režim. Chceme tiež, aby bol opäť nastolený ústavný poriadok. Zároveň trváme na tom, aby boli v krajine s okamžitou platnosťou opäť nastolené právne a ústavné systémy. Žiadame všetky malgašské strany, aby dodržiavali ustanovenia madagaskarskej ústavy s cieľom prekonať túto krízu.
<P>
Domnievame sa však, že demokracia neznamená len usporiadať voľby, preto musíme informovať o závažnejších nezrovnalostiach v a priori legitímnej vláde Madagaskaru.
<P>
Sme však presvedčení, že keď sa obnoví ústavný poriadok, mal by byť založený na cieľoch a princípoch, ktoré sa už vyskytli v odôvodnení K tohto uznesenia. Po prvé, jasný časový harmonogram pre slobodné, spravodlivé a transparentné voľby; po druhé, účasť všetkých politických skupín a sociálnych partnerov spomedzi všetkých zainteresovaných strán v krajine vrátane legitímne zvoleného prezidenta Marca Ravalomananu a ostatných kľúčových osobností; po tretie, podpora konsenzu medzi malgašskými stranami; po štvrté, dodržiavanie madagaskarskej ústavy, a nakoniec, dodržiavanie relevantných nástrojov Africkej únie a medzinárodných záväzkov Madagaskaru.
<P>
Je zjavné, že opäť čelíme situácii, v ktorej sa ľudské práva sústavne porušujú. Zatiaľ čo sa vedúce politické skupiny Madagaskaru zapojili do mocenského zápasu prostredníctvom štátneho prevratu a bojujú o dôležité lukratívne obchodné zákazky, 70 % obyvateľstva žije z menej ako jedného dolára na deň. Toto a len toto by sme mali riešiť. Dúfajme teda, že Európska únia vezme na seba náležitú úlohu v tejto záležitosti.
<P>
Vážená pani predsedajúca, chcel by som teraz úplne zmeniť tému a využiť skutočnosť, že pán komisár Orban je prítomný na poslednom zasadnutí v tomto volebnom období, a chcel by som mu osobne poďakoval za riadenie jeho Generálneho riaditeľstva.
<SPEAKER ID="267" NAME="Bernd Posselt" LANGUAGE="DE">
Vážená pani predsedajúca, Bavorsko a jeho mestá a obce, rovnako ako Katolícka univerzita v Eichstätte, majú mnoho kontaktov na celom svete. Rád by som preto privítal delegáciu starostov a primátorov z tohto regiónu.
<P>
Madagaskar je krajina, s ktorou úzko a intenzívne spolupracujeme. Existuje tu mnoho kultúrnych, hospodárskych a vedeckých kontaktov a silná a podporná prítomnosť cirkvi. O to viac je poľutovaniahodné, že v tejto malebnej a kultúrne bohatej krajine boli spáchané takéto hrozné násilné činy. Existuje reálne nebezpečenstvo, že Madagaskar so svojou strategicky dôležitou polohou zlyhá, ako sme to videli v iných štátoch v Afrike, predovšetkým v Somálsku.
<P>
Preto je veľmi dôležité, aby tam boli čo najrýchlejšie obnovené riadne a demokratické vzťahy. Mám preto radosť z toho, že sme sa pred niekoľkými dňami stretli s kontaktnou skupinou, aby sme prediskutovali prvé konkrétne kroky. Musíme vytvoriť vhodnú štruktúru na prípravu na nové voľby pod vedením zosadeného, demokraticky zvoleného prezidenta, ktorého naďalej uznávame za jedinú legitímnu hlavu štátu.
<P>
Musíme otvoriť dialóg, ktorého súčasťou musí byť premiér, ktorý je v súčasnosti vo väzení a ktorý musí byť okamžite prepustený. Musíme v najväčšej možnej miere pokračovať v poskytovaní nielen humanitárnej, ale aj životne dôležitej rozvojovej pomoci, najmä lekárskej starostlivosti.
<P>
Z týchto všetkých dôvodov musíme my v Európskej únii poslúchnuť žiadosť a zapojiť sa do rokovaní v tejto krajine nielen ako humanitárny či hospodársky prvok, ale najmä ako politický prvok, ktorý do regiónu prinesie mier. Pri dosahovaní tohto cieľa počítame so spoluprácou Africkej únie, ktorá má opäť príležitosť postupne sa etablovať ako prvok demokratického stabilizačného procesu, ktorý budeme intenzívne podporovať prostriedkami, ktoré máme k dispozícii, pretože stabilizačný proces môže byť v skutočnosti aj nedemokratický.
<P>
(potlesk)
<SPEAKER ID="268" NAME="Erik Meijer" LANGUAGE="NL">
Vážená pani predsedajúca, na Madagaskare prinútili občianske nepokoje odstúpiť úradujúceho prezidenta. Podpísal dohody so zahraničnými spoločnosťami, ktoré jeho vláde priniesli krátkodobé príjmy, no pre obyvateľov to bolo škodlivé. Jeho pozícia sa tým stala neudržateľná.
<P>
Následne za pomoci armády menovali vodcu opozície, ktorý bol predtým starostom hlavného mesta, za dočasného prezidenta aj napriek tomu, že podľa zákona bol na menovanie do tejto funkcie príliš mladý. Tento proces vyvolal vlnu kritiky, a to zvlášť intervencia armády. Africká únia to nazvala nezákonným prevratom a odmietla novú vládu.
<P>
Myslím si však, že môžeme vidieť paralelu medzi touto udalosťou a nedávnymi udalosťami v jednej konkrétnej európskej krajine, na Islande. Aj v tejto krajine musela vláda odstúpiť pod tlakom občianskych nepokojov. Menšinová vláda celkom odlišného politického presvedčenia potom prevzala moc, no nikto to nepovažoval za prevrat. Odvtedy sa uskutočnili nové voľby a nová vláda už zastupuje veľkú väčšinu. Rovnaký výsledok je možný aj na Madagaskare za predpokladu, že sa voľby uskutočnia v dohľadnej budúcnosti.
<SPEAKER ID="269" NAME="Glyn Ford">
autor. - Vážená pani predsedajúca, hovorím v mene Socialistickej skupiny a ako tieňový spravodajca v mene Strany európskych socialistov o Dohode o hospodárskom partnerstve so skupinou štátov južnej Afriky, ktorá zahŕňa aj Madagaskar. V apríli sme drvivou väčšinou schválili túto Dohodu o hospodárskom partnerstve s výhradami voči situácii v Zimbabwe. Ak by sme túto Dohodu o hospodárskom partnerstve schvaľovali dnes, museli by sme naše výhrady rozšíriť aj na Madagaskar.
<P>
Ešte pred 15 rokmi sa zdalo, že Madagaskar má veľký potenciál ísť celkom odlišnou cestou. Spomínam si na návštevu vtedajšieho novozvoleného prezidenta Alberta Zafyho v roku 1993. Samozrejme, do roku 1996 bol obžalovaný z brania úplatkov a zneužívania moci. Odvtedy Madagaskar trápili nestabilné vlády ohrozované odvolaniami a obžalobami, čo narúšalo bežnú politiku.
<P>
Dnešnú situáciu, vojenský prevrat, čiastočne vyvolali plány predošlej vlády prenajať jeden milión akrov zeme na juhu krajiny kórejskej firme na intenzívnu poľnohospodársku výrobu, keď väčšina obyvateľstva žije z menej ako jedného eura na deň. Táto neústavná zmena vlády je vážnou prekážkou demokracie.
<P>
Vítame skutočnosť, že OSN požiadala o humanitárnu pomoc vo výške takmer 36 miliónov USD, keďže neskôr v priebehu roka sa očakáva nedostatok potravín, ktorý bude výsledkom súčasných politických udalostí na Madagaskare, ale ostro odsudzujeme štátny prevrat a všetky pokusy uchopenia moci nedemokratickým spôsobom. Žiadame o okamžité obnovenie právneho a ústavného poriadku v krajine a žiadame všetky malgašské strany, aby plne dodržiavali ustanovenia ústavy. Žiadame odvolať rozpustenie národného zhromaždenia a senátu a naliehame na to, aby sa mandáty a imunity poslancov rešpektovali.
<P>
Stane sa to však len v prípade, ak medzinárodné spoločenstvo dokáže spolupracovať, by zintenzívnilo úsilie vyvinulo tlak na ukončenie politického násilia a politického chaosu v krajine.
<SPEAKER ID="270" NAME="Thierry Cornillet" LANGUAGE="FR">
Vážená pani predsedajúca, pokiaľ ide o situáciu na Madagaskare, nemôžeme mlčať a nebudeme jediní, ktorí to odsúdia. Africká únia, Juhoafrické rozvojové spoločenstvo, Medzinárodná organizácia francúzsky hovoriacich krajín, Medziparlamentná únia, Európska únia zastúpená Komisiou, Spojené štáty a veľký počet krajín vrátane mojej a Nórska, aby sme hovorili o krajinách európskeho kontinentu, odsúdili štátny prevrat, pretože štátnym prevratom to naozaj je, ktorý uskutočnili na Madagaskare.
<P>
Nemôžeme mlčať, a preto žiadame o obnovenie ústavného poriadku. Jednoducho žiadame o postoj "späť k podstate" v prípade potreby s rozhodnutím malgašského ľudu prostredníctvom konzultácie vo forme prezidentských volieb alebo referenda. Je to zodpovednosť zhromaždení a politikov Madagaskaru, aby rozhodli o najúčinnejšej forme konzultácie.
<P>
Týmto spoločným návrhom uznesenia preto chceme pridať svoj hlas k hlasu medzinárodného spoločenstva a jasne povedať tým, ktorí uchopili moc nanajvýš nedemokratickým spôsobom, formou štátneho prevratu, hoci sa tvária inak, že madagaskarský ústavný poriadok musí byť obnovený ako jedna zo záruk budúceho rozvoja tohto veľkého ostrova v Indickom oceáne.
<SPEAKER ID="271" NAME="Ewa Tomaszewska" LANGUAGE="PL">
Vážená pani predsedajúca, politická kríza na Madagaskare viedla k neústavnej zmene vlády. Sprevádzali ju nepokoje, ktoré si vyžiadali viac ako 130 ľudských životov.
<P>
Madagaskar bol pod francúzskou nadvládou do roku 1960. Táto krajina sa nachádza v ťažkej situácii. Potrebuje humanitárnu a zvlášť potravinovú pomoc. Túto pomoc sme Madagaskaru už poskytli. Miestne orgány a voľby, ktoré zorganizovali, podporovala armáda. Prezident Ravalomanana stratil podporu a 17. marca 2009 odstúpil. Moc uchopil Rajoelina, ktorého dosadila armáda.
<P>
Európska únia neuznáva novú vládu pre nedemokratický spôsob, ktorým sa táto zmena uskutočnila. Africká únia pozastavila Madagaskaru členstvo a kritizuje násilné zvrhnutie prezidenta Ravalomananu. Pohrozila, že uvalí sankcie, ak sa ústavný poriadok neobnoví do šiestich mesiacov.
<P>
Žiadame o opätovné obnovenie ústavného poriadku na Madagaskare. Obraciame sa s výzvou na medzinárodné spoločenstvo, aby podporilo úsilie na obnovu právneho základu fungovania tohto štátu. Myslím, že volebný proces by mali detailne monitorovať a pozorovať zástupcovia medzinárodných organizácií vrátane predovšetkým poslancov tohto Parlamentu.
<SPEAKER ID="272" NAME="Lidia Joanna Geringer de Oedenberg" LANGUAGE="PL">
Vážená pani predsedajúca, v prvých týždňoch marca sme boli svedkami dramatického štátneho prevratu na Madagaskare. Rivalita, ktorá medzi zosadeným prezidentom a vodcom opozície trvala niekoľko rokov, priviedla ostrov na pokraj občianskej vojny. Andry Rajoelina sa 17. marca 2009, deň po ovládnutí prezidentského paláca armádou, vyhlásil za hlavu štátu. Malgašský najvyšší súd vyhlásil, že bývalý starosta Antananariva vykonáva tento úrad v súlade s ústavou. Boli proti tomu vznesené pochybnosti už len preto, že v ústave sa nachádza článok, v ktorom sa hovorí, že ak chce niekto byť prezident, nesmie mať menej ako 40 rokov, a nový president má len 34.
<P>
Prevzatie moci a rozhodnutie najvyššieho súdu vyvolali všeobecnú polemiku. Väčšina zahraničných diplomatov bojkotovala slávnosť skladania prezidentského sľubu a Africká únia pozastavila Madagaskaru členstvo. Politická kríza viedla k všeobecnému chaosu a k destabilizácii krajiny, v ktorej väčšina ľudí celé roky žila v hroznej biede s jedným dolárom na deň a mali obmedzený prístup k jedlu a vode, základnej lekárskej starostlivosti a vzdelaniu. Žila som na Madagaskare šesť rokov a dobre som sa oboznámila s týmito problémami, preto veľmi podporujem výzvu OSN na naliehavú humanitárnu pomoc pre ľudí na Madagaskare.
<P>
Európsky parlament by mal ostro odsúdiť štátny prevrat a všetky pokusy prevzatia moci, ktorými sa porušili demokratické zásady. Európska únia by mala vyzvať na obnovenie práce oboch komôr parlamentu, ktorých činnosť nový režim pozastavil. Mali by sme podporiť aj úsilie zvláštneho splnomocnenca Africkej únie a zástupcov OSN v rozhovoroch so zástupcami miestnych politických strán a všetkých zainteresovaných skupín, aby sa dosiahlo okamžité obnovenie ústavného poriadku v krajine. Medzinárodné spoločenstvo by malo rozhodne zvýšiť svoje úsilie a doručiť humanitárnu pomoc na ostrov ľuďom, ktorí žijú na pokraji biedy.
<SPEAKER ID="273" NAME="Marios Matsakis">
v mene skupiny ALDE. - Vážená pani predsedajúca, zdá sa, že Madagaskar, ktorý je bývalou francúzskou kolóniou, prechádza v politickom živote smutným, ale nie neobvyklým obdobím postkoloniálnych nepokojov, následkom čoho trpia jeho obyvatelia.
<P>
Mnohé ďalšie kolónie európskych krajín trpeli, alebo ešte stále trpia z rovnakého dôvodu. Príkladov je mnoho. Jedným z nich je aj moja krajina, Cyprus. Potom, čo v roku 1960 čiastočne získal nezávislosť od Británie, svojho kolonizátora, sa britským dravcom v oblasti zahraničnej politiky podarilo zmanipulovať vnútrospoločenský zápas v roku 1963, čo nakoniec viedlo k rozdeleniu ostrova v roku 1974.
<P>
Toto je rozdelenie, ktoré pretrváva dodnes, a stav vecí, ktorý vyhovuje Británii. Rozdelený Cyprus nemôže uspieť pri pokuse zbaviť sa zvyšných dvoch britských koloniálnych území Akrotíri a Dekéleia, ktoré Briti používajú na vojenské účely a ktoré sa britskej vláde v skutočnosti hanebne podarilo držať mimo územia EÚ, aby sa acquis Spoločenstva nemuselo uplatniť voči tisícom civilných obyvateľov Cypru, teraz občanom EÚ, ktorí tam žijú.
<SPEAKER ID="274" NAME="Leonard Orban">
člen Komisie. - Vážená pani predsedajúca, v prvom rade by som chcel zdôrazniť veľké znepokojenie Komisie nad súčasnou nestálou situáciou na Madagaskare. Chcel by som tiež zdôrazniť, že záväzok Komisie voči malgašským obyvateľom naďalej trvá.
<P>
Situácia v krajine po násilnom zvrhnutí prezidenta Ravalomananu 17. marca si zaslúži a aj si vyžaduje našu plnú pozornosť a Komisia a Európsky parlament tieto udalosti veľmi podrobne sledujú.
<P>
Komisia v plnej miere schválila stanovisko českého predsedníctva vydané v mene Európskej únie 20. marca, ktoré odsúdilo presun moci a vyzvalo malgašské strany, aby plne dodržiavali ustanovenia ústavy Madagaskaru.
<P>
Komisia sa domnieva, že došlo k hrubému porušeniu základných prvkov Dohody z Cotonou a že ide o "mimoriadne naliehavý prípad" v zmysle článku 96 tejto Dohody. Komisia preto iniciovala postup, ktorým chce navrhnúť Rade otvoriť konzultácie s orgánmi, ktoré sú pri moci, aby zistila možné riešenia krízy s cieľom opätovne nastoliť ústavný poriadok.
<P>
Komisia bude naďalej využívať všetky prostriedky dialógu, ktoré má k dispozícii, aby našla celkové riešenie súčasnej krízy. Z toho dôvodu na základe článku 8 Dohody z Cotonou posilňuje politický dialóg so všetkými zainteresovanými stranami na Madagaskare.
<P>
Podieľa sa aj na hlavnom medzinárodnom úsilí vyvíjanom predovšetkým v rámci medzinárodnej kontaktnej skupiny, ktorú nedávno vymenovala Africká únia. V tejto fáze prevažuje predstava, aby príslušné zúčastnené malgašské politické strany súhlasili so strategickým plánom návratu k ústavnému poriadku a k uskutočneniu volieb.
<SPEAKER ID="275" NAME="Predsedajúca">
Rozprava sa skončila.
<P>
Po skončení rozpravy pristúpime k hlasovaniu.
