<CHAPTER ID="011">
Hodina otázok pre predsedu Komisie
<SPEAKER ID="386" NAME="Predseda">
Ďalším bodom programu je hodina otázok pre predsedu Komisie.
<SPEAKER ID="387" NAME="Manfred Weber" LANGUAGE="DE">
Vážený pán predseda, pán Barroso, dámy a páni, Komisia na svojom dnešnom zasadnutí schválila novú dohodu SWIFT a urobila tak veľkou väčšinou alebo dokonca jednomyseľne.
<P>
Rád by som sa opýtal pána predsedu Komisie, keďže som si istý, že vie, že mnoho našich občanov sa znepokojuje v súvislosti s poskytnutými údajmi, kde vidí dôležitý pokrok a ako môžeme občanov o nevyhnutnosti tejto dohody presvedčiť.
<SPEAKER ID="388" NAME="José Manuel Barroso">
predseda Komisie. - Je pravda, že upravený návrh dohody dnes Komisia jednomyseľne prijala. Veríme, že je v úplnom súlade s ochranou súkromia a ochranou osobných údajov. Zaručuje zásady nevyhnutnosti a proporcionality a jej účel je striktne obmedzený na predchádzanie, vyšetrovanie, odhaľovanie a trestné stíhanie činov terorizmu a financovania terorizmu.
<P>
Dohoda v súčasnej podobe rešpektuje základné práva a dodržiava zásady uznané hlavne Chartou základných práv. Dohoda zaisťuje významnú ochranu údajov v čase spracovávania poskytovateľom. Poskytuje tiež transparentnosť využívania údajov a dostupnosť procesu pre hľadanie súdnych opravných prostriedkov.
<P>
Komisia preto pokladá tento návrh za kompatibilný s ohľadom na základné práva a primerane Parlamentu odpovie na jeho znepokojenia, ako sa povedalo v čase, keď sa v marci 2010 hlasovalo o uznesení o dočasnej piatej dohode.
<SPEAKER ID="389" NAME="Manfred Weber" LANGUAGE="DE">
Vážený pán predseda, mám už len jednu stručnú doplňujúcu otázku. Týka sa obsahu dohody, o ktorej ste hovorili. Rád by som zopakoval svoju predošlú otázku. Aké dôsledky má táto dohoda na transatlantické vzťahy? Aký význam má pre ďalšie otázky, o ktorých musíme s USA diskutovať? Bol by som veľmi rád, ak by ste nám to mohli ozrejmiť.
<SPEAKER ID="390" NAME="José Manuel Barroso">
predseda Komisie. - V skutočnosti je to mimoriadne dôležité. Môžem vám povedať, že naši americkí partneri ju v súčasných diskusiách s Európskou úniou pokladajú pravdepodobne za jednu z prvých priorít, ak nie za prvú. Táto dohoda je pre vzťahy Európskej únie s USA kľúčová. Od 1. januára 2010 nebol dostupný značný objem údajov, ktoré predtým americká administratíva dostala, čo v ich programe vytvára problémy. Preto sa domnievame, že by sme mali vyriešiť aj to, majúc na pamäti dôležitosť transatlantických vzťahov. Samozrejme, tieto transatlantické vzťahy sú nesmierne dôležité, ale to neznamená, že by sme nemali trvať na našich zásadách súkromia a ochrany údajov.
<P>
Zároveň si myslím, že sme teraz dosiahli veľmi, veľmi dobrú dohodu a že pani komisárka Malmströmová odviedla veľmi dôležitú prácu. Taktiež sa teda domnievam, že zo širšieho politického hľadiska je dôležité, aby sme v tejto veci s našimi americkými partnermi dosiahli dohodu.
<SPEAKER ID="391" NAME="Martin Schulz">
v mene skupiny S&D. - (DE) Vážený pán predseda, pán Barroso, nadväzujúc na otázku môjho kolegu poslanca pána Webera, informovala pani komisárka Malmströmová kolégium, že v tomto Parlamente existujú veľké obavy týkajúce sa súčasného stavu rokovaní?
<P>
Vie Komisia, že to, o čom sa dnes rozhodlo, nie je rozhodne to, čo Parlament pokladá za dostatočný postup? Uvedomujete si, pán predseda, že dnes ste prijali niečo, čo v prípade zavedenia v takejto podobe vyústi do situácie, keď ľudia zamestnaní v súkromných spoločnostiach, ako je SWIFT, budú mať väčšie kontrolné práva ako úradníci Európskej únie? Vysvetlila vám to pani Malmströmová? Ak áno, ako ste o tom mohli rozhodnúť? Ak nie, prečo vás pani Malmströmová o tom neinformovala?
<SPEAKER ID="392" NAME="José Manuel Barroso">
predseda Komisie. - Samozrejme, komisárka zodpovedná za proces rokovania kolégium neustále informovala. Práve dnes nás pani komisárka Malmströmová informovala o konečnom výsledku týchto rokovaní. Okrem toho nám povedala, že s mnohými z vás v Európskom parlamente viedla veľmi intenzívny dialóg. Dobre si uvedomujeme obavy, ktoré vyjadril tento Parlament, a pani komisárka mi povedala, že v súvislosti s procesom rokovania Parlament pravidelne informovala.
<P>
Komisia splnila svoju úlohu v rokovaní, teraz je na Parlamente, či prijme alebo neprijme dohodu. Veľmi vám odporúčam, aby ste tak spravili, pretože je tiež dôležitá pre bezpečnosť európskych občanov. Veríme, že sme dosiahli potrebnú úroveň ochrany v súvislosti so základnými právami a ochranou údajov, ale, samozrejme, ide o veľmi citlivú záležitosť. Veríme, že práva tohto Parlamentu boli plne zohľadnené, ale musíme rokovať v mene Európskej únie a, ako som vám povedal, dnešné rozhodnutie Komisie bolo jednomyseľné.
<SPEAKER ID="393" NAME="Martin Schulz">
v mene skupiny S&D. - (DE) Vážený pán predseda, pán Barroso, ďakujem za milé opisy vašej diskusie. Neodpovedali ste však na moju otázku. Preto sa tentoraz pokúsim o väčšiu presnosť a rád by som vás požiadal, aby ste boli veľmi presný vo vašej odpovedi.
<P>
Povedala vám pani Malmströmová počas diskusie v Komisii predtým, než sa kolégium rozhodlo, že existovalo riziko, že Parlament odmietne text, o ktorom teraz hovoríte ako o dohode? Alebo vám pani Malmströmová povedala: "S týmto textom získame parlamentnú väčšinu"? Dovoľte mi veľmi presne zopakovať moju otázku. Povedala pani Malmströmová: "Pre tento text získame parlamentnú väčšinu" alebo povedala: "Nie je isté, či s týmto textom získame parlamentnú väčšinu"? Bol by som vďačný, keby ste mohli odpovedať presne.
<SPEAKER ID="394" NAME="José Manuel Barroso">
predseda Komisie. - Pani komisárka Malmströmová nemôže dopredu hodnotiť, aké bude hlasovanie Parlamentu. To si veľmi dobre uvedomuje.
<P>
Vaša otázka bola, či pani Malmströmová povedala mne alebo kolégiu, aké bude hlasovanie alebo reakcia Parlamentu, ak by hlasoval "áno" alebo "nie".
<P>
Samozrejme, očakávala, že bude hlasovať za. Ak nie, nedokončila by rokovania v mene Komisie. Po tom, ako Parlament pred pár mesiacmi hlasoval "nie", v Komisii sme viedli veľmi dôležitú diskusiu. S pani komisárkou Malmströmovou som hovoril niekoľkokrát. Uvedomujeme si a pani komisárka osobne si veľmi dobre uvedomuje, pretože do kontaktov s Parlamentom investovala veľa času, niektoré otázky, ktoré sa objavili v súvislosti s touto dohodou, ale v súčasnosti netušíme, ako bude Parlament hlasovať. To vám môžem teraz povedať. Nemohla mi to povedať, ale povedala mi, že sa stále s Parlamentom radí. Ešte tu nie je dohoda, ak sa o tejto navrhovanej dohode bude hlasovať.
<P>
To je všetko, čo vám podľa môjho najlepšieho vedomia môžem povedať o informáciách, ktoré mne a kolégiu dala zodpovedná komisárka.
<SPEAKER ID="395" NAME="Guy Verhofstadt" LANGUAGE="FR">
Vážený pán predseda, môžete byť pokojný, nejdem klásť otázky o dohode SWIFT, o tom budeme hovoriť neskôr, ale včera mali svoj samit pani Merkelová a pán Sarkozy. Dohodli sa na prístupe hospodárskeho riadenia v Únii a nie v eurozóne. Osobne si nemyslím, že ide o úplne relevantné rozhodnutie, pretože tu nejde o to, aby eurozóna stála proti Európskej únii. Hospodárske riadenie potrebujeme v Európskej únii a hospodárske riadenie potrebujeme v eurozóne - potrebujeme ho v oboch oblastiach. Okrem toho ho v eurozóne potrebujeme dokonca viac ako v Európskej únii, keďže máme jednotnú menu.
<P>
Moja otázka pre pána Barrosa znie takto: Čo si o tom myslíte? Súhlasíte s nami, že potrebujeme hospodárske riadenie tak v eurozóne, ako aj v Európskej únii? Po druhé, domnievame sa, že to musí byť práve Komisia, ktorá má na toto hospodárske riadenie dohliadať. Nie je možné, aby Rada, ktorá sa stretáva štyrikrát do roka, zaistila fungovanie hospodárskeho riadenia v Európe s ohľadom na všetky problémy, ktoré máme. Teraz je na Komisii, aby prevzala vedenie. Chcel by som tiež vedieť, aké je stanovisko Komisie v tejto otázke.
<SPEAKER ID="396" NAME="José Manuel Barroso" LANGUAGE="FR">
Vážený pán predseda, pán Verhofstadt, samozrejme, čo sa týka právomocí, ktoré už sú udelené Únii, Komisia je hospodárskou vládou Európy. To je jediné riešenie, ktoré je v súlade so zmluvou. Čo sa týka obchodu, hospodárskej súťaže a obrovského rozdelenia právomocí rozpočtového dohľadu, vystupuje tu Komisia a myslím si, že niekedy je nevyhnutné pripomenúť to tým z našich vlád, ktorí si príslušné zmluvy dostatočne neprečítali.
<P>
Komisia však túto úlohu nemôže plniť sama. Musíme pracovať v súlade s Radou, ktorá má niekoľko veľmi dôležitých právomocí, a tiež s Európskou radou, ktorá udáva všeobecné smerovanie a dáva podnety pre prácu Únie. S vaším prvým vyhlásením tiež súhlasím. V podstate pre eurozónu a pre celú Európsku úniu máme riešenie. Len si prečítajte článok 136. Článok 136 Lisabonskej zmluvy nám teraz ponúka oveľa väčšie možnosti na vypracovanie návrhov pre eurozónu, pretože v rámci eurozóny má vlastne osobitný význam. Viac povinností znamená tiež viac práv nielen pre tých, ktorí túto menu používajú, ale aj pre Úniu ako celok. Preto sa domnievam, že hospodárske riadenie Európskej únie sa posilní, ale vždy len v súlade so zmyslom zmluvy a metódou Spoločenstva.
<SPEAKER ID="397" NAME="Guy Verhofstadt" LANGUAGE="FR">
Vážený pán predseda, prvý test sa, samozrejme, uskutoční vo štvrtok, keď budeme tiež rozhodovať o Európe 2020. V každom prípade dúfam, pán Barroso, že Európu 2020 nebude monitorovať a riadiť Rada. Komisia musí za ňu prebrať zodpovednosť, pretože som nikdy nevidel, ako sa hlavy štátov alebo vlád navzájom trestajú a kritizujú. To sa medzi partnermi nestáva, a preto sa domnievam, že Komisia si v kontexte Európy 2020 a v rámci pracovnej skupiny, ktorú v súčasnosti vedie pán Van Rompuy, musí svoju pozíciu obrániť.
<SPEAKER ID="398" NAME="José Manuel Barroso" LANGUAGE="FR">
Vážený pán predseda, pán Verhofstadt, boli ste členom Európskej rady a dobre Európsku radu poznáte. Európska rada je skutočne veľmi dôležitá inštitúcia, ale nemôže mikromanažovať hospodársku politiku. To by bola základná chyba.
<P>
Nielenže by to bolo v rozpore so zmyslom zmluvy, ale bola by to základná chyba. Samozrejme, Európska rada udáva smer a dáva podnety, ako je to stanovené v článku 16 zmluvy, ale potom je kontrola uplatňovania politík v rukách rôznych inštitúcií, Komisie v rámci rozsahu jej právomocí a tiež Rady v rámci jej rôznych skupín.
<P>
Snažím sa vám povedať, že Komisia je odhodlaná naplno sa zúčastniť monitorovania celého procesu stratégie EÚ 2020. Teraz očakávame, že členské štáty túto stratégiu podporia. Presvedčili ma o tom diskusie, ktoré sme doteraz viedli. Tiež očakávam podporu Európskeho parlamentu. Veľkú odvahu mi dodali stanoviská prijaté týmto Parlamentom a môžem vám povedať, že Komisia je pripravená zapojiť sa naplno.
<P>
Na záver, vážený pán predseda, by som rád čo najúprimnejšie poďakoval za úplne jasné stanovisko, ktoré štyri hlavné politické skupiny v tomto Parlamente zaujali na tlačovej konferencii k obrane metódy Spoločenstva a úcte k myšlienke Lisabonskej zmluvy.
<SPEAKER ID="399" NAME="Rebecca Harms" LANGUAGE="DE">
Vážený pán predseda, pán Barroso, zmením tému: Mexický záliv. Domnievam sa, že Deepwater Horizon je pojem, ktorý v súčasnosti núti ľudí po celom svete stáť tvárou v tvár myšlienke hraníc rastu, hraníc neúsporného využívania ropy a hraníc človeka a technológie. V tejto súvislosti by som chcela vedieť, pán Barroso, ako chce Komisia v zmysle prevencie zakázať plánovanú ťažbu ropy a plynu v severnej časti Severného mora a v Arktíde, v oblastiach, za ktoré Európska únia zodpovedá. To je vec, o ktorej môžeme stále rozhodnúť.
<P>
Po druhé, chcela by som vedieť, či si myslíte, že pravidlá týkajúce sa ťažby ropy a plynu, ktoré v Európskej únii máme, nás ochránia pred tým, aby sa podobné katastrofy v oblastiach, za ktoré sme zodpovední, neopakovali.
<SPEAKER ID="400" NAME="José Manuel Barroso">
predseda Komisie. - Ešte nepoznáme dôvody nehody v USA, keďže vyšetrovanie stále prebieha. Je dôležité poznať, či príčiny boli predovšetkým technickej povahy alebo boli spojené s nedostatkami v regulačnom rámci alebo v predpisoch odvetvia. Preto je príliš skoro hovoriť o tom, čo sa môže alebo by sa mohlo stať v Európe.
<P>
Hoci sa ropa v Európe neťaží v rovnako extrémnych podmienkach ako v Mexickom zálive, musíme sa tiež možnosťou, že sa v blízkosti našich brehov stane nehoda, zaoberať. Techniky vrtných prác sú podobné, aj keď je voda v Severnom mori oveľa plytšia.
<P>
Komisia vývoj situácie pozorne sleduje. Pán komisár Oettinger už v máji zvolal stretnutie s najväčšími ropnými spoločnosťami pracujúcimi vo vodách EÚ, aby získal presnú predstavu o situácii v Európe, a ropné odvetvie ho uistilo o súčasných úrovniach bezpečnosti.
<P>
Komisia spolupracuje s členskými štátmi, aby zaistila pevný systém preventívnych a núdzových opatrení na ochranu európskych občanov a životného prostredia.
<SPEAKER ID="401" NAME="Rebecca Harms" LANGUAGE="DE">
Vážený pán predseda, rada by som vás požiadala, aby ste ešte raz povedali, či si myslíte, že smernica o environmentálnej zodpovednosti za podmorskú ťažbu ropy a plynu je dostatočná. Chcela by som vedieť, či si myslíte, že nejednotné, pomerne nízke horné hranice zodpovednosti sú práve to, čo potrebujeme vzhľadom na katastrofu v Mexickom zálive. Tiež by som chcela vedieť, či diskutujete o nevyhnutnosti zlepšiť technické inšpekcie na ropných plošinách. Naozaj si myslíte, že ekologické a klimatické podmienky v Arktíde sú pre ľudí a technológiu dostatočne priaznivé na to, aby sme aj v tejto oblasti podstupovali riziko podmorskej ťažby ropy? Hĺbka nemusí byť taká ako v Mexickom zálive, ale podmienky sú drsné.
<SPEAKER ID="402" NAME="José Manuel Barroso">
predseda Komisie. - Áno, máte pravdu. Po prvé, máme právne predpisy. Máme nové záväzné normy a požiadavky týkajúce sa vrtných prác na mori a zariadení na ťažbu ropy, ktoré sa vzťahujú na normy zariadení, bezpečnosť pracovníkov, udržateľnosť životného prostredia, predchádzanie núdzovým situáciám a pripravenosť. Okrem toho členské štáty schválili rozsiahle vnútroštátne právne predpisy na zabezpečenie vysokej úrovne bezpečnosti práce na mori.
<P>
Po druhé, náš informačný systém včasnej reakcie je pripravený bojovať s katastrofami, ktoré spôsobí uniknutá ropa z tankerov alebo vrtných prác a ťažobných zariadení. Tento systém zahŕňa sadu nástrojov zacielených na predchádzanie znečisteniu a reakciu na znečistenie, ktoré riadi Európska námorná agentúra.
<P>
Po tretie, máme mechanizmus civilnej obrany Spoločenstva, ktorý je schopný v prípade akejkoľvek veľkej krízovej situácie reagovať. Čo sa týka vašej konkrétnej poznámky o zodpovednosti, väčšina európskych právnych predpisov o bezpečnosti a životnom prostredí sa nesústreďuje na konkrétne odvetvia, ale vidíme, že tieto právne predpisy sú platné pre všetky príslušné hospodárske odvetvia. Právne predpisy EÚ stanovujú minimálne normy bezpečnosti, ktoré musí každý jeden členský štát splniť prostredníctvom svojich právnych predpisov. To je v súlade so zásadou subsidiarity.
<SPEAKER ID="403" NAME="Timothy Kirkhope">
v mene skupiny ECR. - Na chvíľu by som sa chcel vrátiť ku vzťahom EÚ a USA, aby som povedal, že ja a naša skupina, naša skupina, ktorá je v tejto súvislosti hlavná, sme veľmi radi, že počujeme o pokroku dohody SWIFT, do ktorej sme boli značne zainteresovaní.
<P>
Môžem požiadať pána predsedu Barrosa, aby nám prípadne povedal, čo užitočné sa Komisia naučila v súvislosti s dohodou SWIFT, ktorá sa možno úspešne a prospešne uplatní, keď sa budeme venovať veľmi dôležitým dohodám o PNR, ktoré si vyžadujú našu pozornosť, teraz na prvom mieste so Spojenými štátmi, ale tiež s Kanadou a Austráliou?
<SPEAKER ID="404" NAME="José Manuel Barroso">
predseda Komisie. - Pravdepodobne je o ponaučeniach príliš skoro hovoriť, pretože proces sme ešte neskončili.
<P>
Veľmi sa teším na jeho dokončenie vo vzájomnej spolupráci s Európskym parlamentom, pretože ho nemôžeme pripraviť bez vašej podpory. To je skutočne dôležité.
<P>
Sú tu dve základné otázky.
<P>
Jedna sa týka bezpečnosti v súvislosti so základnými právami a ochranou údajov. Tomu sme zaviazaní a domnievame sa, že táto dohoda v súčasnej podobe reaguje na obavy, ktoré Parlament vyjadril po prvom hlasovaní.
<P>
Je tu ďalšia všeobecnejšia téma, na ktorú ste vy, pán Kirkhope, poukázali, a ďakujem vám za to. Je ňou dôležitosť vzťahov so Spojenými štátmi americkými. USA sú jedným z našich najdôležitejších partnerov, ak nie najdôležitejším, takže sa domnievam, že by sme sa tiež mali o dohodu snažiť z politického hľadiska.
<P>
Pán viceprezident Biden sem prišiel a uviedol, povedzme, veľmi zanietené argumenty o význame transatlantických vzťahov aj v tejto oblasti. Komisia nebude odporúčať hlasovanie, ak nebudeme presvedčení, že to bude v prospech európskych občanov. To chcem zdôrazniť. Je to tiež pre našu bezpečnosť. Zároveň by sme to chceli chápať aj ako signál nášho záväzku, ktorým je veľmi dôležitý vzťah s naším najdôležitejším partnerom.
<SPEAKER ID="405" NAME="Timothy Kirkhope">
v mene skupiny ECR. - S tým úplne súhlasím. Myslím si, že reakcia Európskeho parlamentu v tejto súvislosti bola najmä v poslednej dobe dobrým demokratickým príkladom pre každého. Moja dodatočná otázka sa venuje rozdeleniu zaťaženia v oblasti boja proti terorizmu medzi Spojené štáty a Európsku úniu. Myslí si pán predseda, že dohody, o ktorých sme diskutovali, príliš zaťažujú Spojené štáty na rozdiel od toho, aby nám umožnili prevziať zaťaženie alebo si rozdeliť zodpovednosť a prostriedky v súvislosti s bojom proti terorizmu?
<SPEAKER ID="406" NAME="José Manuel Barroso">
predseda Komisie. - Túto oblasť považujem za dôležitú. V podstate nám Američania počas rozhovoru oznámili, že sú ochotní nás podporiť, ak chceme podobný systém zaviesť na európskej úrovni. O tom musíme rozhodnúť tu v Európe.
<P>
Prijatím tejto dohody súhlasíme, že za prísnych podmienok poskytneme určité údaje americkým orgánom, ale tiež by sme mohli myslieť na to, čo by sme mohli zlepšiť medzi nami. Američania nám oznámili, že sú ochotní nám pomôcť po technickej stránke, pretože do tejto oblasti vložili viac ako my. Myslím si, že by to malo význam pre budúcnosť, pretože sa domnievam, že my všetci musíme na boj proti terorizmu prispieť. Bolo by veľkou chybou si myslieť, že za boj proti terorizmu sú zodpovední Američania a že my ich len podporujeme. Boj proti terorizmu a ochrana bezpečnosti všetkých našich občanov je spoločná zodpovednosť.
<SPEAKER ID="407" NAME="Gabriele Zimmer" LANGUAGE="DE">
Vážený pán predseda, Európsky parlament dnes prijal správu pána Cashmana o uplatňovaní rozvojových cieľov tisícročia. Jedným z našich hlavných odkazov Komisii, vám, je to, že, samozrejme, chceme urobiť všetko, čo je v našich silách, aby sme spojili všetky prostriedky EÚ na uplatnenie rozvojových cieľov tisícročia do roku 2015.
<P>
Doteraz však EÚ ani jej členské štáty nesplnili svoje záväzky. Čo sa týka len záväzkov dosiahnuť rozvojové ciele tisícročia, v súčasnosti tu máme schodok 20 miliárd EUR. Preto by som chcela vedieť, čo plánujete robiť, konkrétne v súvislosti s blížiacim sa stretnutím Rady, aby ste členským štátom pripomenuli najmä ich záväzky a aby ste vyvinuli nátlak na EÚ, aby poskytla jasnú a konečnú predstavu o konferencii OSN v septembri a nedovolila jednotlivým členským štátom opakovane sa vyhýbať zodpovednosti v súvislosti s rastúcou krízou, keď v súčasnosti jedna miliarda ľudí žije v chudobe a trpí hladom.
<SPEAKER ID="408" NAME="José Manuel Barroso">
predseda Komisie. - Vážený pán predseda, plne súhlasím so znepokojením, na ktoré vaša otázka upozorňuje. V podstate tu jestvuje riziko, že pre rozpočtové obmedzenia v niektorých členských štátoch sa niektoré záväzky nedodržia.
<P>
Pred pár dňami sa v Addis Abebe Komisia stretla s Komisiou Africkej únie. Jednou z tém, ktoré naši partneri v Afrike predniesli, bolo, že majú pocit, že sa niekedy záväzky nedodržujú. Čiže ide o otázku dôveryhodnosti a zodpovednosti aj na našej strane.
<P>
Určite bude teda Komisia obhajovať skutočnosť, že by sme mali svoje záväzky dodržiavať. Napríklad záväzky v súvislosti s urýchleným financovaním boja proti zmene klímy. Mám v pláne zúčastniť sa stretnutia na vysokej úrovni v New Yorku. Práve dnes som dostal list od generálneho tajomníka Pan Ki-muna, v ktorom upozorňuje na dôležitosť tohto programu, a plne sa s jeho ponímaním stotožňujeme.
<P>
Túto záležitosť prednesiem nielen tento týždeň v Európskej rade, ale aj na rozšírených stretnutiach G20 a G8, ktoré sa budú konať o týždeň neskôr v Kanade. Sme tomu teda naďalej veľmi oddaní.
<P>
Pred niekoľkými rokmi som sa zúčastnil samitu G8 v Gleneaglese a skutočnosť je taká, že najrozvinutejšie štáty ešte stále nesplnili všetko, k čomu sa zaviazali.
<SPEAKER ID="409" NAME="Gabriele Zimmer" LANGUAGE="DE">
Vážený pán predseda, vôbec nepochybujem, že v uplynulých rokoch Komisia opakovane navrhovala iniciatívy týkajúce sa presne týchto úloh rozvojovej politiky. Čo sa týka mňa, otázka znie, čo sa spravilo v Komisii na vytvorenie štruktúr, prostriedkov a podmienok na implementovanie napríklad dvanásťbodového plánu pripraveného Komisiou a najmä pánom komisárom Piebalgsom. Inak povedané, čo robí Komisia, aby vytvorila podmienky pre súdržnosť politík? Prečo napríklad nie sú také vážne otázky, ako je snaha implementovať rozvojové ciele milénia, zahrnuté v stratégii EÚ 2020?
<SPEAKER ID="410" NAME="José Manuel Barroso">
predseda Komisie. - Komisia sa na tom podieľa v zmysle rozpočtu Spoločenstva. V podstate sme v niektorých prípadoch navrhli dodatočné financovanie členským štátom. Napríklad si spomínam, že som počas stretnutia G8 v Japonsku navrhol ďalšiu 1 miliardu EUR na pomoc rozvoja vidieka v Afrike a v ďalších rozvojových častiach sveta, ktorá pochádzala z nevyužitých peňazí.
<P>
Aby sme splnili všetky záväzky na európskej strane, musí teraz väčšina pochádzať z vnútroštátnych rozpočtov. V súčasnom rámci a z hľadiska súčasnej finančnej perspektívy nie sme schopní oveľa väčšej flexibility. To teda robíme, diskutujeme s členskými štátmi, aby sme mohli splniť naše predchádzajúce záväzky.
<SPEAKER ID="411" NAME="Niki Tzavela" LANGUAGE="EL">
Vážený pán predseda, budem pokračovať s otázkou týkajúcou sa rastu v zmysle štvrtkového samitu Rady. Súčasnej hospodárskej kríze a hrozbe recesie v Európe sa musíme postaviť najmä zvýšením investícií. Na prvom mieste je preto ochrana finančných prostriedkov.
<P>
Moja otázka teda znie: Zvažujete vy ako politický líder hospodárskeho rozvoja v Európe a Komisia ako orgán, že možnosti by sa mali hľadať vo vydávaní európskych dlhopisov na financovanie hlavných európskych rozvojových investícií, ako sú celoeurópske diaľnice, európsky výskum zmeny klímy, elektronická zdravotná starostlivosť, celoeurópsky navigačný systém alebo veľké investície do energetiky, napríklad terminály LNG v euro-stredozemskej oblasti, inak povedané, hlavné celoeurópske investičné projekty, ktoré budú financované vydávaním dlhopisov?
<SPEAKER ID="412" NAME="José Manuel Barroso">
predseda Komisie. - Dúfame, že týmto otázkam sa budeme venovať v ďalších finančných výhľadoch. Už v stratégii EÚ 2020 robíme naozaj všetko, aby sa tieto prepojenia stali prioritou pre budúce financovanie na európskej úrovni v súvislosti s energetikou, dopravou alebo ďalšími formami nehmotných spojení, ako je digitálna agenda.
<P>
Práve to je jedno z odvetví, kde sa domnievame, že ide o pridanú hodnotu, kde euro použité na európskej úrovni má väčší význam ako euro použité na národnej úrovni, pretože jestvuje európske odôvodnenie tejto investície.
<P>
To, akým spôsobom bude financovanie prebiehať, už musíme, samozrejme, prediskutovať s členskými štátmi. V súčasnosti je s našimi členskými štátmi veľmi ťažké hovoriť o rozpočtoch, ale domnievame sa, že dokážeme predložiť silné argumenty za silnejšie prepojenia na európskej úrovni.
<SPEAKER ID="413" NAME="Niki Tzavela" LANGUAGE="EL">
Vážený pán predseda, nemyslím si, že som dostala odpoveď na svoju otázku. Myslíte si, že riziku recesie môžeme čeliť okamžitým celoeurópskym koordinovaným postupom zaisteným vydávaním európskych dlhopisov?
<P>
Nezabúdajte, že sa budeme musieť vyrovnať s obrovským konkurencieschopným globálnym trhom v Indii, Číne a USA. Odpovie Európa veľkými investíciami na celoeurópskej úrovni? Budú sa eurodlhopisy podieľať na financovaní týchto investícií? Čo si o tom myslíte?
<SPEAKER ID="414" NAME="José Manuel Barroso">
predseda Komisie. - Úprimne povedané, nemyslím si, že v súčasnosti je medzi všetkými členskými štátmi záujem, aby sa eurodlhopisy použili na tento druh výdavkov. Len nedávno sme prijali veľmi dôležitý, ambiciózny program v súvislosti s mechanizmom alebo prostriedkami na pomoc krajinám, ktoré majú problémy so zadlženosťou. V podstate ide o určitý druh povinnosti, ktorú členské štáty na finančných trhoch preberajú, takže si myslím, že teraz bude mimoriadne náročné získať od členských štátov súhlas na využitie eurodlhopisov na tento druh projektov. Napriek tomu si myslím, že existujú možnosti využiť iné mechanizmy. Vo svojom programe som napríklad hovoril o určitých verejno-súkromných partnerstvách, hovoril som o lepšom zapojení Európskej investičnej banky, o tom, že veľmi otvorene vnímame všetky možnosti financovania týchto veľmi dôležitých projektov. Ale ak chcete moju otvorenú odpoveď, bolo by náročné, ak nie nemožné, získať eurodlhopisy na tento konkrétny účel.
<SPEAKER ID="415" NAME="Diane Dodds" AFFILIATION="NI">
Vážený pán predseda Barroso, podporujete Severné Írsko a dôležitý postup, ktorý sa dosiahol vo vytvorení stabilnej a pokojnej budúcnosti našich občanov. Vo svojej správe pracovnej skupiny ste vyjadrili svoju podporu a podporu Komisie miestnej decentralizovanej správe a práci na zaistení pokojnej a prosperujúcej budúcnosti obyvateľov Severného Írska.
<P>
V súčasnej dobe hospodárskeho nepokoja je agropotravinársky priemysel v Severnom Írsku jedným z najdôležitejších odvetví hospodárstva. Táto veľmi dôležitá oblasť by mohla utrpieť v súvislosti s navrhovanými pokutami za údajné porušenia režimu jednotnej platby na poľnohospodársky podnik, ktoré odhalili audítori Komisie.
<P>
Pán Barroso, súhlasili by ste, že navrhované pokuty ministerstvu pre poľnohospodárstvo a rozvoj vidieka v Severnom Írsku za porušenie režimu jednotných platieb (RJP) v rokoch 2004 až 2006 sú neprimerané vo vzťahu k súčasnému riziku, ktoré režimu hrozí? Zvážite vy aj generálne riaditeľstvo pre poľnohospodárstvo a rozvoj vidieka opäť návrh na päťpercentné paušálne platby, ak vezmeme do úvahy, že ministerstvo v Severnom Írsku uskutočňuje nápravné opatrenia na zaistenie správnych režimov a že peniaze sa už v súvislosti s pôvodnými nárokmi vrátili?
<SPEAKER ID="416" NAME="José Manuel Barroso">
predseda Komisie. - Ďakujem za vyjadrenia týkajúce sa podpory, ktorú Komisia Severnému Írsku vyjadruje. Naozaj nás pokroky v Severnom Írsku tešia a podporujeme ich. Komisia sa vo veľkej miere tomuto procesu venovala. Spomínam si, ako som Severné Írsko navštívil, a budem v tom pokračovať.
<P>
Poznám problematiku, ktorú ste v súvislosti s režimom jednotných platieb predniesli. Pán komisár Cioloş k tomu vyjadril naše stanovisko, ale dovoľte mi veľmi jasne povedať, že postup zúčtovania je administratívny. Dotknutý členský štát má možnosť vyjadriť svoje stanovisko, ale nezávislosť postupu je rozhodujúca.
<P>
Komisia nemá žiadnu právomoc na úrovni nápravy, čo je v súlade so zavedenými zásadami, ktoré zaisťujú rovnaké zaobchádzanie so všetkými členskými štátmi. Som presvedčený, že všetci v tomto Parlamente súhlasíte s potrebou plne dodržiavať naše nariadenia vo vzťahu k účtovnej evidencii. Je to nesmierne dôležité. Práve včera som mal s Komisiou a Dvorom audítorov veľmi zaujímavé stretnutie, ktoré trvalo niekoľko hodín, a chcem vám povedať, že hoci Severné Írsko veľmi podporujeme, musíme striktne dodržiavať všetky pravidlá v súvislosti s účtovnou evidenciou.
<SPEAKER ID="417" NAME="Diane Dodds" AFFILIATION="NI">
Oberiem vás o čas už len jednou doplňujúcou otázkou k tejto téme.
<P>
V Severnom Írsku existujú obavy, že súčasná miera platby je založená na veľmi nízkej úrovni zriedkavých inšpekcií.
<P>
Bola by som vďačná, ak by pán predseda mohol zabezpečiť, že Komisia vykoná náležité ohodnotenie postupov, ktoré v súčasnosti platia, aby sa zaistilo správne riadenie režimu.
<SPEAKER ID="418" NAME="José Manuel Barroso">
predseda Komisie. - Samozrejme, zo strany Komisie vám môžem dať úplné záruky, že sa pokúsime zaistiť náležité riadenie režimu.
<P>
Ale opakujem, že postup zúčtovania je iniciatívny postup, ktorý zahŕňa niekoľko krokov, zabezpečujúc členským štátom právo na obhajobu, ako aj možnosť uzmierenia nezávislým orgánom. A teraz sa tomu musíme venovať seriózne a objektívne.
<SPEAKER ID="419" NAME="Corien Wortmann-Kool" AFFILIATION="PPE">
(NL) Vážený pán predseda, pán predseda Barroso, práve ste vyjadrili jasné stanovisko. Európska komisia predstavuje hospodársku vládu Európy. V čase, keď sa snažíme posilniť hospodárske riadenie, však musíme z metódy Spoločenstva vidieť viac. Stojíme tu s vami bok po boku, ale v kruhoch Rady sú zámery posunúť sa smerom k medzivládnej metóde v súvislosti s Paktom stability a rastu.
<P>
Ktoré rozhodujúce prvky v súvislosti s pracovnou skupinou a jej výsledkom by podľa vás mali byť v týchto záveroch zahrnuté, aby sme dosiahli silnejšie hospodárske riadenie a silnejší Pakt stability a rastu, využívajúc metódu Spoločenstva? Mohli by ste niektoré z týchto prvkov špecifikovať? V súvislosti s verejnou diskusiou by to bolo tiež veľmi osožné.
<SPEAKER ID="420" NAME="José Manuel Barroso">
predseda Komisie. - Pracovná skupina sa vytvorila v špecifickom kontexte podpory Grécka a, ako viete, Komisia do tejto skupiny úplne konštruktívne a oddane prispieva. V skutočnosti pracovnú skupinu založil predseda Európskej rady v spolupráci s Komisiou. Komisia sa zúčastňuje na práci pracovnej skupiny a som spokojný s tým, ako práca v pracovnej skupine napreduje. Zhodli sme sa na opatreniach smerom k hospodárskej koordinácii v Európe a väčšina z týchto opatrení je v úplnom súlade s návrhmi v našom oznámení z 12. mája. Takže môžem povedať, že táto pracovná skupina vykonáva dôležitú úlohu, pretože sa venuje dôležitým otázkam, ako sú implementácia Paktu stability a rastu a európskeho semestra. Teším sa na správu predsedu Európskej rady Európskej rade, ktorú podá vo štvrtok. Komisia sa, prirodzene, nevzdá svojho práva na iniciatívu a predstaví ďalšie návrhy, stavajúc tiež na súhlase prítomnom v tejto pracovnej skupine.
<SPEAKER ID="421" NAME="Elżbieta Katarzyna Łukacijewska" AFFILIATION="PPE">
(PL) Vieme, aká ťažká je hospodárska situácia v niektorých členských štátoch a aký to má vplyv na pocity obyvateľov, a to nielen v týchto krajinách, a na rozhodnutia, ktoré robia jednotlivé vlády.
<P>
Pán Barroso, nedávno ste hovorili o potrebe chrániť jednotu Európskej únie a zachovať integráciu EÚ v rámci 27 členských štátov. Rada by som sa vás opýtala a zistila, akým spôsobom máte v úmysle obhájiť tento cieľ v situácii, v ktorej narastá nátlak na tvorbu nových metód, ako je myšlienka vytvoriť Európsky úrad pre hospodárstvo, čo by viedlo k užšej hospodárskej koordinácii v eurozóne. Aké nám môžete dať záruky, že štáty, ktoré s obrovským úsilím prekonávajú rozvojovú priepasť, nebudú presunuté do druhej skupiny Európskej únie?
<SPEAKER ID="422" NAME="José Manuel Barroso">
predseda Komisie. - Po prvé, niekoľkokrát som v tomto Parlamente a pri ďalších príležitostiach povedal, že sme proti akémukoľvek druhu konkurenčných alebo paralelných rozdelení inštitúcií v Európskej únii.
<P>
Máme jednu úniu, Európsku úniu, s našimi inštitúciami, dnes s 27 členskými štátmi a, samozrejme, plne rešpektujeme zmluvy.
<P>
V súčasnom rámci môžeme pre hospodársku koordináciu a zúčtovanie urobiť viac. Konkrétne máme článok 121 zmluvy, ktorý jasne hovorí, že hospodárske politiky členských štátov predstavujú spoločný záujem. To, čo robí jeden členský štát, má dôsledky v ďalších členských štátoch. Článok 121 predstavuje neodmysliteľnú potrebu koordinácie členskými štátmi. Máme článok 126, ktorý sa venuje konkrétne rozpočtovým politikám, a článok 136 umožňuje Komisii podniknúť kroky na podporu koordinácie v eurozóne a tiež v rámci všeobecného rámca Spoločenstva.
<P>
Tento dôležitý bod musíme chápať. Pre eurozónu môžeme pripraviť niekoľko návrhov, ale vždy v rámci Európskej únie. Nesmieme eurozónu chápať oddelene od zvyšku Európskej únie. Myslím si, že je to pre úspech Únie, ktorá je skutočne založená na zásade solidarity, mimoriadne dôležité.
<SPEAKER ID="423" NAME="Sergio Gaetano Cofferati" AFFILIATION="S&amp;D">
(IT) Vážený pán predseda, dámy a páni, môj názor na prácu Komisie a samotnej pracovnej skupiny počas niekoľkých predchádzajúcich mesiacov sa akosi líši od názoru pána predsedu Barrosa.
<P>
Veľmi zreteľne pociťujem, a chcel by som, aby ste mi ukázali, že sa mýlim, že myšlienka procesu obnovy a nevyhnutných úsporných opatrení, o ktorých si tiež myslím, že sú nutné, si jednoznačne získala priaznivcov vrátane médií, ale že na druhej strane myšlienka rastu a rozvoja je veľmi oslabená. Paktu stability a rastu hrozí, že sa z neho stane len pakt stability, ak nie vo svojich zámeroch, tak aspoň v oznámených krokoch.
<P>
Myslím si, že namiesto uplatňovania opatrení, ktoré sú schopné podporiť rast, je nevyhnutné, aby sme začali s vydávaním eurodlhopisov. Rád by som sa od vás dozvedel, či záujem o rast je skutočne zásadným záujmom pracovnej skupiny, ale ešte radšej, či je zásadným záujmom Komisie.
<SPEAKER ID="424" NAME="José Manuel Barroso">
predseda Komisie. - Pracovná skupina fungovala v rámci hospodárskeho riadenia a keď som vyslovoval svoju celkovú spokojnosť s jej doterajšou prácou, spomínal som to. Čo sa týka rastu, teraz je to, samozrejme, osobitná otázka. Rast predstavuje najdôležitejší bod hospodárstva Európskej únie. Bez neho nebudeme schopní zabezpečiť našim občanom to, čo očakávajú. Nebudeme schopní udržať naše sociálne trhové hospodárstvo. Naši občania nebudú môcť naplno rozvinúť svoje schopnosti.
<P>
To je presne cieľom stratégie EÚ 2020 - rast, rast a rast. Nielen hocijaký druh rastu, ale inteligentný rast, udržateľný rast a inkluzívny rast. Samozrejme, domnievame sa, že na to, aby sme dosiahli rast, potrebujeme dôveru, a pokiaľ sa dôvera nevráti naspäť na európske finančné trhy, nebudeme môcť dosiahnuť vyššiu úroveň rastu a obnoviť možnosti rastu spred krízy. Preto sú fiškálna konsolidácia a reformy také dôležité, ale nie samoúčelne, ale ako prostriedok na dosiahnutie vyšších úrovní rastu, aby sa možnosti rastu v Európe zvýšili.
<SPEAKER ID="425" NAME="Syed Kamall" AFFILIATION="ECR">
Myslím si, že všetci súhlasíme s potrebou riadneho hospodárskeho riadenia. Ale buďme úprimní v súvislosti s tým, čo sa deje. Sme svedkami toho, že očividne opovrhujeme pravidlami Paktu stability a rastu a účasťou na tom, čo by sme skôr zjemnene nazvali mimosúvahové aktivity a finančné inžinierstvo.
<P>
Teraz som presvedčený, že môžeme všetci súhlasiť s tým, že sa členské štáty EÚ musia držať zásady riadnej menovej politiky, fiškálnej zodpovednosti a poctivého účtovníctva, ale vnímate to ako možnosť pre EÚ, aby nad rozpočtami členských štátov získala moc, alebo budete radšej riešiť skutočný problém štátov, ktoré falšovali údaje a vytvorili obrovský rozpočtový schodok, než by ste sa zamerali na zvýšenie moci nad rozpočtami členských štátov?
<SPEAKER ID="426" NAME="José Manuel Barroso">
predseda Komisie. - Úprimne vám poviem, že sa na túto otázku nepozerám z hľadiska boja o kompetenciu alebo uchopenia moci. To nie je problém. V situácii, ktorú tu teraz zreteľne máme - článok 120 zmluvy -, hospodárska politika členského štátu nepredstavuje len národný záujem. Počas tejto krízy sme videli, že rozhodnutia urobené jedným štátom majú veľmi priamy vedľajší efekt na ďalšie štáty. Čiže má napríklad zmysel, keď členské štáty, ktoré pripravujú svoje rozpočty, vedia aj to, čo robia ostatné štáty, pretože rozhodnutia ostatných budú mať vplyv na ich vlastné rozhodnutia.
<P>
Vôbec nechceme, a to chcem ujasniť, zasahovať do zvrchovaných právomocí našich národných parlamentov. Je veľmi dôležité, aby sme to rešpektovali, ale je rozumné, že keď diskutujeme o európskej hospodárskej politike, a videli sme, ako sme vzájomne závislí, mali by sme vedieť, aké sú hlavné zámery ďalších hospodárstiev. To je správna myšlienka. Čo je pridanou hodnotou súdržnosti? Komisia navrhuje rozumné spojenie a dúfame, že na základe týchto spojení získame teraz súhlas.
<SPEAKER ID="427" NAME="Enikő Győri" AFFILIATION="PPE">
(HU) Dámy a páni, súčasná kríza nám odhalila, že Únia už nemá času nazvyš. V súvislosti s otázkami hospodárskej politiky potrebujeme okamžite konať. Intenzívne opatrenia potrebujeme v troch oblastiach: v hospodárskom riadení, v stratégii dlhodobého rastu a v reforme finančných služieb. Okrem toho by sme to mali vykonávať spôsobom, aby sme nezabúdali integrovať zavedené a osvedčené spoločné politiky, ako sú spoločná poľnohospodárska politika alebo politika súdržnosti. Dôvodom je, že Európa nemôže byť vo svete úspešná, ak jej chýba vnútorná súdržnosť a výroba bezpečných potravín.
<P>
Preto sa pána predsedu Komisie pýtam, či sa myšlienke zladiť stratégiu EÚ do roku 2020 so súčasnými spoločnými politikami venuje. Rada by som sa opýtala vás, strážcu prístupu Spoločenstva, za čo si vás nesmierne vážim, či máte v úmysle zachovať v spomínanej politike v troch oblastiach EÚ zásadu, že každá zmena by sa mala uskutočniť len pod podmienkou, že EÚ sa bude chápať ako jeden celok, berúc do úvahy záujmy štátov mimo eurozóny, pričom sa zabezpečí, aby sa vnútorná súdržnosť EÚ nenarušila.
<SPEAKER ID="428" NAME="José Manuel Barroso">
predseda Komisie. - Máte úplnú pravdu, keď hovoríte o tom, čo nazývam holistickým prístupom k hospodárskej politike. Je to chyba a myslím si, že teraz si to členské štáty veľmi dobre uvedomujú.
<P>
Keď hovoríme o hospodárskej politike v Európe, spomeňme len Pakt stability a rastu alebo reformu finančných služieb, všetko sa to týka rastu. Aby sme dosiahli udržateľný rast, musíme mať v Európe, samozrejme, riadne hospodárske riadenie, musíme rešpektovať Pakt stability a rastu a potrebujeme spoľahlivosť vhodnej politiky verejných financií, potrebujeme tiež regulačný dohľad finančného trhu a musíme do nášho potenciálu rastu investovať. Presne o tom je stratégia EÚ do roku 2020. Je o reforme. Preto trvám na tom, že potrebujeme rozpočtovú konsolidáciu a štrukturálnu reformu.
<P>
A, samozrejme, musíme sa venovať hospodárskym politikám, ktoré sú pre nás v Európe dôležité, konkrétne v súvislosti s hospodárskou a sociálnou súdržnosťou nielen pre 16 alebo 17, pretože dúfam, že Estónsko vstúpi do eurozóny už čoskoro, ale pre všetkých 27 členských štátov.
<SPEAKER ID="429" NAME="Franz Obermayr" AFFILIATION="NI">
(DE) Vážený pán predseda, pán Barroso, pán Van Rompuy, predseda Rady, chce s pracovnou skupinou rýchlo vytvoriť nové pravidlá týkajúce sa eura, aby EÚ dostal von zo súčasnej krízy eura.
<P>
Pán predseda Komisie, článok 121 ste už niekoľkokrát citovali. Celkom správne hovoríte o vzájomnej závislosti a o skutočnosti, že hospodárska politika sa, prirodzene, netýka len konkrétneho členského štátu. Moja konkrétna otázka pre vás, pán Barroso, znie takto: Akú výšku možných pokút pre štáty, ktoré opakovane porušujú rozpočtové pravidlá, pracovná skupina chystá? Vie si Komisia predstaviť zrušenie podpory EÚ alebo zrušenie štrukturálnych fondov? Čo si Komisia myslí o myšlienke dočasného zrušenia hlasovacích práv ako o možnej sankcii? Na záver, aké je stanovisko Komisie v súvislosti s požiadavkami jednotných pravidiel platobnej neschopnosti pre insolventné členské štáty?
<SPEAKER ID="430" NAME="José Manuel Barroso">
predseda Komisie. - Predniesli ste veľa otázok. Po prvé, naša súčasná práca v pracovnej skupine a aj v Komisii, ako to už spomína oznámenie z 12. mája, skúma možnosť posilnenia Paktu stability a rastu vrátane rozšírenia súboru motivačných činiteľov na dodržiavanie predpisov, ako to radšej nazývam.
<P>
Myslím si, že tieto motivačné činitele na dodržiavanie predpisov, niektorí hovoria o pokutách, majú význam, pretože potrebujeme dôveryhodnosť týchto nástrojov, aby sme zaistili, že Pakt stability a rastu sa bude dodržiavať. Ako sme videli, problémom bolo, že niektoré členské štáty nedodržiavali zmluvu, ktorú samy prijali a ratifikovali.
<P>
Ako to môžeme urobiť? Chceme to urobiť spravodlivým spôsobom, nielen tým, že budeme pokutovať tie krajiny, ktoré sú v Kohéznom fonde. Preto hľadáme spôsoby, ako motivačné činitele na dodržiavanie predpisov uplatňovať bez ohľadu na to, či krajiny sú alebo nie sú kohéznymi krajinami. Motivačné činitele na dodržiavanie predpisov môžeme posilniť niekoľkými spôsobmi, napríklad väčším dohľadom vrátane toho, že ich využijeme v preventívnej časti paktu alebo napríklad so zvýšeným stupňom automatickosti. Zvažujeme viacero možností a Komisia v tomto smere predloží niekoľko legislatívnych návrhov.
<SPEAKER ID="431" NAME="Juan Fernando López Aguilar" AFFILIATION="S&amp;D">
(ES) Vážený pán predseda, pán Barroso, bol by som rád, keby ste hovorili o nezamestnanosti v súvislosti s vymenovávaním cieľov pracovnej skupiny pre hospodárske riadenie, pretože veľakrát ste stratégiu nazvali stratégiou pre inteligentný, udržateľný a inkluzívny rast.
<P>
Okrem toho by mali hlavne zahŕňať viac ako 20 miliónov Európanov, ktorí sa cítia vyčlenení, pretože ich neľútostná kríza vyhnala z pracovného trhu. Mame viac ako 20 miliónov nezamestnaných, ktorí chcú vedieť, kedy im povieme, že hospodárske riadenie, stabilita a dohľad - balík hospodárskeho a finančného dohľadu - sa odrazia v stratégii, ktorá je priamo namierená na to, aby sme tých, ktorí boli osobne postihnutí vypuknutím krízy, vrátili späť do práce s ambíciou zvýšiť produktivitu, a teda konkurencieschopnosť.
<P>
Rád by som počul najmä to, ako sa to odrazí na účasti tých členských štátov, ktoré budú zaangažované do tejto príležitosti, ktorú nesmieme premárniť a ktorá musí byť v súvislosti s definíciou nových pravidiel pre globálne hospodárske riadenie na nadchádzajúcom stretnutí G20 v Toronte náležitá.
<SPEAKER ID="432" NAME="José Manuel Barroso" LANGUAGE="PT">
Myslím si, že to, čo pán López Aguilar povedal, je absolútne kľúčové. Na to všetko sa musíme dívať z holistického hľadiska. Nemôžeme sa pozerať len na určité pravidlá riadenia vzťahujúce sa na Pakt stability a rastu, musíme sa tiež pozerať na to, čo môžeme pre rast v Európe urobiť najmä v súvislosti so zaistením udržateľného a inkluzívneho rastu.
<P>
Veľakrát sme povedali, že nechceme, aby náklady súvisiace s týmto doplňujúcim a pozmeňujúcim návrhom, s touto úpravou, znášali najslabší. Oni krízu nespôsobili. Preto si myslíme, že zaťaženie musíme lepšie prerozdeliť a tiež, ako povedal pán López Aguilar, že potrebujeme vonkajší rozmer. Preto ideme na stretnutie G20 rozhodnutí navrhnúť mechanizmy na to, ako môže finančné odvetvie prispieť k odpovedi na krízu, a tiež sa budeme snažiť posilniť spoločné európske postavenie na svetovej scéne, najmä v rámci G20.
<SPEAKER ID="433" NAME="Petru Constantin Luhan" AFFILIATION="PPE">
(RO) Čo sa týka stratégie EÚ do roku 2020, novej európskej stratégie predstavujúcej zamestnanosť a hospodársky rast, jej hlavné ciele schválené Európskou radou 25. a 26. marca tohto roku tiež zahŕňajú ciele, ktoré sa vzťahujú najmä na zlepšenie podmienok pre výskum a rozvoj, aby celková úroveň verejnej a súkromnej investície v tomto odvetví mohla dosiahnuť výšku 3 % HDP. Tiež sa spomína, že Komisia vytvorí ukazovateľ, ktorý bude odrážať intenzitu výskumu, rozvoja a inovácií.
<P>
Moja otázka znie:
<P>
Akú metódu použijete, aby ste tento ukazovateľ vytvorili, a pripravili ste už k nemu plán konzultácií?
<SPEAKER ID="434" NAME="José Manuel Barroso">
predseda Komisie. - Máte pravdu. Zmienili sme sa o 3 %, ale zatiaľ sme nespomenuli výskum a rozvoj ani koncept inovácií, keďže to nie je len otázka základného výskumu, ale toho, ako sa výskum pretransformuje do hospodárskej činnosti. Čo môže výskum spraviť, aby zabezpečil väčší rast a vyššiu zamestnanosť? Ako viete, ukazovateľ inovácie nie je dobre vytvorený, čo je technická otázka, ktorá niektorých expertov rozdeľuje.
<P>
Ja osobne som o tom hovoril napríklad s OECD. Generálny tajomník OECD a niektorí z jeho expertov prišli nedávno do Bruselu. Spolupracujeme s nimi aj s ďalšími na tom, aby sme vytvorili taký ukazovateľ inovácie, na ktorom by sa akademickí pracovníci a tvorcovia politík zhodli. Presne to robíme a určite tak chceme robiť prostredníctvom otvorených konzultácií, takže nás k tejto téme veľmi potešia všetky príspevky. Je to vysoko technická otázka, ale verím, že vytvorenie lepšieho ukazovateľa inovácie je nesmierne dôležité.
<SPEAKER ID="435" NAME="Ilda Figueiredo" AFFILIATION="GUE/NGL">
(PT) Vážený pán predseda, vieme, že zlepšenie hospodárskej a sociálnej situácie je v záujme mnohých členských štátov EÚ. Hospodársky rast je naďalej veľmi slabý a nedostatočný na to, aby znížil nezamestnanosť a vytvoril pracovné miesta, ktoré EÚ potrebuje.
<P>
Na druhej strane, opatrenia, ktoré prijímame, najmä politiky úsporných opatrení v záujme súladu s Paktom stability a jeho kritérií, sú nielen v rozpore s potrebou vytvárania pracovných miest a hospodárskeho rastu, ale tiež prehlbujú nerovnosť a chudobu. A tak počas Európskeho roka boja proti chudobe a sociálnemu vylúčeniu sme svedkami rastúceho vylúčenia, chudoby a nezamestnanosti.
<P>
Zamýšľam sa teda, pán predseda, nemyslíte si, že v týchto makroekonomických politikách potrebujeme naliehavo uprednostniť sociálnu udržateľnosť, než naďalej trvať na finančnej udržateľnosti, ktorá podmýva samotnú sociálnu udržateľnosť? Nemyslíte si, že nastal čas prehodnotiť Pakt stability a rastu a jeho kritériá a uprednostniť zamestnanosť a bojovať za sociálne začleňovanie?
<SPEAKER ID="436" NAME="José Manuel Barroso" LANGUAGE="PT">
Domnievam sa, že sociálnu udržateľnosť nemôžeme mať bez finančnej udržateľnosti. Bez finančnej udržateľnosti nemáme dôveru, bez dôvery nemáme investície, bez investícií nemáme pracovné miesta. Preto by ste sa nemali stavať proti stabilným a riadnym makroekonomickým politikám a robiť si obavy o chudobu a najzraniteľnejších.
<P>
V súvislosti s chudobou sme si sami za jeden z cieľov stratégie Európy do roku 2020 stanovili boj proti chudobe a boj za sociálne začleňovanie spolu s niektorými konkrétnymi cieľmi a súhlasím, že dnes v našich spoločnostiach hrozí väčšie riziko chudoby. Sme svedkami nových javov chudoby, ktoré sú mimoriadne znepokojujúce. Preto musia vlády preskúmať, ako môžu na tento problém reagovať v súvislosti s ich prioritami, ale musím znovu povedať, že východiskom nemôže byť rozpočtová nedisciplína, pretože ak sa tak stane, situácia v niektorých krajinách vrátane tých najzraniteľnejších sa pravdepodobne zhorší.
<SPEAKER ID="437" NAME="John Bufton" AFFILIATION="EFD">
Môžete mi, prosím, povedať, kto skutočne z gréckeho záchranného balíka profituje? Sú to občania Grécka alebo najbohatší súkromný grécky bankár Spiro Latsis, ktorý vlastní 40 % podiel v tretej najväčšej banke v Grécku, Eurobank EFG Group?
<P>
Mohlo by byť vaše priateľstvo, pane, s pánom Latsisom konfliktom záujmov?
<SPEAKER ID="438" NAME="José Manuel Barroso">
predseda Komisie. - Balík, ktorý Grécko a európske inštitúcie predstavili, je prínosom pre gréckych občanov a pre celkové európske hospodárstvo. Ak by to tak nebolo, neschválilo by ho 27 členských štátov. Čo sa týka vašej narážky, naozaj si nemyslím, že si zasluhuje nejakú odpoveď.
<SPEAKER ID="439" NAME="Georgios Papanikolaou" AFFILIATION="PPE">
(EL) Vážený pán predseda, zdalo by sa, že nemecká a francúzska vláda súhlasia, že Európska únia nepotrebuje nové inštitúcie. Aspoň tak sa to javilo z vyjadrení pani Merkelovej a pána Sarkozyho minulý týždeň. Zdalo by sa však, ako sme už počuli, že smerujeme k novému pozmeňujúcemu a doplňujúcemu návrhu týkajúceho sa paktu stability, podľa ktorého sa vyvodia pokuty ako odoprenie hlasovacích práv voči tým členským štátom, ktoré sú vo svojom finančnom odvetví nedisciplinované.
<P>
Moja otázka je veľmi jednoduchá. Myslíte si, že problém riadenia v Európe môžeme riešiť disciplinárnymi otázkami v zmysle finančnej úpravy a obmedziť ho na túto oblasť? Alebo že by sme uprostred krízy mohli zo slepej uličky vyjsť pomocou menového nástroja na úrovni Spoločenstva a finančného nástroja na vnútroštátnej úrovni?
<P>
Ako sme opakovane zdôrazňovali, problémy existujú. Len včera spoločnosť Moody's opäť bezdôvodne znížila úverový rating Grécka. Prinesie nám prímerie, o ktorom ste hovorili, konkrétne hmatateľné výsledky do budúcna?
<SPEAKER ID="440" NAME="José Manuel Barroso">
predseda Komisie. - Európske inštitúcie s členskými štátmi urobia všetko, čo je v ich silách, aby zaistili vyššiu dôveryhodnosť v súvislosti s uplatňovaním Paktu stability a rastu.
<P>
Je celkom jasné, že zo strany niektorých členských štátov nastali problémy v súvislosti s uplatňovaním a nedodržiavaním pravidiel, ktoré samy odsúhlasili.
<P>
V zmysle súčasných zmlúv a bez nových reforiem už dnes môže dôjsť k určitým obmedzeniam alebo dokonca sankciám.
<P>
V budúcnosti k tomu chceme pristupovať objektívne. Hľadáme spôsoby zvýšenia dôveryhodnosti paktu spravodlivým spôsobom, aby sa opatrenia mohli zaviesť objektívne, nezávisle od toho, či sa štát nachádza medzi najbohatšími alebo najchudobnejšími členskými štátmi. Domnievam sa, že je v záujme nás všetkých mať dôveryhodnejší spôsob uplatňovania Paktu stability a rastu.
<SPEAKER ID="441" NAME="Predseda">
Týmto končím hodinu otázok pre predsedu Európskej komisie.
