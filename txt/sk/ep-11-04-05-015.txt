<CHAPTER ID="015">
Dohoda o partnerstve v sektore rybolovu medzi ES a Komorami - Finančné opatrenia Spoločenstva na vykonávanie spoločnej politiky v oblasti rybného hospodárstva a finančné opatrenia v oblasti morského práva - Rybné hospodárstvo - prechodné technické opatrenia - Dovoz produktov rybolovu z Grónska (rozprava) 
<SPEAKER ID="559" NAME="Predsedajúci">
Ďalším bodom programu je spoločná rozprava na tieto témy:
<P>
správa pána Capoulasa Santosa v mene Výboru pre rybné hospodárstvo, ktorá sa týka odporúčania k návrhu rozhodnutia Rady o uzavretí protokolu, ktorým sa stanovujú rybolovné možnosti a finančný príspevok podľa Dohody o partnerstve v sektore rybolovu medzi Európskym spoločenstvom a Komorským zväzom
<P>
(15572/2010 - C7-0020/2011 - 2010/0287(NLE)) a
<P>
správa pána Ferreiru v mene Výboru pre rybné hospodárstvo o návrhu nariadenia Európskeho parlamentu a Rady, ktorým sa mení a dopĺňa nariadenie Rady (ES) č. 861/2006 z 22. mája 2006, ktorým sa ustanovujú finančné opatrenia Spoločenstva na vykonávanie spoločnej politiky v oblasti rybného hospodárstva a finančné opatrenia v oblasti morského práva
<P>
- C7-0107/2010 - a
<P>
správa (http://www.europarl.europa.eu/sides/getDoc.do?type=REPORT&reference=A7-2011-0024&language=SK" \t "_blank" ) pani Grelierovej v mene Výboru pre rybné hospodárstvo k návrhu nariadenia Európskeho parlamentu a Rady, ktorým sa mení a dopĺňa nariadenie Rady (ES) č. 1288/2009, ktorým sa ustanovujú prechodné technické opatrenia od 1. januára 2010 do 30. júna 2011
<P>
- C7-0282/2010 - a
<P>
správa (http://www.europarl.europa.eu/sides/getDoc.do?type=REPORT&reference=A7-2011-0057&language=SK" \t "_blank" ) pani Fragovej Estévezovej v mene Výboru pre rybné hospodárstvo o návrhu rozhodnutia Rady, ktorým sa stanovujú pravidlá dovozu produktov rybolovu, živých lastúrnikov, ostnatokožcov, plášťovcov, ulitníkov a vedľajších produktov z nich z Grónska do Európskej únie -.
<SPEAKER ID="560" NAME="Luis Manuel Capoulas Santos" LANGUAGE="PT">
Vonkajší prvok spoločnej politiky v oblasti rybného hospodárstva nadobudol veľkú dôležitosť, pretože už viac nie je možné zaručiť, že naše potreby v oblasti produktov rybolovu bude možné zaistiť len z našich zdrojov rýb. Európske rybné hospodárstvo dokáže zaistiť našu sebestačnosť len na 40 %.
<P>
V roku 2009 sme doviezli produkty rybolovu v hodnote 15,5 miliárd EUR a vyviezli sme produkty len za 2,5 miliárd EUR, čo znamená, že bez dvojstranných dohôd s tretími krajinami by sa 3 000 lodí zastavilo a prišli by sme o 40 000 pracovných miest. Vonkajší prvok spoločnej politiky v oblasti rybného hospodárstva má pre našich partnerov aj pozitívne aspekty.
<P>
Na rozdiel od mnohých medzinárodných konkurentov sa Európska únia neobmedzuje len na výmenu rýb za peniaze. Dohody, ktoré uzatvárame, sa opierajú o hodnoty, ktoré podporujeme, či už v oblasti ľudských práv, alebo rešpektovania udržateľnosti zdrojov. Podľa zmluvy sa výlučná právomoc Únie v súvislosti s ochranou biologických zdrojov týka riadenia rybárskych činností flotíl EÚ mimo vôd EÚ. Hlavným cieľom činností, ktoré tvoria súčasť vonkajšieho rozmeru spoločnej politiky v oblasti rybného hospodárstva, je rozširovať zásady udržateľného a zodpovedného rybolovu na medzinárodnej úrovni. Ako som už hovoril, ďalšie ciele, ktorými sa v súčasnosti riadi vonkajší rozmer spoločnej politiky v oblasti rybného hospodárstva v rámci udržiavania prítomnosti flotily EÚ na medzinárodnej úrovni a zaisťovania toho, aby táto flotila zásobovala trh EÚ, sú čoraz menej podstatné.
<P>
V tomto kontexte treba chápať správu o dohode v sektore rybolovu s Komorským zväzom, ktorej som spravodajcom a o ktorej tu dnes diskutujeme. Táto dohoda sa týka práva 70 európskych lodí vstupovať do komorských vôd výmenou za finančný príspevok približne vo výške 600 000 EUR ročne. Asi polovica tejto sumy by sa mala vynaložiť na rozvoj odvetvia rybného hospodárstva, od ktorého závisí 30 000 z 800 000 obyvateľov krajiny. Treba pripomenúť, že krajina nemá prakticky žiadne iné zdroje.
<P>
Dohoda ustanovuje mechanizmy na kontrolu úlovkov, zamestnávanie miestnych posádok a doložku, ktorá sa týka pozastavenia alebo revízie v prípadoch, keď dôjde k porušeniam ľudských práv. Netreba zabúdať ani na to, že táto malá krajina, ktorá získala nezávislosť od Francúzska v roku 1975, už zažila niekoľko štátnych prevratov.
<P>
Vzhľadom na spomenuté skutočnosti navrhujem prijatie tejto dohody a chcel by som upozorniť na rôzne odporúčania, ktoré predkladám, najmä na tie, ktoré sa týkajú potreby výraznejšie zlepšiť hodnotenie výsledkov.
<P>
Rád by som využil túto príležitosť a zostávajúcu minútu hovoril o ďalšom prvku ďalšej správy: je to správa pani Grelierovej, s ktorou nesúhlasím a na základe ktorej s ďalšími poslancami predkladáme pozmeňujúci a doplňujúci návrh. Hovorím o pozmeňujúcom a doplňujúcom návrhu, ktorého cieľom je povolenie lovu merlúzy a čerta morského pomocou vlečných sietí v oblastiach 8, 9 a 10 popri pobreží Portugalska, ktorý zakázalo rozhodnutie Komisie z 1. októbra 2010, pretože sa domnievam, že by to malo negatívny vplyv na určité populácie žralokov, ktoré sa do sietí zachytia spolu s nimi, hoci sa na overenie tejto skutočnosti nevykonala žiadna vedecká štúdia.
<P>
Za týchto okolností by už spomínaný pozmeňujúci a doplňujúci návrh stanovoval, aby sa toto rozhodnutie do roku 2012 zrušilo, aby portugalské orgány mohli dokončiť vedecké štúdie na určenie oprávnenosti tohto rozhodnutia. Túto pozíciu podporuje aj Európsky hospodársky a sociálny výbor, a preto vyzývam Parlament, aby návrh v záujme spravodlivosti podporil.
<SPEAKER ID="561" NAME="João Ferreira" LANGUAGE="PT">
Toto nariadenie, nariadenie (ES) č. 861/2006, ustanovuje finančné opatrenia Spoločenstva na vykonávanie spoločnej politiky v oblasti rybného hospodárstva a finančné opatrenia v oblasti morského práva. Nariadenie predstavuje dôležitý finančný nástroj Európskej únie v oblasti rybného hospodárstva. Spolu s Európskym fondom pre rybné hospodárstvo predstavujú dvojicu hlavných nástrojov na uplatňovanie spoločnej politiky v oblasti rybného hospodárstva.
<P>
Od prijatia tohto nariadenia v roku 2006 sa postupne zmenilo a doplnilo množstvo prvkov príslušnej doplňujúcej legislatívy a to je dôvodom terajšej zmeny a doplnenia tohto nariadenia, aby sa zaistil súlad všetkých prvkov legislatívneho rámca. Komisia sa rovnako domnieva, že v niektorých prípadoch skúsenosti ukázali potrebu zaistiť, aby sa ustanovenia nariadenia mierne upravili, aby lepšie reagovali na potreby. Preto navrhujem obmedzený rozsah tejto revízie, ktorá by v podstate zachovala ciele a štruktúru pôvodného nariadenia.
<P>
Popri zachovaní tohto v zásade obmedzeného rámca sa však tiež domnievame, že by bolo užitočné navrhnúť isté dodatočné pozmeňujúce a doplňujúce návrhy, ktoré by, hoci sú pomerne konkrétne, mohli prispieť k dôslednejšiemu zosúladeniu právnych predpisov s najnovšími zmenami v tomto odvetví a s jeho budúcimi vyhliadkami. Rozprava, ktorá sa konala pred a počas práce na správe, výraznou mierou prispela ku konečnému výsledku, rovnako ako názory a návrhy tieňových spravodajcov a ďalších poslancov, ktorých by som chcel v tejto chvíli všetkých spomenúť, vysloviť im uznanie a poďakovať im za ich príspevok.
<P>
Spomedzi týchto pozmeňujúcich a doplňujúcich návrhov zaradených do správy by som okrem iného chcel zdôrazniť zmienku o ochrane činností v oblasti pobrežného rybolovu a okrem nákupu aj o možnosti financovania rozvoja nových technológií členskými štátmi na využitie v odvetví rybného hospodárstva, ako napríklad zariadení a softvéru a počítačových sietí, ktoré umožňujú navrhovanie, riadenie, overovanie, analyzovanie a vývoj metód odberu vzoriek, ako aj výmenu údajov týkajúcich sa rybolovu.
<P>
V oblasti akvakultúry by som chcel zdôrazniť možnosť zavedenia financovania zberu, správy a využívania údajov z oblasti životného prostredia popri socioekonomických údajoch, ktoré sa poskytovali už predtým, a podporiť tak monitorovanie a hodnotenie životného prostredia a zdravia v tomto odvetví s cieľom prispieť k jeho udržateľnosti.
<P>
Na tomto mieste by som však chcel upozorniť na trojicu ďalších pozmeňujúcich a doplňujúcich návrhov, ktoré predkladáme k tejto správe. V súčasnosti sa čoraz viac uznáva dôležitosť riadenia rybného hospodárstva s podporou najnovších a podrobných vedeckých údajov o stave populácií rýb. Toto je základná podmienka udržateľného rozvoja rybolovu. Z tohto dôvodu navrhujeme začleniť možnosť zvýšenia podielu spolufinancovania zo strany EÚ určeného pre oblasť zberu, správy a využívania základných alebo doplňujúcich vedeckých údajov o stave populácií rýb. Návrh počíta so zvýšením maximálnej sadzby z 50 % na 60 %.
<P>
Rovnako, pokiaľ ide o kontrolné činnosti, navrhujeme podobný nárast maximálneho možného podielu spolufinancovania zo strany EÚ pri súčasnom zachovaní výsad Komisie, ktoré sú už v platnosti v súvislosti s možnosťou vyššieho podielu financovania niektorých činností. Toto všetko vychádza z rámca, v ktorom členské štáty a ich kontrolné orgány zohrávajú a majú naďalej zohrávať kľúčovú úlohu pri smerovaní a zavádzaní kontrolných opatrení vo svojich vodách.
<P>
Tieto pozmeňujúce a doplňujúce návrhy vychádzajú z pokusu o kompromis, zohľadňujú námietky vznesené rôznymi skupinami v súvislosti s pôvodne zvažovaným 75 % maximom. Podporuje ich naša skupina, Konfederatívna skupina Európskej zjednotenej ľavice - Nordická zelená ľavica, a mnohí poslanci z iných politických skupín, čo svedčí o dôležitosti návrhov a zhode, ktorá podľa mňa zjednocuje týchto poslancov a ktorá ich môže zjednotiť aj počas hlasovania v pléne.
<SPEAKER ID="562" NAME="Estelle Grelier" LANGUAGE="FR">
Chcela by som začať poďakovaním svojim kolegom za ich angažovanú a konštruktívnu účasť na práci, ktorú vykonal Výbor pre rybné hospodárstvo na tejto správe o prechodných technických opatreniach. Správa vyvolala živú rozpravu vzhľadom na mimoriadnu dôležitosť technických opatrení, pretože práve tie ovplyvnia spôsob, akým rybári a odvetvie ako celok vykonávajú svoju prácu, stanovením metód, ktoré môžu rybári využívať pri love rýb v zónach, na ktoré sa toto nariadenie vzťahuje, s cieľom chrániť mláďatá a obnoviť populácie rýb: cieľ, o ktorý sa usilujú všetci, a najmä rybári.
<P>
Téma tejto správy je citlivá a kontroverzná, ako to naznačili problémy, na ktoré naráža Komisia od roku 2008 pri pokusoch o dosiahnutie dohody s Radou o budúcnosti týchto opatrení. To sa dialo, keď boli do postupu zainteresované len tieto dve inštitúcie.
<P>
V súčasnosti sa technické opatrenia riadia starým nariadením, ktoré bolo zmenené a doplnené sériou prechodných opatrení a následne obnovené do 30. júna 2011, pretože sa nepodarilo dosiahnuť žiadnu dohodu s Radou o návrhu nového nariadenia Komisie z roku 2008, ktoré sa zameriavalo na zjednodušenie a sprehľadnenie jestvujúcich právnych predpisov, aby sa zaistilo, že sa pravidlá budú uplatňovať účinnejšie, a aby sa zohľadnili regionálne charakteristiky rybného hospodárstva.
<P>
Dnes, keď sa blíži nový konečný termín, je situácia zásadne odlišná. Od nadobudnutia platnosti Lisabonskej zmluvy sa problematika rybného hospodárstva riadi z väčšej časti riadnym legislatívnym postupom, v ktorom Parlament zohráva dôležitú úlohu spoluzákonodarcu. Parlament má v úmysle v plnom rozsahu zohrať svoju úlohu tým, že sa postará, aby sa vo väčšej miere zblížili názory rybárov a názory politických činiteľov EÚ. Ako volenú zástupkyňu z prístavného mesta ma vždy prekvapuje, ako odvetvie rybárstva nedôveruje spoločnej politike v oblasti rybného hospodárstva a ako vzdialené sa cíti byť od tejto politiky, zatiaľ čo napríklad poľnohospodári sa jednoznačne považujú za súčasť spoločnej poľnohospodárskej politiky.
<P>
Okrem toho odvetvie rybárstva je v kríze. Vládne v ňom rastúca nespokojnosť. Skutočnou výzvou je nájsť rovnováhu v rámci hospodárskej stability odvetvia a zaručiť tak slušné príjmy rybárom a udržateľnosť a obnovu populácií rýb.
<P>
Napokon, ukončenie platnosti tohto nariadenia prichádza v čase, keď sa začínajú rokovania o reforme spoločnej politiky rybného hospodárstva. Táto reforma musí prijať odvážny rámec a musí počítať s rybárskym spoločenstvom, spotrebiteľmi a občanmi. Do vedeckých analýz, ktoré tvoria základ kvót, a tým úroveň činnosti v tomto odvetví, musí zapojiť celé odvetvie.
<P>
Tento nový rámec predpokladá, že Komisia pripraví konkrétny návrh budúcich technických opatrení, snahu, na ktorú sa v súčasnosti, zdá sa, nepodujala Komisia ani Rada. Nový návrh musí umožniť, aby sa prostredníctvom konzultácií s tými, ktorí v tomto odvetví pracujú, zaistilo, že technické opatrenia budú v súlade so skutočnými skúsenosťami v teréne. Musí byť aj v súlade s novým nariadením a rámcom novej spoločnej politiky v oblasti rybného hospodárstva, najmä pokiaľ ide o regionálne odlišnosti v rámci opatrení. Musí zaistiť, aby sa jednoznačne definovalo rozdelenie pôsobnosti medzi Komisiou a členskými štátmi, je to faktor, ktorý pomôže pochopiť a prijať za svoju túto politiku EÚ.
<P>
Vzhľadom na tento kontext a tieto otázky navrhujem, aby sme súhlasili so žiadosťou Komisie o predĺženie platnosti nariadenia do 31. decembra 2012 bez výrazných zmien súčasných technických opatrení okrem doplnenia, ktoré sa týka povolenej veľkosti ôk pre druh Capros aper. Uvedomujem si však, že tento návrh je istou formou ústupku voči Komisii a že tu je množstvo nezodpovedaných otázok a silná požiadavka na zmenu v tomto odvetví, ktoré je sklamané, že sa tento dôležitý projekt odďaľuje. Preto pridávam k nášmu súhlasu dvojakú požiadavku: žiadosť o posúdenie vplyvu technických opatrení, ktoré sú v súčasnosti v platnosti, čo je kľúčové, ak ich máme účinne upraviť, a žiadosť o skutočné konzultácie so všetkými zúčastnenými stranami, najmä so samotnými rybármi, pri príprave nového nariadenia.
<P>
Na záver by som chcela upozorniť na skutočnosť, že Komisia by mala svoj nový návrh predložiť v rozumnom časovom horizonte, aby nové nariadenie nadobudlo platnosť 1. januára 2013, keď nadobudne platnosť nová spoločná politika v oblasti rybného hospodárstva. Je mimoriadne dôležité, aby Komisia okamžite začala pracovať na tomto novom návrhu. Nedokázali by sme odôvodniť umožnenie ďalšieho predĺženia po tomto novom 18-mesačnom predĺžení platnosti súčasného nariadenia. Technické opatrenia, ktorým sa správa venuje, sú prechodné a len ako také boli schválené.
<SPEAKER ID="563" NAME="Carmen Fraga Estévez" LANGUAGE="ES">
Na začiatok musím opätovne vysloviť poľutovanie nad komplikáciami, ku ktorým pri tejto správe došlo vzhľadom na odpor Rady a Komisie uznať spolurozhodovacie právomoci Parlamentu.
<P>
V tomto prípade máme návrh pre Grónsko ako zámorskú krajinu a územie, aby mohlo vyvážať za rovnakých podmienok, aké sa uplatňujú voči členským štátom Európskej únie. Z tejto situácie by mali prospech Únia, Grónsko, ktoré vyváža 87 % svojich produktov rybolovu do Európskej únie, a najmä Dánsko, do ktorého smeruje väčšina vyvážaných produktov.
<P>
Jednou z podmienok začlenenia Grónska do režimu dovozu v rámci jednotného trhu je, aby prijalo zdravotné predpisy EÚ, a to ani v najmenšom nepredstavuje žiadny problém.
<P>
Napriek tomu, že sa obchod s produktmi rybolovu riadi spoločnou organizáciou trhu, Komisia pod zámienkou potreby súladu so zdravotnými predpismi predložila svoj návrh založený na článku 203 zmluvy, z čoho pre nás vyplýva jednoduchý a priamočiary konzultačný postup.
<P>
Výbor pre rybné hospodárstvo aj právne služby od začiatku upozorňovali na túto anomáliu. Keďže to však nepredstavuje žiadne problémy v súvislosti s obsahom a vzhľadom na dôležitosť Grónska, umožňujeme, aby sa táto správa prerokovala v rámci konzultačného postupu. Predstavte si naše prekvapenie, keď Rada práve vtedy, keď sme sa chystali o texte hlasovať, a bez predchádzajúceho varovania schválila úplne odlišný návrh s množstvom zmien, ktorého cieľom bolo, aby jasná súvislosť so spoločnou organizáciou trhu bola menej prehľadná, a zabrániť tak spolurozhodovaniu. Pretože - ako som už povedala - Parlament už predtým bez akýchkoľvek problémov prijal text pomocou konzultačného postupu, takéto machinácie vôbec neboli na mieste.
<P>
Napriek tomu pri pohľade na nový text a vzhľadom na jasný dôkaz, že cieľom Rady bolo narušiť právomoci Parlamentu, sme sa tentoraz rozhodli v plnej miere využiť tieto právomoci a požadovať formálne stanovisko Výboru pre právne veci.
<P>
V tomto stanovisku Výbor pre právne veci vyjadril názor, citujem priamo z textu, že "cieľom navrhovaného rozhodnutia je požadovať od Grónska, aby transponovalo zdravotné predpisy EÚ, ako podmienku pre uplatňovanie pravidiel vnútorného trhu EÚ v oblasti rybolovu", ako sa to uvádza v článku 3 samotného návrhu, čo zaručuje, že sa predpisy dohody upravia podľa príslušných predpisov zavedených v Únii, pokiaľ ide o zdravie zvierat a potravinovú bezpečnosť, ako aj o spoločnú organizáciu trhu s produktmi rybolovu.
<P>
Výbor pre právne veci následne dospel k jednomyseľnému rozhodnutiu, že právny základ návrhu by mali tvoriť články 204 a 43 odsek 2 zmluvy spolu s protokolom č. 34, ktorý obsahuje konkrétne opatrenia a postupy pre výrobky podliehajúce spoločnej organizácii trhu s produktmi rybolovu v Grónsku. Preto som ako spravodajkyňa pripravila ďalší návrh správy upravujúci právny základ. Ten predkladáme zajtra na schválenie a pokiaľ ide o Európsky parlament, je to naše prvé čítanie.
<P>
Komisii a Rade - ktorá tu, myslím si, nemá zastúpenie - musím povedať už len to, že teraz majú príležitosť opraviť a uznať nový právny základ a považovať toto za prvé čítanie tak, ako to zajtra urobíme my. Problém sa týka právneho základu a nie obsahu.
<P>
Vzhľadom na budúcnosť požadujem, aby sa tento problém vyriešil.
<SPEAKER ID="564" NAME="Maria Damanaki">
členka Komisie. - Chcela by som poďakovať všetkým spravodajcom za ich prácu. Teraz mi dovoľte, aby som sa postupne vyjadrila ku každej zo správ, pričom sa pokúsim zamerať na podstatu, aby sme získali čas.
<P>
Pokiaľ ide o dohodu medzi Európskou úniou a Komorským zväzom, chcela by som poďakovať pánovi Capoulasovi Santosovi za jeho prácu v úlohe spravodajcu a teší ma, keď v súvislosti s podstatou tohto návrhu vidím veľmi silnú podporu zo strany Výboru pre rybné hospodárstvo ako celku.
<P>
Parlament určite vie o záväzku EÚ naďalej podporovať zodpovedný a udržateľný rybolov vo vodách našich partnerov vrátane oblasti Indického oceánu. Je veľmi dôležité udržiavať dvojstranné vzťahy s krajinami tohto regiónu a Komorami v tomto prípade v spojitosti s účasťou Európskej únie v regionálnych organizáciách v oblasti rybného hospodárstva, akou je napríklad Komisia pre tuniaky z Indického oceánu.
<P>
Musíme tam mať zastúpenie a to je dôvod, prečo je táto dohoda dôležitá. Európska únia má v súčasnosti štyri aktívne dohody o partnerstve v sektore rybného hospodárstva v Indickom oceáne - konkrétne so Seychelami, Madagaskarom, Mozambikom a túto dohodu s Komorským zväzom. Chcela by som zdôrazniť, že pre Komisiu a Európsku úniu je veľmi dôležité dosiahnuť dohodu s Komorami, pretože táto dohoda zohráva dôležitú úlohu z hľadiska prítomnosti našej flotily v regióne.
<P>
Dôležité je tiež posilniť dialóg v oblasti sektorovej politiky s cieľom podporiť vykonávanie zodpovednej politiky rybného hospodárstva v tomto regióne.
<P>
Dovoľte mi povedať niekoľko slov v súvislosti s požiadavkami, ktoré predložil pán spravodajca Komisii na záver svojej správy. Chcela by som vyhlásiť, že Komisia sa usiluje, aby bol Európsky parlament v plnom rozsahu informovaný vo všetkých fázach rokovaní a uzatvárania medzinárodných dohôd. Skutočne to myslíme vážne a chceme sprístupniť všetky dôležité informácie, musíme však postupovať v súlade so záväzkami vyplývajúcimi z rámcovej dohody.
<P>
Útvary Komisie v praxi dodržiavajú tento záväzok už viac ako rok. Komisia poskytuje Európskemu parlamentu v tom istom čase rovnaké informácie ako Rade. Konkrétne, ja osobne som sa zaviazala čo najskôr poskytnúť hodnotenia našich dohôd ex ante a ex post. Uvediem len jeden príklad: v súvislosti so zajtrajším hlasovaním o uznesení o dohode o partnerstve v oblasti rybného hospodárstva s Mauritániou podnikli útvary Komisie kroky, aby sprístupnili hodnotiacu správu o tejto dohode pred predpokladaným termínom, aby tak poslanci tohto Parlamentu mohli hlasovať po oboznámení sa s touto správou.
<P>
Pokiaľ ide o účasť poslancov Parlamentu ako pozorovateľov na medzinárodných stretnutiach, musím zdôrazniť, že rámcová dohoda sa vzťahuje na mnohostranné medzinárodné konferencie a stretnutia. Súčasne zamýšľame pokračovať v zavedených úspešných postupoch účasti na dvojstranných rokovaniach. Každé rozhodnutie o zaradení poslancov ako pozorovateľov do delegácií EÚ však prijíma kolégium komisárov od prípadu k prípadu podľa hodnotenia právnych, diplomatických a odborných možností v súlade s rámcovou dohodou. Chcela by som tu však zdôrazniť, že môj osobný postoj a postoj týchto útvarov je veľmi pozitívny, a rada by som podporila vašu účasť.
<P>
Prejdem teraz k druhej správe o finančných opatreniach Spoločenstva na vykonávanie spoločnej politiky v oblasti rybného hospodárstva, chcela by som sa tiež poďakovať Výboru pre rybné hospodárstvo a pánovi spravodajcovi Ferreirovi za ich prácu na tomto návrhu. Vďaka ich úsiliu máme pred sebou text, ktorý je prijateľný aj pre Radu. Teší ma, že môžem povedať, že tento text je prijateľný aj pre Komisiu; z toho vyplýva, že v prípade tohto dokumentu tieto tri inštitúcie vynikajúco spolupracovali. Po úspešných neformálnych trojstranných rozhovoroch, ktoré sa uskutočnili 2. marca, sa podarilo dosiahnuť konsenzus v nedoriešených bodoch. Komisia preto dúfa, že v prípade tohto návrhu možno dosiahnuť dohodu v prvom čítaní. Dúfam, že sa nám to podarí.
<P>
Chcela by som pripomenúť, že tento návrh racionalizuje nariadenie o takzvanom druhom finančnom nástroji. Toto nariadenie sa týka nákladov v medzinárodných vzťahoch, správy, zberu údajov a vedeckého poradenstva a aj kontroly a presadzovania pravidiel. Revízia má zaistiť súlad medzi nariadením a ďalšími prvkami legislatívneho rámca. V obmedzenej miere upravuje a ozrejmuje ustanovenia. Preto vyzývam Európsky parlament, aby návrh schválil.
<P>
Prejdem teraz k tretej správe o prechodných technických opatreniach, za ktorú srdečne ďakujem pani spravodajkyni Grelierovej. Účelom tohto návrhu je predĺžiť platnosť jestvujúcich prechodných opatrení do konca roku 2012. Zakladá sa to na predpoklade, že reformovaná spoločná politika rybného hospodárstva nadobudne platnosť 1. januára budúceho roku. Dúfam, že sa nám tento cieľ podarí splniť. Mojím zámerom pri navrhovaní tohto predĺženia platnosti je predísť rozpútaniu zložitých diskusií o technických opatreniach, na ktoré sa vzťahuje naša reforma. Komisia podporuje pozmeňujúci a doplňujúci návrh schválený vo Výbore pre rybné hospodárstvo o rozsahu rozmerov ôk pre druh Capros aper, pretože sa zakladá na vedeckých odporúčaniach. Všimla som si obavy niektorých poslancov a aj niektorých členských štátov, ktoré sa usilovali o prijatie ďalších pozmeňujúcich a doplňujúcich návrhov. Nemôžeme ich prijať, pretože zatiaľ neboli vedecky overené alebo pretože vedci v skutočnosti od členských štátov nedostali podrobné informácie, aby mohli vykonať posúdenie.
<P>
Napokon by som chcela povedať niekoľko slov o správe, ktorá sa týka dovozu produktov rybolovu z Grónska, a rada by som tu poďakovala predsedníčke Výboru pre rybné hospodárstvo pani Fragovej za jej prácu. Chcela by som zdôrazniť, že opatrenia navrhnuté Komisiou riešia dlhodobú požiadavku Grónska. Tieto opatrenia sa usilujú o zjednodušenie príslušných sanitárnych opatrení a certifikačných postupov, aby sa Grónsko stalo súčasťou jednotného trhu s produktmi rybolovu a s odvodenými výrobkami.
<P>
Je to v úplnom súlade s naším záväzkom v dohode z roku 2006 prispievať na rozvoj Grónska a spolupracovať s ním v oblasti potravinovej bezpečnosti. Komisia má veľkú radosť, že môže poznamenať, že všetky zúčastnené strany - členské štáty v Rade jednohlasne, Grónsko, Európsky parlament a aj národné parlamenty členských štátov - sú pripravené splniť tento záväzok a návrh podporiť.
<P>
Vyjadrím sa jasne: pre nás, pre Komisiu, má vzťah s Grónskom mimoriadnu dôležitosť a myslím si, že všetci chápu prečo. Je to politická priorita, a preto dúfam, že diskusie o právnom základe tohto návrhu neohrozia zavedenie týchto dôležitých opatrení.
<P>
Veľmi dobre chápem obavy pani Fragovej, ktoré sa týkajú právneho základu návrhu a kompetencií Európskeho parlamentu. Môžem povedať, že Komisia nebude stáť v ceste nájdeniu pragmatického riešenia. Hoci sme naďalej presvedčení, že právny základ nášho návrhu je správny, súhlasili by sme - a to by som rada ozrejmila -, ak by Rada prijala pozíciu Parlamentu. Budeme s tým spokojní. Teraz je na Rade, aby zvážila možnosti a posunula tento prípad dopredu v súlade s ustanoveniami zmluvy. Dúfam, že túto otázku sa nám podarí veľmi skoro vyriešiť, aby to nemalo žiadny vplyv na naše vzťahy s Grónskom. To je naša prvoradá priorita, preto som tu, aby som vám oznámila, že chcem podporiť prácu, ktorú vykonala pani Fragová, aby problém vyriešila.
<P>
Napokon chcem poďakovať Výboru pre rybné hospodárstvo a všetkým spravodajcom za ich prácu. Ospravedlňujem sa, že som rozprávala príliš dlho, no mala som sa vyjadriť k štyrom správam.
<SPEAKER ID="565" NAME="François Alfonsi" LANGUAGE="FR">
Výbor pre rozpočet bol požiadaný o stanovisko k správe o dohode medzi Európskou úniou a Komorským zväzom v oblasti rybného hospodárstva. Výbor túto dohodu schválil.
<P>
V prvom rade však mal pocit, že parlamentné hlasovanie o tejto správe nemá veľký význam, pretože prichádza po podpise tejto dohody. Nízka úroveň finančných prostriedkov vyčlenených v tomto prípade znižuje vplyv tohto problému, v budúcnosti však, samozrejme, potrebujeme mať možnosť vyjadriť náš názor ešte pred podpisom takýchto dohôd.
<P>
Po druhé, výbor mal pocit, že obsah týchto dohôd sa mal podrobnejšie analyzovať z hľadiska ustanovení o monitorovaní skutočného množstva úlovkov a ochrany populácií rýb vzhľadom na tlak Výboru pre rybné hospodárstvo a aj na zaistenie toho, aby sa prvok miestneho rozvoja v dohodách riadne uplatňoval v praxi. Výbor pre rozpočet preto vo veľmi blízkej budúcnosti plánuje na túto tému navrhnúť podrobné pracovné stretnutie s Výborom pre rybné hospodárstvo.
<SPEAKER ID="566" NAME="Jarosław Leszek Wałęsa" LANGUAGE="PL">
V dnešnej rozprave diskutujeme o štyroch správach, preto by som chcel začať poďakovaním všetkým spravodajcom za ich prácu a Európskej komisii za jej spoluprácu. Na začiatok by som chcel povedať niekoľko slov o správe pani Grelierovej, ktorá je kompromisom medzi politickými skupinami a Európskou komisiou. Podporujem verziu tejto správy, ktorá bola odsúhlasená a odhlasovaná vo Výbore pre rybné hospodárstvo. V dôsledku nadobudnutia platnosti Lisabonskej zmluvy v roku 2010 Európska komisia stiahla svoj návrh nariadenia Rady o zachovaní zdrojov rybolovu prostredníctvom technických opatrení s cieľom vypracovať nový plán. Nový plán mal byť v súlade s ustanoveniami zmluvy a mal zohľadniť reformu spoločnej politiky rybného hospodárstva. Návrh má byť predložený v treťom štvrťroku roku 2011. Žiaľ, zdá sa, že Komisia nebude schopná pripraviť návrh nariadenia včas a, čo je horšie, nebude mať finančné prostriedky na jeho zmenu. To neveští nič dobré. Zajtrajším hlasovaním za predĺženie platnosti prechodného nariadenia na seba berieme záväzok voči rybárom, že budeme pracovať na novom nariadení, ktoré musí konečne priniesť systém do celého rozsahu ustanovení upravujúcich povolené spôsoby a miesta rybolovu.
<P>
Je však povzbudivé, že pokiaľ ide o technické opatrenia, Komisia bude podľa najnovších informácií s najväčšou pravdepodobnosťou ochotná presunúť niektoré právomoci späť na členské štáty. Ide o pozitívny krok smerom k decentralizácii. Technické opatrenia využívané v jednotlivých morských oblastiach sa líšia podľa miestnych podmienok. Systém riadenia rybolovu by mal upustiť od tradičného prístupu zhora nadol a namiesto toho by mal zdôrazňovať zásadu regionalizácie, ktorá umožňuje zohľadniť prevládajúce podmienky v jednotlivých morských oblastiach. Preto musíme povedať dôrazné "nie" všetkým pokusom o prijatie všeobecného a spoločného modelu riadenia rybolovu a požadovať, aby sa konkrétnym charakteristikám rôznych európskych morí venovala primeraná pozornosť. Individuálny prístup nás navedie na správnu cestu k udržateľnému riadeniu rybolovu. Ďakujem.
<SPEAKER ID="567" NAME="Ulrike Rodust">
v mene skupiny S&D. - (DE) Na programe rokovania sa znova nachádza celý balík politík z oblasti rybného hospodárstva. Z pozície koordinátorky ma teší, keď vidím, že sme v otázke dvoch nariadení dosiahli kompromis s Radou a Komisiou. Hovorím o správe pani Grelierovej o technických opatreniach a správe pána Ferreiru o druhom finančnom nástroji. Mali by sme hlasovať aj za dohodu v sektore rybného hospodárstva s Komorským zväzom, hoci nechcem skrývať skutočnosť, že by som rada videla základné prepracovanie dohôd o partnerstve v rámci reformy spoločnej politiky rybného hospodárstva.
<P>
Skutočné problémy medzi inštitúciami sú však vo vzťahu ku Grónsku, kde sa nerešpektujú právomoci Parlamentu. Postupne strácam trpezlivosť so skutočnosťou, že úroveň spolupráce medzi inštitúciami je stále taká nízka. Na toto som už veľakrát upozornila. Na túto otázku dnes upozorňujem znova. Problém s plánmi riadenia sa musí naliehavo vyriešiť. Chcem vyzvať maďarské predsedníctvo Rady, aby sa aktívne usilovalo o nájdenie riešenia. Skutočnosť, že tu dnes nie je žiadny predstaviteľ Rady, je jasným znakom nedostatočného rešpektovania Parlamentu Radou. Je to neuveriteľné.
<P>
Jedna posledná pripomienka k správe pani Grelierovej. Viem, že niektorí moji kolegovia poslanci sú znechutení, pretože sa nepodarilo začleniť pozmeňujúce a doplňujúce návrhy, ktoré presadzovali. Považujem však za poľutovaniahodné, že naši rybári sú nútení pracovať so zastaranými technickými opatreniami. V tomto prípade zlyhala Rada, ktorá nebola schopná schváliť nové nariadenie. Ako Parlament nesieme veľkú časť zodpovednosti, preto musíme zodpovedne konať a predĺžiť existujúce nariadenie bez pozmeňujúcich a doplňujúcich návrhov.
<SPEAKER ID="568" NAME="Pat the Cope Gallagher">
v mene skupiny ALDE. - Chcem zablahoželať všetkým spravodajcom k predneseniu ich správ a vzhľadom na krátkosť času obmedzím svoje poznámky na správu pani Grelierovej.
<P>
Existujúce nariadenie o technických opatreniach skutočne spôsobuje vážne problémy malým pobrežným plavidlám loviacim pri pobreží Írska a pri západnom pobreží Škótska. Ako politici si nemôžeme dovoliť sedieť a čakať na reformu spoločnej politiky rybného hospodárstva, keď sa očakáva nové nariadenie. Parlament má príležitosť konať teraz a vyzývam všetky politické skupiny, aby podporili predložené veľmi realistické pozmeňujúce a doplňujúce návrhy.
<P>
Týmto malým plavidlám, o ktorých hovorím, kratším než 15 metrov sa upiera možnosť zárobku, a čo je ešte dôležitejšie, tieto plavidlá sú nútené plaviť sa do nebezpečných vôd. Na týchto plavidlách smerujeme 80 kilometrov od pobrežia, aby sme lovili ryby mimo oblasti uzavretej vzhľadom na regeneráciu tresky. Moje pozmeňujúce a doplňujúce návrhy sa týkajú použitia zakliesňovacích sietí. Tieto siete používajú malé pobrežné plavidlá na lov mäkkýšov a žralokov škvrnitých pri severozápadnom pobreží. Zakliesňovacie siete sa nepoužívajú na lov žiadneho druhu tresky a nebudú mať žiadny vplyv na ich populácie, preto prípadné schválenie týchto pozmeňujúcich a doplňujúcich návrhov umožní, aby tieto malé plavidlá v týchto oblastiach prežili. Nestačí len hovoriť, že nechceme o veci diskutovať. Na to sme tu.
<P>
Pokiaľ ide o druh Capros aper, toto je nová forma rybolovu. Využívajú ju najmä rybári z našej vlastnej krajiny. V decembri Rada stanovila hodnotu celkového povoleného výlovu, z ktorej Írsku vyčlenila 67 %, a som rád, že pani komisárka hovorí, že na odôvodnenie tohto kroku existujú vedecké dôkazy. V súčasnom nariadení sa druh Capros aper nespomína, preto som rád, že sa výbor rozhodol prijať môj pozmeňujúci a doplňujúci návrh, aby využil návrh Komisie ako prostriedok zavedenia príslušného rozmeru ôk od 32 do 54 milimetrov, a tak sa vyhol potrebe zavádzania nového právneho predpisu, čo by trvalo príliš dlho.
<P>
Na záver vyzývam všetkých poslancov, aby uvažovali o...
<P>
(Predsedajúci prerušil rečníka.)
<SPEAKER ID="569" NAME="Isabella Lövin" LANGUAGE="SV">
Chcela by som poďakovať všetkým spravodajcom za ich konštruktívnu spoluprácu. Rada by som sa však zamerala na dohodu v sektore rybolovu s Komorským zväzom.
<P>
Ak by som si niekedy potrebovala pripomenúť, prečo sme v Skupine zelených/Európskej slobodnej aliancii doteraz hlasovali proti týmto dohodám v sektore rybolovu, stačí mi vybrať len jedno z hodnotení a prečítať si dohodu s Komorským zväzom, o ktorej sa práve chystáme hlasovať. EÚ má s touto chudobnou krajinou dohodu už od roku 1998. Podľa tohto hodnotenia dohoda v rokoch 2005 až 2009 priniesla Komorskému zväzu 2,7 milióna EUR. V dohode sa uvádza, že 60 % týchto peňazí sa má použiť na podporu miestneho odvetvia rybolovu a na kontrolné mechanizmy a vedecké odhady populácií rýb.
<P>
Podľa tohto hodnotenia táto rozvojová krajina stále nemá žiadny fungujúci rybársky prístav, žiadnu loď či lietadlo pobrežnej stráže a žiadny výskum v oblasti rybného hospodárstva. Vlastné odvetvie rybného hospodárstva krajiny je stále úplne nerozvinuté.
<P>
Komorský zväz teda dostáva 2,7 milióna EUR za vpustenie lodí EÚ. My daňoví poplatníci poskytujeme 65 % tejto sumy a majitelia lodí poskytujú 35 %. Tieto lode, ktorých väčšina je určená na lov tuniaka, počas rovnakého obdobia podľa hodnotenia ulovili ryby v hodnote 13,7 milióna EUR. Pre majiteľov lodí je to veľmi dobrý obchod, v hodnotení sa však uvádza, že všetku takzvanú pridanú hodnotu získava EÚ.
<P>
V posádkach týchto lodí neboli nikdy zamestnaní žiadni obyvatelia Komor. Na Komoroch sa ryby nikdy nevykladali. Celé spracovanie rýb sa uskutočňuje inde, napríklad na Seychelách. Súhlasím s pani komisárkou, že je pre EÚ dobré zachovať členstvo v Komisii pre tuniaky z Indického oceánu. Komisie by som sa však spýtala toto:
<P>
Ako Komisia zamýšľa zaistiť, aby sa táto nová dohoda vykonávala lepšie než predchádzajúce dohody? Napríklad, ako by sa dala flotila EÚ presvedčiť, aby zamestnávala obyvateľov Komor na palubách lodí, a ako Komisia zaistí, že dohoda skutočne prispeje k rozvoju na Komoroch, aby vyčlenenie peňazí na rozvoj odvetvia rybolovu nebolo len peknými slovami, ale malo aj skutočný význam?
<SPEAKER ID="570" NAME="Marek Józef Gróbarczyk" LANGUAGE="PL">
Chcel by som začať čo najsrdečnejším poďakovaním a zablahoželaním všetkým spravodajcom k práci, ktorú vykonali pri príprave svojich správ. Tieto správy sú kľúčovým faktorom pri vykonávaní spoločnej politiky v oblasti rybného hospodárstva.
<P>
Zároveň treba v súvislosti s medzinárodnými dohodami venovať pozornosť názorovým rozdielom medzi Európskym parlamentom a Európskou komisiou. Všeobecne uznávanou praxou je nenáležité tajnostkárstvo Európskej komisie, pokiaľ ide o rokovanie o dohodách s tretími krajinami, ktoré je v rozpore s ustanoveniami Lisabonskej zmluvy, ktorá prináša väčšie zapojenie Parlamentu do prípravy normatívnych aktov. Toto je v rozpore so zásadou transparentnosti a obmedzuje to úlohu Parlamentu, ktorý koniec koncov musí vykonávať funkciu dohľadu. Vplyv na rokovací proces by poslancom umožnil, aby riadne vykonávali svoj mandát ako poslanci Európskeho parlamentu.
<P>
Pani komisárka, chcel by som požiadať, aby poslanci Európskeho parlamentu zohrávali výraznejšiu úlohu v rokovacom procese, keďže súčasný systém, v rámci ktorého úradník Európskej komisie vydáva všeobecnú správu o rokovaniach, je nedostatočný.
<SPEAKER ID="571" NAME="Derek Roland Clark">
v mene skupiny EFD. - Po 30 rokoch treba riešiť škodlivé praktiky v oblasti odpadu z rýb. Flotily pri meste Grimsby tvorí niekoľko desiatok rybárskych lodí, hoci v minulosti ich tam bývali stovky. Pred dvoma rokmi rybári zo západného Škótska predložili plán na záchranu bielych rýb, no zatiaľ čo čakajú, vyčerpávanie populácií rýb pokračuje. Navrhuje sa regionálny prístup - prečo nie? EÚ rozdeľuje územie na regióny.
<P>
Oveľa horšie je obnovovanie povolení pre európske flotily, aby vtrhli do vôd Komorských ostrovov - pôjde o útok, pretože miestni rybári nemôžu konkurovať výkonnejším rybárskym lodiam s podporou EÚ. Rovnako to dopadlo aj s ostatnými v tejto oblasti. Prekvapuje tento Parlament, že sa somálski rybári, ktorí prišli o zdroj obživy, vrátili k starodávnemu hriechu - pirátstvu?
<P>
Videli poslankyne a poslanci pred piatimi rokmi televízne zábery stoviek obyvateľov západnej Sahary, ktorí sa usilovali nájsť útočisko na Kanárskych ostrovoch? Práve vtedy došlo k obnoveniu povolení EÚ pre ich vody a aj oni to už zažili. Pri žalostnom, zúfalom pokuse mnohí počas plavby dlhej 800 míľ (1 290 kilometrov) zahynuli v rybárskych člnoch, ktoré neboli určené na plavbu na otvorenom mori. EÚ však nezaujíma, že jej kroky zbedačujú obyvateľov najmenej rozvinutých krajín, a za to si zaslúži odsúdenie.
<SPEAKER ID="572" NAME="Diane Dodds" AFFILIATION="NI">
Jeden z našich spravodajcov hovoril o nedôvere rybárov voči spoločnej politike v oblasti rybného hospodárstva. Niet sa čomu diviť, pretože spoločná politika v oblasti rybného hospodárstva v súčasnej podobe zaznamenala rozpad našej flotily a nie zvyšovanie populácií rýb. Domnievam sa, že čím skôr sa nám podarí vrátiť politiku rybného hospodárstva členským štátom, tým lepšie. Uvedomujem si však, že sa to pravdepodobne v krátkom čase nestane, preto chcem v rámci tejto spoločnej rozpravy o rybnom hospodárstve predniesť niekoľko postrehov.
<P>
Po prvé, otázka zavedenia finančných opatrení Spoločenstva na vykonávanie spoločnej politiky v oblasti rybného hospodárstva. Pokiaľ EÚ môže zasahovať do nášho rybného hospodárstva, myslím si, že tieto zásahy by mali mať riadny základ. Zatiaľ čo sa však usilujeme zaistiť dostupnosť financovania správy spoločnej poľnohospodárskej politiky, mali by sme myslieť na zúčastnené strany - najmä na našich rybárov -, ktoré neustále zápasia s množstvom súčasných pravidiel a nariadení, nehovoriac o tých, ku ktorým sa vyjadrujú.
<P>
Od rôznych zúčastnených strán z námornej oblasti čoraz častejšie počúvam, že celé odvetvie bojuje, aby si s touto konkrétnou otázkou poradilo.
<SPEAKER ID="573" NAME="Alain Cadec" AFFILIATION="PPE">
(FR) Najprv žiadosť zo srdca: Parlament má len jedno sídlo a tým je Štrasburg.
<P>
Teraz by som chcel zablahoželať pánovi Ferreirovi k jeho správe o finančných opatreniach Spoločenstva na vykonávanie spoločnej politiky v oblasti rybného hospodárstva a finančných opatreniach v oblasti morského práva. Zmeny a doplnenia tohto nariadenia, ktoré navrhla Komisia a Parlament, zavedú úroveň investícií EÚ, ktoré sa môžu využiť na financovanie výskumu. Vďaka nim sa nariadenie zosúladí so zmenami v legislatívnom rámci EÚ o zbere, správe a využívaní údajov.
<P>
Vítam najmä príležitosti na financovanie vedeckého výskumu v oblasti rybného hospodárstva a akvakultúry. Teraz budeme schopní vykonávať prieskum úrovne závislosti Európskej únie od dovozu z tretích krajín. Ako viete, 60 % nášho trhu závisí od dovozu a toto číslo sa neustále zvyšuje. Je mimoriadne dôležité, aby sme zvýšili našu podporu európskych výrobcov namiesto zväčšovania otvorenosti nášho obchodu všetkými smermi, ktoré poškodzuje európsku produkciu.
<P>
Chcem sa tiež poďakovať pani Grelierovej za jej správu. Technické opatrenia sú mimoriadne citlivou témou a musia sa čo najskôr zmeniť, len čo budeme mať návrhy Komisie týkajúce sa reformného balíka spoločnej politiky v oblasti rybného hospodárstva. Táto správa, ktorú budeme zajtra prijímať, umožňuje predĺženie platnosti prechodných technických opatrení, ktorými sa riadi odvetvie rybného hospodárstva. Toto predĺženie nám umožní predísť regulačnému vákuu po 30. júni tohto roku a umožní rybným hospodárstvam pokračovať v činnosti do reformy spoločnej politiky v oblasti rybného hospodárstva. Umožní aj vykonanie dôkladného posúdenia vplyvu všetkých v súčasnosti platných technických opatrení. Skutočne by teraz nebolo rozumné prijímať akékoľvek závažné pozmeňujúce a doplňujúce návrhy k tejto správe, pretože by to predĺžilo legislatívny postup a znamenalo by to dlhé diskusie v Rade.
<P>
Napokon by som chcel zablahoželať pánovi Capoulasovi Santosovi k jeho správe o dohode o partnerstve v sektore rybolovu s Komorami a našej kolegyni pani Fragovej Estévezovej k správe o Grónsku.
<SPEAKER ID="574" NAME="Ole Christensen" AFFILIATION="S&amp;D">
(DA) Na úvod by som rád poďakoval spravodajcom za ich prácu na odporúčaniach a na trojici správ. Zajtra budeme hlasovať o dohode v oblasti dovozu s Grónskom, ktorej som tieňovým spravodajcom za Skupinu progresívnej aliancie socialistov a demokratov v Európskom parlamente. Teší ma, že sa práve zbavujeme ťažkopádnej a drahej byrokracie, zatiaľ čo súčasne v plnej miere napĺňame požiadavky potravinovej bezpečnosti EÚ. Dohoda poskytne Grónsku dobrú príležitosť predávať jeho produkty rybolovu podľa pravidiel vnútorného trhu za predpokladu, že tieto produkty spĺňajú zdravotné a bezpečnostné požiadavky EÚ. Dánske orgány na kontrolu potravín v súčasnosti už kontrolujú grónske ryby v Grónsku, ako aj pri vývoze do EÚ. To predstavuje nákladnú duplicitu práce, bez ktorej sa dohoda, našťastie, zaobíde. Táto dohoda prinesie prospech každému, no jednoznačne prichádzala príliš dlho. Pre tento Parlament však bolo dôležité úplne vyjasniť právny základ a dúfame, že Komisia a Rada to podporia.
<P>
Budeme hlasovať aj o dohode o partnerstve v sektore rybného hospodárstva s Komorským zväzom. V podstate mám na dohody o udržateľnom rybolove veľmi pozitívny názor, prinášajú udržateľnosť populácií rýb a pre rybárov, pre miestne obyvateľstvo a napokon udržateľnosť pre rybárov EÚ, ktorí tieto dohody využívajú. Žiaľ, táto dohoda s Komorským zväzom nie je taká udržateľná, ako by som chcel, pretože neobsahuje konečný počet rýb, ktoré môžu plavidlá EÚ uloviť. Po dosiahnutí dohodnutej kvóty 4 850 ton ročne bude každá ďalšia tona stáť 65 EUR.
<P>
Tendencia nestanovovať maximálne množstvo rýb, ktoré môžu plavidlá EÚ vo vodách tretích krajín uloviť, je škodlivá a nesprávna. Nemôžeme sa riadiť rozličnou politikou v oblasti rybolovu podľa toho, či sme v našich vlastných vodách alebo vo vodách tretích krajín. Chcel by som tiež naliehať na to, aby sme vo väčšej miere zaistili, že finančné prostriedky, ktoré EÚ platí tretím krajinám za uzatvorenie dohôd v oblasti rybného hospodárstva, budú vyčlenené tak, aby jednoznačne priniesli úžitok miestnym obyvateľom.
<SPEAKER ID="575" NAME="Britta Reimers" AFFILIATION="ALDE">
(DE) Som rada, že Parlament bude konečne hlasovať o tejto otázke, a chcela by som poďakovať spravodajcom za ich prácu.
<P>
Pozmeňujúci a doplňujúci návrh nariadenia Rady o finančných opatreniach Spoločenstva je jedným z hlavných nástrojov, ktoré potrebujeme na vykonávanie spoločnej politiky v oblasti rybného hospodárstva. Platí to najmä pre oblasti medzinárodných vzťahov v oblasti rybolovu, zber údajov a vedecké štúdie. Kontrolné systémy spoločnej politiky v oblasti rybného hospodárstva a ich vykonávanie sú mimoriadne dôležité.
<P>
Spravodajca vyvinul maximálne úsilie, aby presvedčil svojich kolegov poslancov o nutnosti zvýšiť úroveň spolufinancovania na maximálne 75 %. S jeho prianím sme nemohli súhlasiť. Existujúce nariadenia sa osvedčili v praxi a už umožňujú isté výnimky. Členské štáty už využívajú možnosť spolufinancovania a žiadne ďalšie stimuly nie sú potrebné.
<P>
Je dôležité, že zmeny a doplnenia nariadenia by mali pripraviť cestu dôslednému právnemu rámcu.
<SPEAKER ID="576" NAME="Ian Hudghton" AFFILIATION="Verts/ALE">
Povedal by som, že správa pani Grelierovej Komisii priveľmi ustupuje. Rybári zo západu Škótska ťažko chápu, prečo Komisia hovorí, že chce odstrániť odpady z rybolovu a súčasne odmieta zmeny a doplnenia týchto technických opatrení.
<P>
Komisia uprednostňuje predĺženie platnosti súčasného rozsahu technických opatrení, ktoré spôsobujú úhyn rýb vrátane tresky, o minimálne 18 mesiacov. Komisia uprednostňuje ďalších 18 mesiacov takzvaných dočasných opatrení, ktoré pri ochrane populácií rýb zlyhali. Ďalších 18 mesiacov vyhadzovania uhynutých rýb späť do mora. Nalieham na svojich kolegov, aby v našom hlasovaní podporili všetky pozmeňujúce a doplňujúce návrhy, a dúfam, že tieto pozmeňujúce a doplňujúce návrhy budú prijaté, a ak budú prijaté, dúfam, že Komisia zmení svoj postoj a chopí sa príležitosti, ktorá sa jej ponúka, a už teraz bude konať v otázke odpadu, nielen hovoriť o krokoch, ktoré podnikne niekedy v budúcnosti.
<SPEAKER ID="577" NAME="Struan Stevenson" AFFILIATION="ECR">
Predložil som pozmeňujúci a doplňujúci návrh v rámci nariadenia o technických opatreniach v snahe o riešenie anomálie, o ktorej práve hovoril Ian Hudghton a ku ktorej došlo pri západnom pobreží Škótska.
<P>
V dobre mienenom úsilí o ochranu populácie bielych rýb v tejto oblasti Komisia na konci roku 2009 zaviedla dočasné pravidlá zloženia úlovkov na obdobie 12 mesiacov, no platnosť týchto dočasných opatrení sa už predĺžila o ďalší rok v rámci všeobecnej dohody o úlovkoch, ktorou sa platnosť všetkých technických opatrení EÚ predĺžila o 12 mesiacov. Teraz sa Komisia usiluje pravidlá opäť predĺžiť do konca roku 2012, zatiaľ čo pripravuje nový rámec technických opatrení v rámci reformného balíka spoločnej politiky v oblasti rybného hospodárstva.
<P>
Neplánovaný dôsledok toho spôsobí, že dočasné nariadenie, ktoré sa zavádzalo len na obdobie jedného roka, bude teraz v platnosti najmenej tri roky, počas ktorých sa situácia na západe Škótska výrazne zmenila, keď núti našich rybárov odhadzovať dobrú čerstvú tresku uhynutú späť do mora. Dúfam, že Parlament môj pozmeňujúci a doplňujúci návrh zajtra podporí.
<SPEAKER ID="578" NAME="Maria do Céu Patrão Neves" AFFILIATION="PPE">
(PT) Hoci blahoželám všetkým štyrom spravodajcom, chcela by som sa sústrediť len na dve zo správ, o ktorých sa rokuje. Absencia akejkoľvek dohody o návrhu nariadenia v roku 2008, ktoré malo zjednodušiť a sprehľadniť nariadenie EÚ v oblasti ochrany zdrojov rybolovu, viedla k prijatiu súčasného nariadenia, ktoré zaviedlo súbor prechodných opatrení pôvodne určených na obdobie od 1. januára 2010 do 30. júna 2011. Súčasný legislatívny návrh rozširuje túto prechodnú dohodu na ďalšie 18-mesačné obdobie do 1. januára 2013 v očakávaní nového nariadenia o technických opatreniach ohraničujúcich reformovanú spoločnú politiku v oblasti rybného hospodárstva.
<P>
Počas tohto prechodného obdobia je dôležité zachovať regulačný rámec v oblasti rybného hospodárstva, ktorý ochráni záujmy rybárov bez toho, aby sme stratili zo zreteľa základný cieľ podpory udržateľného rybolovu. Súčasný zámer nepredĺžiť používanie vlečných sietí a od 1. októbra 2010 zakázať ich používanie v hĺbkach od 200 do 600 metrov nepredstavuje dobrý príklad toho, čo tu bolo opísané. Súčasný zákaz tejto rybolovnej techniky, ktorú desaťročia používa časť portugalskej flotily malých lodí na trvalo udržateľné využívanie druhov ako čert morský a merlúza, mal závažné hospodárske a sociálne následky na odvetvie a na rybárske spoločenstvá, ktoré sú najviac závislé od využívania týchto zdrojov.
<P>
Preto požadujem vašu podporu pri schvaľovaní návrhu, ktorý som spolu so svojimi kolegami pánom Capoulasom Santosom a pánom Ferreirom predložila v tejto rokovacej sále a ktorý sa len usiluje zaistiť, aby to, čo bolo uzákonené do 1. októbra 2010, zostalo v platnosti do roku 2013.
<P>
Chcela by som spomenúť aj návrh nariadenia, ktoré stanovuje finančné opatrenia Spoločenstva týkajúce sa vykonávania spoločnej politiky v oblasti rybného hospodárstva a finančné opatrenia v oblasti morského práva: správu pána Ferreiru. Spolu s Európskym fondom pre rybné hospodárstvo je to ten najdôležitejší finančný nástroj na podporu rybného hospodárstva, ktorý zabezpečuje financovanie v oblastiach medzinárodných vzťahov, správy, zberu vedeckých údajov a stanovísk a monitoruje vykonávanie spoločnej politiky v oblasti rybného hospodárstva.
<P>
V tejto súvislosti by som chcela vyjadriť svoju plnú podporu návrhom, ktoré pán spravodajca predložil v tejto rokovacej sále na zvýšenie možnosti spolufinancovania zo strany EÚ na úroveň 60 % v oblasti zberu, správy a využívania základných údajov, ako aj v súvislosti so zberom, správou a využívaním doplnkových údajov. Rozšírené a čoraz väčšie uznanie dôležitosti správy rybného hospodárstva založenej na aktuálnych a podrobných vedeckých znalostiach stavu populácií v plnej miere odôvodňuje prijatie návrhov pána spravodajcu, ako aj jeho správy ako celku.
<SPEAKER ID="579" NAME="Josefa Andrés Barea" AFFILIATION="S&amp;D">
(ES) Chcela by som zablahoželať štvorici spravodajcov týchto správ k ich vynikajúcej práci. Zameriam sa na dve správy vzhľadom na ich dôležitosť.
<P>
Jedna z nich sa týka dohody s Komorským zväzom. Táto dohoda v oblasti rybného hospodárstva medzi Európskou úniou a krajinou juhovýchodnej Afriky, spomínam to, aby sme vedeli aj to, o akú časť sveta ide, kde 60 % obyvateľstva žije pod hranicou chudoby a kde je jedinou formou príjmu cestovný ruch alebo štátna pomoc.
<P>
Táto dohoda zavádza možnosť lovu ich prebytočných rýb. Opakujem: prebytočných rýb. Poskytuje tiež kompenzáciu, aby sa samotná krajina rozvíjala a zlepšila svoju infraštruktúru a svoje vlastné možnosti. Zavádza rámec partnerstva, ktorý sa riadi kritériami udržateľného a zodpovedného rybolovu na zachovanie biologických zdrojov. Musíme zohľadniť to, že sa tam vyskytujú migrujúce druhy, ako napríklad tuniak, a že sa populácie pre nasledujúci rok každoročne stanovujú na základe vedeckých kritérií. Umožňuje to vedecký výskum a prítomnosť pozorovateľov na palubách lodí, ako aj zachovávanie populácie rýb v oblasti, pretože lov sa obmedzuje na pobrežnú oblasť, aby sa domáci rybolov rozvíjal.
<P>
Tento protokol má veľký prínos vďaka tomu, že do oblasti majú prístup európske rybárske lode, vďaka rozvojovej pomoci, zlepšeniu zamestnanosti a lepším hospodárskym vyhliadkam. Obsahuje však aj veľmi dôležitý prvok: zabraňuje tretím krajinám vykonávať rybolov, pokiaľ primerane nezaručia ochranu životného prostredia. Tretie krajiny lovia 75 % zdrojov rybolovu v oblasti.
<P>
Preto sa domnievame, že táto dohoda nielenže pomôže Komorskému zväzu, ale pomôže aj zachovať životné prostredie.
<P>
Mimoriadnu pozornosť treba venovať aj dôležitej správe pani Grelierovej o nariadení, ktorým sa ustanovujú technické opatrenia, ktorých platnosť sa o tri mesiace skončí, preto sa požaduje ich predĺženie do decembra 2012, aby nedošlo k právnemu vákuu, právnej neistote a slabej ochrane morských zdrojov.
<P>
Mali by sme však zdôrazniť aj posúdenie priloženého vyhlásenia, ktoré vyzýva Komisiu, aby prijala isté pozmeňujúce a doplňujúce návrhy: niektoré technické opatrenia navrhované členskými štátmi. Otázka sietí sa tu už spomínala a hovoríme tiež o otázke hĺbky. Tá ovplyvňuje niektoré rybné hospodárstva a domnievame sa, že by ju Komisia mala začleniť, pretože má vplyv aj na samotnú populáciu rýb. Ovplyvňuje oblasti 8, 9 a 10 a je dôležitá na prekonanie týchto nedostatkov objavujúcich sa pri uplatňovaní nariadenia, ktoré poškodzuje nielen rybné hospodárstva, ale aj miestnych obyvateľov.
<SPEAKER ID="580" NAME="Izaskun Bilbao Barandica" AFFILIATION="ALDE">
(ES) Budem hlasovať za túto dohodu, pretože má pozitívny vplyv na európsku flotilu. Celkovo z nej bude mať prínos 70 lodí, o 12 viac než v predchádzajúcej dohode, a na palubách týchto lodí bude aspoň jedna miestna posádka.
<P>
Z mnohých dôvodov je pozitívna pre Komory, pre ich obyvateľov a pre ich výrobné odvetvie. Po prvé, je pozitívna, pretože správa podporuje spoluprácu založenú na podpore miestneho rozvoja a pretože obsahuje finančnú kompenzáciu, ktorá smeruje do tejto oblasti. Po druhé, je pozitívna, pretože nabáda vlády v oblasti, aby dodržiavali ľudské práva, ktoré sú kľúčovou podmienkou zachovania tejto dohody. Po tretie, je pozitívna, pretože podporuje malé formy rybolovu vykonávané v tejto oblasti a zaručuje, že 8 500 obyvateľov Komor, ktorí sa živia týmto druhom činnosti, môžu v oblasti vykonávať rybolov: európskym lodiam nebude umožnený rybolov do vzdialenosti 10 námorných míľ (18,52 kilometra) od žiadneho z ostrovov.
<P>
Napokon, je pozitívna, pretože podporuje udržateľný rybolov v oblasti, obsahuje mechanizmus na objektívnu analýzu populácií rýb a v tejto súvislosti zavádza mechanizmy vedeckej spolupráce.
<SPEAKER ID="581" NAME="Seán Kelly" AFFILIATION="PPE">
(GA) Som rád, že v mene nášho poslaneckého klubu môžem na túto tému povedať niekoľko slov, nepochybne, rybolov je kontroverzná téma, jedna z najspornejších tém, o ktorých tento Parlament rokuje. V našej krajine máme staré príslovie, ktoré vraví: koľko ľudí, toľko názorov, a to platí o rybároch a rybolove. Preto je pre nás ako poslancov zložité hovoriť v tejto veci jednohlasne, no súčasne musíme urobiť maximum.
<P>
Pokiaľ ide konkrétne o Grónsko, domnievam sa, že pani komisárka predniesla pomerne vyvážený pohľad na situáciu. Samozrejme, sú tu otázky dôvery Európskeho parlamentu voči Rade, ako však sama povedala, nájde sa pragmatické riešenie a to je, samozrejme, žiaduce. Je to dôležité aj z hľadiska Európskej únie. Je to rovnako dôležité alebo možno ešte dôležitejšie z hľadiska Grónska - krajiny, ktorá je takmer úplne závislá od umiestnenia svojich rýb na európskom trhu a, samozrejme, ktorej hospodárstvo je takmer úplne závislé od rybolovu.
<P>
Pokiaľ ide o Grónsko, môžeme povedať, že ryby pochádzajúce odtiaľ, ako sa to uvádza v tejto správe, budú mať overiteľnú a najlepšiu kvalitu - na rozdiel od mnohých rýb prichádzajúcich do Európskej únie z obrích rybích fariem v juhovýchodnej Ázii, ktorých kvalitu nemožno overiť a o ktorých sa mnohí domnievajú, že skutočne pochádzajú zo znečistených vôd.
<P>
Máme tu teda obrovský priestor na rokovania najmä preto, že samotná pani komisárka dnes popoludní už počas hodiny otázok načrtla trochu pochmúrny obraz udržateľnosti populácií rýb a pobrežných spoločenstiev v budúcnosti. Z tohto dôvodu potrebujeme rozvíjať hlavnú politiku v súvislosti s akvakultúrou v rámci Európy ako súčasť budúcej spoločnej politiky v oblasti rybného hospodárstva. Do tej doby vítam tieto návrhy a prijímam slová pani komisárky o tom, čo sa stane.
<SPEAKER ID="583" NAME="Antolín Sánchez Presedo" AFFILIATION="S&amp;D">
(ES) Aj ja by som chcel zablahoželať spravodajcom týchto štyroch správ. Skôr než začnem hovoriť o správach pána Ferreiru a pani Fragovej Estévezovej, chcel by som vyjadriť svoju podporu správe pána Capoulasa Santosa, ktorá odporúča prijať protokol, ktorým sa stanovujú rybolovné možnosti a finančný príspevok podľa Dohody o partnerstve s Komorským zväzom, a pripomína nám, že tento Parlament sa musí na tomto procese aktívne podieľať.
<P>
Súhlasím tiež so základnými prvkami správy pani Grelierovej o technických opatreniach. Vyzývam Komisiu, aby urýchlila svoje posúdenie vplyvu a v prvom rade sa zamerala na nariadenie o týchto opatreniach, aby mohlo byť čo najskôr prijaté: pokiaľ je to možné ešte pred rokom 2013.
<P>
Správa pána Ferreiru, ktorá mení a dopĺňa nariadenie (ES) č. 861/2006 o finančných opatreniach Spoločenstva, je popri Európskom fonde pre rybné hospodárstvo jedným z nástrojov využívaných na uplatňovanie spoločnej politiky v oblasti rybného hospodárstva. Správa objasňuje svoj rozsah a upravuje ho vzhľadom na skutočné potreby spoločnej politiky v oblasti rybného hospodárstva v rámci novej Lisabonskej zmluvy, preto si myslím, že je pozitívna.
<P>
Vzhľadom na to, že jednou zo základných podmienok dosiahnutia udržateľného rybolovu je zaistenie aktuálnych, presných znalostí populácií rýb, však ako spravodajca ľutujem, že sa nepodarilo zvýšiť podiel spolufinancovania v súvislosti so zberom, správou a využívaním údajov.
<P>
Správa pani Fragovej Estévezovej ovplyvňuje zavedenie pravidiel v oblasti zdravia zvierat a potravinovej bezpečnosti pre dovoz určitých produktov rybolovu a vedľajších produktov rybolovu, či už pochádzajú z Grónska alebo tretích krajín.
<P>
Pravidlá ovplyvňujú prakticky 90 % grónskeho vývozu v tejto oblasti, ktorého objem v roku 2007 dosiahol 251 miliónov EUR. Existuje tu široký konsenzus v oblasti uplatňovania pravidiel na tieto dovážané produkty, ktorými sa riadi obchod v rámci Európskej únie, ktorej partnerom Grónsko naďalej zostáva. To rozšíri jednotný trh s produktmi rybolovu a ich vedľajšími produktmi.
<P>
Je zrejmé, že neexistuje žiadna zhoda v tom, aký právny základ by sme mali mať, a preto srdečne vítame rozhodnutie Komisie podporiť dohodu. Parlament sa riadi správou svojich právnych služieb, stanoviskom Výboru pre právne veci a pozíciou, ktorú si naďalej zachováva Výbor pre rybné hospodárstvo.
<P>
Dúfame, že tieto otázky sa dajú vyriešiť, že Grónsko získa prvoradé postavenie, ktoré si zaslúži, a že sa podarí dosiahnuť legislatívnu dohodu.
<SPEAKER ID="584" NAME="Vasilica Viorica Dăncilă" AFFILIATION="S&amp;D">
(RO) Chcela by som zablahoželať všetkým štyrom spravodajcom k všetkej náročnej práci na tomto balíku opatrení v oblasti rybného hospodárstva.
<P>
Chcela by som zdôrazniť, že finančné opatrenia Spoločenstva na vykonávanie spoločnej politiky rybného hospodárstva sú hlavným nástrojom financovania Európskej únie v tomto odvetví a musia sa neustále upravovať podľa potrieb občanov zainteresovaných v tejto oblasti a dôsledne držať krok so súčasnými problémami, ktorým čelíme. Finančné prostriedky potrebné na zavedenie spoločnej politiky v oblasti rybného hospodárstva zahŕňajú aj financovanie projektov v oblastiach, ako sú napríklad medzinárodné vzťahy, správa, zber údajov, vedecké poradenstvo, kontrolné systémy a presadzovanie tejto politiky.
<P>
Myslím si, že správa rybného hospodárstva sa musí zakladať na aktuálnych, presných vedeckých znalostiach o stave populácií. Práve to má umožniť, aby ustanovenia nariadenia účinnejšie sledovali skutočné potreby.
<SPEAKER ID="585" NAME="Maria Damanaki">
členka Komisie. - V súvislosti s vašimi pripomienkami by som vám rada poskytla niekoľko krátkych vysvetlení.
<P>
Pokiaľ ide o diskusiu o dohodách o partnerstve v sektore rybolovu, v rámci nášho návrhu reformy sa teraz usilujeme zaistiť správne vykonávanie týchto dohôd v sektore rybolovu v prospech miestnych obyvateľov. Pokiaľ nemáme nový návrh novej generácie dohôd v sektore rybného hospodárstva, usilujeme sa vylepšiť súčasnú situáciu. Usilujeme sa zaistiť vykonávanie dohody s Komorami a pre miestne obyvateľstvo urobiť, čo je v našich silách.
<P>
Pokiaľ ide o problémy spomínané v súvislosti s Parlamentom a informácie o dohodách poskytované poslancom Parlamentu, Komisia poskytla poslancom Parlamentu všetky informácie - dokonca obmedzené informácie - a urobíme to aj v budúcnosti.
<P>
Pokiaľ ide o technické opatrenia a správu pani Grelierovej, chápem, že existujú mnohé obavy, pretože teraz predlžujeme platnosť súčasného nariadenia. Museli sme to urobiť, pretože musíme počkať na vykonanie reformy, chápem však, prečo nás vyzývate, aby sme prijali určité opatrenia s cieľom pripraviť nové nariadenie pred koncom roka 2013. Môžem povedať, pretože vám nemôžem sľúbiť to, čo nemôžem splniť, že urobíme všetko, čo je v našich silách, aby sme urýchlili postup prípravy nového nariadenia a aj vykonávania základného nariadenia reformy, aby sme členským štátom v súvislosti s technickými opatreniami poskytli určité právomoci.
<P>
Pokiaľ ide o ďalšiu otázku, teda o finančnú reguláciu, dúfam, že dosiahneme zhodu v prvom čítaní, pretože by to bolo veľmi dobré pre zavádzanie nariadenia v budúcnosti.
<P>
Pokiaľ ide o prípad Grónska, chcela by som zopakovať, že sme tu na to, aby sme našli riešenie v otázke právneho základu tohto návrhu. Pre Komisiu je práca na obsahu veľmi dôležitá, pretože dobré vzťahy s Grónskom sú pre nás z politického hľadiska úplne prvoradé. Môžem zopakovať, že Komisia je tu na to, aby pomohla a našla kompromis s Radou.
<SPEAKER ID="586" NAME="Luis Manuel Capoulas Santos" LANGUAGE="PT">
Potrebujem len niekoľko sekúnd na vyjadrenie môjho poďakovania za pripomienky, ktoré tu odzneli, a potom prejdeme k tomu, o čom som sa chystal hovoriť. Vieme, že existujú druhoradé aspekty dohôd o partnerstve, ktoré treba napraviť.
<P>
Ocenil som stanovisko pani komisárky vrátane jej osobného stanoviska v súvislosti s účasťou poslancov Európskeho parlamentu a dúfam, že toto jej osobné stanovisko môže ovplyvniť inštitucionálnu pozíciu Komisie, aby sme dosiahli cieľ, na ktorom pracujeme.
<SPEAKER ID="587" NAME="João Ferreira" LANGUAGE="PT">
Aj ja by som sa chcel poďakovať za pripomienky a za značnú energiu, ktorú všetci v tejto neskorej hodine preukazujú. V súvislosti s pripomienkami k správe o finančných opatreniach, ktoré odzneli, musím povedať, že pozmeňujúce a doplňujúce návrhy, ktoré predkladáme, neohrozujú doteraz dosiahnutý konsenzus na trojstranných rokovaniach. Domnievam sa, že je možné zájsť ešte o čosi ďalej a ochrániť tento konsenzus a v tejto súvislosti som vďačný za pripomienky, ktoré prednieslo množstvo poslancov na podporu predložených pozmeňujúcich a doplňujúcich návrhov.
<P>
Myslím si, ako sa vyjadrili niektorí poslanci, že neprijatie týchto pozmeňujúcich a doplňujúcich návrhov by predstavovalo nepredstaviteľnú nedôslednosť zo strany Európskej únie, ktorá na jednej strane žiada zvýšenú účasť v určitých oblastiach, ktorým pripisuje čoraz väčšiu dôležitosť, zatiaľ čo na druhej strane bráni vyčleneniu finančných prostriedkov potrebných na skutočné uznanie tejto rastúcej dôležitosti.
<P>
Pokiaľ ide o správu o prechodných technických opatreniach, chcel by som zdôrazniť - k čomu došlo aj počas mnohých prejavov -, že pozmeňujúci a doplňujúci návrh, ktorý podporujem spolu s ďalšími dvoma poslancami, sa usiluje odstrániť negatívnu diskrimináciu bez vedeckého základu, a zdôrazňujem, že neexistuje žiadny vedecký základ odôvodňujúci negatívnu diskrimináciu voči niektorým častiam portugalskej flotily malých lodí, ktoré využívajú vlečné siete. V minulosti táto flotila už preukázala svoje schopnosti vhodným spôsobom využívať zdroje, o ktorých hovoríme, konkrétne ide o morský jazyk a merlúzu. Keďže na odôvodnenie tohto zákazu nie sú žiadne opodstatnené, vedecké dôvody, predovšetkým by nemal pokračovať najmä vzhľadom na výrazné záporné hospodárske a sociálne následky, ktoré prináša.
<P>
Vážený pán predsedajúci, z rovnakých dôvodov by som na záver chcel povedať, že podporujeme aj návrhy predložené našimi írskymi a škótskymi kolegami v súvislosti s rovnakou správou.
<SPEAKER ID="588" NAME="Estelle Grelier" LANGUAGE="DE">
Vážený pán predsedajúci, sľubujem, že sa vynasnažím hovoriť pomalšie.
<P>
(FR) Chcela by som poďakovať svojim kolegom poslancom za ich vo všeobecnosti priaznivé pripomienky k tejto správe, ktoré zaznievali aj v rámci diskusie, ktorá prebiehala počas schôdzí Výboru pre rybné hospodárstvo.
<P>
Súhlasím so stanoviskom pani komisárky v otázke prijatia pozmeňujúceho a doplňujúceho návrhu, ktorý konkretizuje rozmer ôk pre siete na lov druhu Capros aper, a odmietnutia konkrétnych požiadaviek na zmeny a doplnenia určitých technických opatrení, pretože sa nezakladajú na žiadnych posúdeniach vplyvu v oblasti plavidiel a ekosystémov, ktorých sa týkajú, alebo pretože členské štáty nepredložili potrebné vedecké údaje. Všetky tieto opatrenia sú navzájom prepojené a neboli vyhodnotené.
<P>
Chcela by som zdôrazniť, ako to dnes večer urobili už predchádzajúci rečníci, naliehavosť čo najrýchlejšieho vykonania hodnotenia súčasných opatrení zo strany Komisie a na základe tohto hodnotenia pripraviť nový návrh, ktorý sa môže prerokovať skôr súčasne s reformou spoločnej politiky rybného hospodárstva než po nej. Pani komisárka, chcela som vás upozorniť na tento bod a beriem na vedomie vašu pripravenosť urýchliť prípravu tohto návrhu.
<P>
Na záver musím znova spomenúť dôležitosť spolupráce medzi inštitúciami EÚ a odvetvím rybného hospodárstva pri zbere a spoločnom využívaní vedeckých údajov. Domnievam sa, že je to nevyhnutný základ novej, spravodlivej a ústretovej spoločnej politiky v oblasti rybného hospodárstva, ktorá má dostatočné zdroje - a to je dôležitý bod - a ktorá zohľadňuje hospodárske potreby a udržateľnosť odvetvia v záujme všetkých: rybárskeho spoločenstva, spotrebiteľov a občanov.
<SPEAKER ID="590" NAME="Carmen Fraga Estévez" LANGUAGE="ES">
Chcela by som vysloviť mimoriadne poďakovanie pani komisárke za odpoveď, ktorou reagovala na moju otázku, keď povedala, že bude pripravená prijať zmenu právneho základu, a dúfam, že Rada sa zachová rovnako, ako to pani komisárka vyjadrila.
<P>
V každom prípade som zvažovala možnosť požiadať, aby sa táto správa vrátila do výboru skôr, než sa dostane do záverečného hlasovania, no neskôr som si to lepšie premyslela a uvedomila som si, že by to ešte viac oddialilo tento návrh, ktorý je podľa mňa pre Grónsko a pre Európsku úniu prínosný, a že by nebolo rozumné ho ešte viac odďaľovať.
<P>
V každom prípade dúfam, že sa Rada bude riadiť zámermi Výboru pre rybné hospodárstvo, ktoré sú úplne odôvodnené, a dúfam, že sa podarí nájsť riešenie vzhľadom na to, že jediným problémom je právny základ a nie obsah.
<P>
V každom prípade som rada, že sa nám podarilo dosiahnuť takýto výsledok; okrem toho máme stále možnosť obrátiť sa na Súdny dvor, ak sa budeme domnievať, že je rozumné v tejto veci pokračovať. Tak či onak, zajtra prejavíme dobrú vôľu vydaním nášho stanoviska, a ako som už povedala, dúfam, že Rada zareaguje a bude to považovať za prvé čítanie v Parlamente.
<P>
Preto vám ďakujem, pani komisárka, že ste jednoznačne pripravená spolupracovať na tejto otázke, a ďakujem všetkým svojim kolegom, ktorí na tejto správe pracovali a podporili ju. Ostáva už len dúfať, že Rada prijme naše zámery, ktoré sú odôvodnené, ako som už povedala, a ktoré podporil nielen Výbor pre právne veci, ale aj právne služby Európskeho parlamentu.
<SPEAKER ID="591" NAME="Predsedajúci">
Spoločná rozprava o štyroch správach týkajúcich sa rybného hospodárstva sa skončila.
<P>
Hlasovanie o všetkých štyroch správach sa uskutoční 6. apríla o 12.00 hod.
<P>
Písomné vyhlásenia (článok 149)
<SPEAKER ID="591" NAME="Jim Higgins" AFFILIATION="PPE">
písomne. - V súvislosti so správou pani Grelierovej som o štyroch pozmeňujúcich a doplňujúcich návrhoch - pozmeňujúcom a doplňujúcom návrhu 4, pozmeňujúcom a doplňujúcom návrhu 5CP, pozmeňujúcom a doplňujúcom návrhu 6 a pozmeňujúcom a doplňujúcom návrhu 3 - hlasoval v rozpore s našou skupinou. Som sklamaný, že pozmeňujúce a doplňujúce návrhy neboli prijaté. Napriek tomu som nakoniec správu podporil, aby sa zaistila ochrana írskeho odvetvia lovu druhu Capros aper a aby v tejto veci existovala právna istota namiesto čakania na úplnú reformu v roku 2013.
<SPEAKER ID="591" NAME="Sirpa Pietikäinen" LANGUAGE="FI">
Reforma spoločnej politiky v oblasti rybného hospodárstva je jednou z najdôležitejších úloh tohto Parlamentu. Ako všetci vieme, politika v oblasti rybného hospodárstva EÚ je už dlho intenzívne kritizovaná a je na to dobrý dôvod. Existuje množstvo otázok, ktoré sa týkajú nadmerného rybolovu vo vodách rozvojových krajín a štátnej pomoci rybnému hospodárstvu, ktoré treba všetky rýchlo vyriešiť.
<P>
Správa pána Ferreiru o finančných opatreniach Spoločenstva, ktorú máme dnes pred sebou, sa, pokiaľ ide o reformu politiky v oblasti rybného hospodárstva, zaoberá základnými otázkami. Sú to: zber údajov, výskum, vnútorná spolupráca, správa záležitostí rybného hospodárstva a monitorovacie systémy spoločnej politiky v oblasti rybného hospodárstva. Rovnako je dôležité zaistiť, aby sa zosúladenie politiky rybného hospodárstva najmä s námornou politikou a politikou v oblasti životného prostredia stalo hlavnou prioritou, čo si tiež vyžiada zdroje.
<SPEAKER ID="591" NAME="Nuno Teixeira" LANGUAGE="PT">
Spoločná politika v oblasti rybného hospodárstva spája súbor opatrení vytvorených Európskou úniou na zaistenie udržateľnosti a konkurencieschopnosti európskeho odvetvia rybného hospodárstva. V rámci reformy spoločnej politiky v oblasti rybného hospodárstva sú hlavnými prioritami jej zefektívnenie, aby sa lepšie zaistila hospodárska životaschopnosť európskych flotíl, ochrana populácií rýb, prepojenie s námornou politikou a dodávanie kvalitných potravín spotrebiteľom. Pod touto hlavičkou sú opatrenia, ktoré dnes Parlament prijal, ako napríklad revízia technických opatrení a úprava existujúcich právnych predpisov na zohľadnenie zozbieraných vedeckých údajov. Udržateľnosť a konkurencieschopnosť odvetvia by mali byť vyvážené. Rybolovná činnosť je mimoriadne dôležitá pre hospodársky a sociálny rozvoj pobrežných spoločenstiev, pretože prispieva k povzbudeniu regiónov a podporuje činnosť v pridružených odvetviach. Napríklad v najvzdialenejších regiónoch Únie, ktoré predstavujú najväčšiu výhradnú hospodársku zónu Európskej únie, zohráva odvetvie rybného hospodárstva kľúčovú úlohu v ich hospodárskej činnosti, preto je prvoradé zaistiť udržateľnosť a rozvoj tohto odvetvia.
