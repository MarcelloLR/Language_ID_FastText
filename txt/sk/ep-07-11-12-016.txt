<CHAPTER ID="016">
Jednominútové vystúpenia k otázkam politického významu
<SPEAKER ID="032" NAME="Kinga Gál" AFFILIATION="PPE-DE">
(HU) Minulý týždeň Maďarská akadémia vied už po tretíkrát zorganizovala Svetové vedecké fórum v spolupráci s Európskou úniou, organizáciou UNESCO a Medzinárodnou radou pre vedu. Na Svetovom vedeckom fóre sa zúčastnili vedci a osoby s rozhodovacími právomocami z viac ako šesťdesiatich krajín, vrátane hláv štátov, generálneho riaditeľa organizácie UNESCO a GR Komisie pre životné prostredie... (prerušenie: Ľutujem pán predseda, ale takto nemôžem pokračovať!).
<P>
Keďže prezident Maďarskej republiky, pán László Sólyom, vo svojom príhovore odporučil, aby sa vytvorila celosvetová organizácia pre životné prostredie, vedúci predstavitelia Programu OSN pre životné prostredie oznámili založenie novej medzinárodnej organizácie. Výsledkom svetového fóra je odporúčanie, aby parlamenty v čo najväčšom počte krajín zriadili inštitút komisára zodpovedného za budúce generácie.
<P>
Hlavným odkazom svetového fóra je myšlienka, že veda a politika musia konať spoločne, aby zabránili klimatickým zmenám a pustošeniu životného prostredia. Podľa účastníkov tohto fóra sa v Budapešti vytvoril "vedecký Davos", inak povedané, Budapešť je pre vedu to, čo je Davos pre hospodárske záležitosti.
<P>
Ďalšou udalosťou v rade bude stretnutie ministrov pre vedu, ministrov školstva a ministrov financií, ktorí sa majú v Budapešti stretnúť v roku 2009. Toto stretnutie bude zároveň hlavným podujatím v rámci Roka tvorivosti. Chcem požiadať vás i Komisiu, aby ste podporili toto podujatie a tiež myšlienku, ktorá stojí v jeho pozadí, t.j. že musíme chrániť seba, ďalšie generácie i životné prostredie a trvalú udržateľnosť. Ďakujem vám za priestor, pán predsedajúci.
<SPEAKER ID="033" NAME="Eluned Morgan" AFFILIATION="PSE">
Vážený pán predseda, čo sa týka politiky EÚ, jeden z najväčších problémov je jej uplatňovanie. Obzvlášť to platí pre smernice týkajúce sa Lisabonu a klimatických zmien.
<P>
Dňa 4. januára 2006 mala byť vo všetkých členských štátoch uplatnená smernica o energetickej hospodárnosti budov. Viedlo by to k obrovským úsporám energie. Problém je v tom, že načas dokázalo transponovať túto smernicu v plnej miere len osem krajín. To znamená, že všetkým ostatným krajinám sa nepodarilo uplatniť zákony, ku ktorým sa samy prihlásili. Ide o tieto krajiny: Francúzsko, Taliansko, Belgicko, Luxembursko, Spojené kráľovstvo, Španielsko, Rakúsko, Fínsko, Švédsko, Estónsko, Lotyšsko, Poľsko, Česká republika, Slovinsko, Maďarsko, Rumunsko, Grécko, Cyprus a Malta.
<P>
Pokiaľ sa zákony nebudú dodržiavať načas, Európska únia stratí dôveryhodnosť a jej úsilie o zníženie emisií kysličníka uhličitého nebude brať nikto vážne. Naliehavo vás žiadam, aby ste členské štáty, ktoré som práve spomenula, vyzvali, aby urýchlili uplatňovanie tejto dôležitej smernice.
<SPEAKER ID="034" NAME="Cristian Silviu Buşoi" AFFILIATION="ALDE">
(RO) Bezpečnosť talianskych občanov na území Talianska spadá do výhradnej právomoci talianskej vlády. Rumunská vláda nemôže v tomto smere nijakým spôsobom zasahovať. Rumunská vláda môže urobiť len jedno, a to aj urobila, a síce spolupracovať a poskytnúť všetky potrebné informácie s cieľom zabrániť možným zločinom spáchaným rumunskými občanmi.
<P>
Talianska vláda až doteraz nemala nijakú stratégiu, ako zlepšiť situáciu Rómov na svojom území. Najlepším dôkazom toho je skutočnosť, že talianska vláda zatiaľ nežiadala o finančné prostriedky z európskych fondov na integráciu Rómov, hoci je jasné, že Rómovia začali predstavovať problém, ktorý si vyžaduje niekoľkoročný koncepčný prístup.
<P>
Členské štáty Európskej únie majú právo vypovedať občanov, ktorí spáchali trestný čin, no žiadny členský štát Európskej únie nesmie mať právo vypovedať európskych občanov, ktorí by mohli byť zločincami, bez toho, aby nejaký hanebný čin spáchali.
<P>
Smernica 38 z roku 2004 tieto situácie jasne vysvetľuje. Nariadenie talianskej vlády prekračuje ducha tejto európskej smernice.
<P>
Európsky parlament a európski úradníci by mali zaujať stanovisko k nariadeniu č. 181 z 1. novembra 2007 a mali by vyzvať taliansky parlament, aby bola konečná podoba zákona v súlade s literou a duchom spomínanej európskej smernice.
<SPEAKER ID="035" NAME="Mirosław Mariusz Piotrowski" AFFILIATION="UEN">
(PL) Vážený pán predseda, pán Valéry Giscard d'Estaing, bývalý francúzsky prezident a hlavný architekt Ústavnej zmluvy, ktorá bola odmietnutá v referendách vo Francúzsku a Holandsku, nedávno vyhlásil, že reformná zmluva Európskej únie, ktorá bola prijatá v Lisabone, nie je ničím iným, len revidovanou verziou Ústavnej zmluvy, z ktorej boli zámerne odstránené zmienky o ústave.
<P>
Dovoľte mi, aby som ho citoval: "predovšetkým aby bolo možné v plnej miere predísť hrozbe, že sa o tejto otázke budú konať referendá, v texte sa nepoužili žiadne slová vzťahujúce sa na ústavu" - koniec citátu.
<P>
Občania Európskej únie sa teda dozvedeli, že referendum o reformnej zmluve je pre Európu hrozbou, a autori tejto zmluvy priznávajú, že sa zámerne využíva manipulácia s cieľom podviesť ľudí žijúcich v Európe.
<P>
Táto hanebná výpoveď je dôkazom toho, že referendá o zmluve sú potrebné, no pred ich konaním je nutné, aby prebehla úprimná diskusia, najmä v rámci fóra Európskeho parlamentu. Naši voliči musia vedieť, o čo v tomto dokumente naozaj ide.
<SPEAKER ID="036" NAME="Věra Flasarová" AFFILIATION="GUE/NGL">
(CS) Vážené dámy, vážení páni, na nedávnom stretnutí s občanmi Českej republiky ma upozornili na to, že existujú ľudia, ktorí majú ešte stále problémy s nedoriešenými jednotnými právnymi predpismi v rámci členských štátov Európskej únie. Ide o posudzovanie úľav pre občanov so zdravotným postihnutím pri ich cestách za hranice vlastného štátu. Tohto roku som už na pôde Parlamentu hovorila o tom, že zjednotenie právnych predpisov, ktoré by umožnilo ľuďom s rôznym stupňom telesného a mentálneho postihnutia získať jednotný dokument oprávňujúci k úľavám v celej Únii, by prispelo k ich jednoduchšiemu uplatneniu práva na voľný pohyb osôb, a tým aj k ich širšiemu zapojeniu do našej spoločnosti.
<P>
Ďalším problémom, ktorý zaznel z úst občanov a zaslúži si pozornosť, je problematika časovej dĺžky výziev na predkladanie projektov na čerpanie finančných prostriedkov z Európskeho sociálneho fondu. Oceňujem, že peniaze z fondu sú určené pre týchto ľudí, ktorí to skutočne potrebujú, no stihnúť spracovať a predložiť projekt od začiatku výzvy do jej uzávierky v termíne je podľa názoru organizácií zastupujúcich občanov so zdravotným postihnutím aj pre zdravého človeka niekedy až nadľudský výkon, o občanoch so zdravotným postihnutím ani nehovoriac. Viem, že navrhovaná reformná zmluva Európskej únie lepšie zohľadňuje postavenie osôb so zdravotným postihnutím, no nerieši všetky problémy. Je teda nutné zamyslieť sa nad tým, či si títo ľudia nezaslúžia našu väčšiu pozornosť. Kde je hranica medzi zdravým a chorým? Kto pomoc prijíma a kto ju poskytuje? Aj my môžeme byť raz na druhej strane.
<SPEAKER ID="037" NAME="Bernard Wojciechowski" AFFILIATION="IND/DEM">
(PL) Vážený pán predseda, poľská tlač priniesla informáciu, že z pamätníka v Madride, ktorý pripomína obete teroristického útoku z 11. marca 2004, boli vynechané mená dvoch poľských žien. Konkrétne ide o Danutu Teresu Szpilovú a Alinu Mariu Brykovú. Ich rodiny to pohoršilo. Pamätník bol odhalený pred ôsmimi rokmi.
<P>
Vynechané boli aj mená prisťahovalcov z Maroka a Rumunska. Preto sa kolegov zo Španielska pýtam, či už bol tento omyl napravený. Prečo sa tieto mená na pamätníku nenachádzajú? Vážený pán predseda, žiadam vás, aby ste sa o túto problematiku zaujímali, a aby ste zasiahli.
<SPEAKER ID="038" NAME="Dimitar Stoyanov" AFFILIATION="ITS">
(BG) Vážený pán predseda, vážení kolegovia, Ahmed Dogan, predseda protiústavnej strany tureckej menšiny Hnutie za práva a slobody, ktorá je súčasťou bulharskej vládnej koalície, vyhlásil v deň konania druhého kola miestnych volieb, že kupovanie volebných hlasov je v Európe bežné. Tento hanebný výrok právom vyvolal hnev bavorského ministra pre európske záležitosti, pána Markusa Södera. V rozhovore, ktorý pán Söder poskytol pre Die Welt, žiada o prešetrenie tejto záležitosti. Žiada tiež, aby bol zastavený prísun finančných prostriedkov z fondov EÚ do Bulharska.
<P>
Hnutie za práva a slobody je politickým dedičom tureckej teroristickej organizácie. Ahmed Dogan založil túto organizáciu, za čo bol odsúdený a uväznený ako terorista. Už od úplného začiatku strana Ataka bola proti existencii tejto mafiánskej organizácie, ktorej finančné prostriedky sa využívajú na kupovanie volebných hlasov, na hospodárske vydieranie a na strašnú diskrimináciu Bulharov v ich vlastnej krajine.
<P>
Zastavenie prísunu finančných prostriedkov z fondov Európskej únie by znamenalo potrestať bulharský národ kvôli politickému mafiánovi. Preto lepším riešením je zastaviť Dogana! Ak zistil, že kupovanie hlasov je v Európe bežné, môžete si domyslieť, ako sa štyria zástupcovia Hnutia za práva a slobody dostali do skupiny liberálov tu v Európskom parlamente!
<P>
Tento Parlament by mal odsúdiť protidemokratické vyhlásenia Ahmeda Dogana a mal by vytvoriť vyšetrovací výbor na preskúmanie nedávnych miestnych volieb a volieb do Európskeho parlamentu, ktoré sa konali v máji tohto roku. Ďakujem vám!
<SPEAKER ID="039" NAME="Jaroslav Zvěřina" AFFILIATION="PPE-DE">
(CS) Vážené dámy, vážení páni, definitívne rozhodnutie o vstupe deviatich členských štátov Európskej únie do Schengenu prijali s radosťou aj občania Českej republiky. Okrem oficiálnych zmien v bezpečnostnom systéme a v ochrane hraníc prinesie voľný pohyb tovarov a osôb aj niektoré prekvapivé komplikácie. Na nedávnom stretnutí regionálnych orgánov južných Čiech, Bavorska a Horného Rakúska sa niektorí odborníci zmienili, že novou prekážkou na bývalých hraniciach by sa mohla stať tzv. bezzásahová zóna Šumavského národného parku. Niektoré turistické cesty z Bavorska totiž končia na hraniciach spomínanej bezzásahovej zóny a prísne ekologické zákony nedovoľujú, aby na českom území pokračovali ďalej. Nie je to až tak dávno, keď naše hranice so Spolkovou republikou Nemecko a s Rakúskom boli súčasťou železnej opony, ktorá od seba oddeľovala komunistické totalitné režimy a demokratický svet. Teraz sa môže stať, že namiesto železnej opony bude ľudí v našom regióne od seba oddeľovať zelená opona.
<SPEAKER ID="040" NAME="Bernd Posselt" AFFILIATION="PPE-DE">
(DE) Vážený pán predseda, ospravedlňujem sa, ale počas predposledného vystúpenia náš inak mimoriadne schopný prekladateľ do nemčiny uviedol, že pán Söder je bulharským ministrom pre európske záležitosti. Myslím si však, že je dôležité zdôrazniť, že v skutočnosti je pán Söder bavorským ministrom pre európske záležitosti. Tento omyl je dôkazom toho, že je veľmi dôležité, aby sme opäť mali k dispozícii písomnú zápisnicu, nielen audiovizuálne nahrávky.
<SPEAKER ID="041" NAME="Predseda">
Berieme to na vedomie.
<P>
Teraz má slovo pán Dîncu. Nie je prítomný?
<SPEAKER ID="042" NAME="Richard Corbett" AFFILIATION="PSE">
Vážený pán predseda, táto rozprava je postupom "catch-the-eye".
<P>
Ako ste mohli prideliť spomínanému pánovi poslancovi slovo na základe postupu "catch-the-eye", keď ani nie je prítomný?
<SPEAKER ID="043" NAME="Predseda">
Chápem, že je vo vašom záujme propagovať postup "catch-the-eye", a to sa vám aj podarilo.
<SPEAKER ID="044" NAME="Kristian Vigenin" AFFILIATION="PSE">
Vážený pán predseda, dovoľte mi upriamiť vašu pozornosť na čoraz aktívnejšie krajne pravicové extrémistické skupiny, na ktoré niekedy zabúdame, či dokonca máme sklon prepáčiť im.
<P>
Počas obdobia, ktoré netrvalo ani celý mesiac, sme boli svedkami viacerých znepokojujúcich udalostí. V októbri skupina mladých talianov zneuctila spomienku na holokaust, keď v koncentračnom tábore v Dachau vykrikovali na počesť Hitlera. Španielsko bolo svedkom rasovo motivovaných útokov proti prisťahovalcom v Barcelone a v Madride. Maďarské polovojenské gardy ukázali svoju násilnú tvár v Budapešti. V posledných dňoch sme boli svedkami aj toho, že krajne pravicové myšlienky, ktoré sú v rozpore so základnými hodnotami projektu Európy, infikovali politický život v Belgicku a Taliansku a ovplyvnili politické rozhodnutia a činy.
<P>
Osobitnú pozornosť je potrebné venovať zhromaždeniu krajne pravicových síl, ktoré sa konalo v Prahe, a ktoré sa pokúsilo osláviť protižidovský pogrom z 9. novembra 1938, ktorý je známy aj pod označením Kristallnacht. Všetky tieto udalosti sa stávajú súčasťou nášho každodenného života. Nastal čas, aby sme sa prebudili. My, poslanci Európskeho parlamentu, by sme mali viesť boj za zásady, ktoré nás do tohto Parlamentu dostali: mier, demokracia, tolerantnosť, spravodlivosť a solidarita. Dovoľte mi zdôrazniť, že skutočnosť, že v tomto Parlamente existuje krajne pravicová politická skupina, povzbudzuje extrémistov v celej Európe. Úprimne však dúfam, že toto zneužitie demokracie bude čoskoro ukončené.
<SPEAKER ID="045" NAME="Marios Matsakis" AFFILIATION="ALDE">
Vážený pán predseda, je takmer isté, že vírus slintačky a krívačky, ktorý počas minulého leta spôsobil britskému hospodárstvu obrovské škody, unikol z Pirbright Laboratory v Surrey. Táto inštitúcia je referenčným laboratóriom Európskej únie, ktorá má chrániť naše zvieratá pred nákazlivými chorobami, a rozhodne nemá spôsobovať epidémie v dôsledku toho, že je niekto neschopný.
<P>
Zdá sa, že počas posledných dvoch týždňov bolo toto laboratórium hlavným aktérom ďalšieho fiaska. Na zvieracie vzorky odoslané z Cypru vydávalo spomínané laboratórium hodnotenia so zmätočnými a niekedy aj protirečivými výsledkami týkajúcimi sa slintačky a krívačky. Toto zjavne nezodpovedné správanie malo kruté dôsledky pre stovky poľnohospodárov na našom ostrove. Cyperské orgány obviňujú z tohto zmätku Európsku komisiu a občania sú, pochopiteľne, dosť nazlostení.
<P>
Než sa Pirbright dopustí ďalšej hrubej chyby, vás chcem poprosiť, aby ste požiadali Komisiu, aby v záujme poľnohospodárstva vyškrtla toto laboratórium zo zoznamu referenčných laboratórií pre testovanie zvierat, a aby ho nahradila dôveryhodnejšou inštitúciou.
<SPEAKER ID="046" NAME="Mieczysław Edmund Janowski" AFFILIATION="UEN">
(PL) Vážený pán predseda, dovoľte mi poukázať na otázku, ktorou sme sa všetci len nedávno museli zaoberať, konkrétne ide o zmenu z letného na zimný čas (v marci sa zase bude čas meniť späť na letný).
<P>
Hovorí sa, že táto zmena prináša významné úspory v spotrebe elektriny. Podľa môjho názoru to nie je pravda, pretože množstvo denného svetla sa nijako nemení. Nemení sa ani spotreba elektrickej energie na verejné osvetlenie, keďže to je regulované automaticky podľa množstva prirodzeného svetla.
<P>
Nemení sa ani spotreba elektrickej energie v priemyselných závodoch. Jediné malé úspory sú v spotrebe elektrickej energie v domácnostiach, no na druhej strane je potrebné vytlačiť nové cestovné poriadky, vlaky musia stáť, narúša sa život ľudí vo vyššom veku i život detí a narúšajú sa aj informačné systémy. Vážený pán predseda, bol by som rád, keby si Parlament vypočul spoľahlivé informácie od Komisie o ziskoch a stratách, ktoré sú spôsobené zmenou času.
<SPEAKER ID="047" NAME="James Nicholson" AFFILIATION="PPE-DE">
Vážený pán predseda, chcel by som poslancov tohto Parlamentu upozorniť na návrh Medzinárodnej futbalovej federácie (FIFA), na základe ktorého budú môcť hráči narodení v Severnom Írsku reprezentovať Írsku republiku. Futbalové mužstvo Severného Írska má dlhoročnú históriu, na ktorú sme hrdí. Mali sme mnoho výborných futbalových mužstiev, ktoré porazili mnoho veľkých európskych národov. Počas tohto dlhoročného obdobia malo Severné Írsko mnoho ťažkostí, rovnako ako počas posledných tridsiatich rokov, ale futbalu sa darilo vždy ľudí spájať. Preto chcem federácii FIFA jasne povedať, že by nebolo správne vybrať sa týmto smerom, určite by to nepomohlo vyhliadkam Severného Írska dosahovať v budúcnosti rozvoj vo všetkých oblastiach, a to najmä v čase, keď sme už boli presvedčení, že sa vraciame do normálneho stavu.
<SPEAKER ID="048" NAME="Glyn Ford" AFFILIATION="PSE">
Vážený pán predseda, chcel by som poukázať na problematiku spojenú s činnosťou spoločnosti Cadbury Schweppes, ktorá v mojom volebnom obvode práve oznámila, že zatvorí svoju továreň v meste Keynsham, pričom o prácu príde päťsto osôb, a presťahuje svoju výrobu do Poľska. Proti tomuto kroku protestujú britské aj poľské odbory, pretože sú presvedčené, že sa ním spoločnosť Cadbury Schweppes snaží získať čo najväčšie vládne úľavy, pričom zamestná ľudí, ktorí budú ochotní pracovať za najnižšie mzdy.
<P>
V meste Keynsham sa čokoláda vyrába už 250 rokov, takmer sto rokov ju tam vyrába spoločnosť Cadbury Schweppes. Zrušením výroby príde o prácu priamo 500 osôb, v dôsledku reťazovej reakcie na subdodávateľov stratí prácu spolu okolo 1 500 ľudí.
<P>
Spoločnosť Cadbury Schweppes dúfa, že sa jej podarí získať peniaze z fondov Európskej únie, ktoré využije na úhradu časti výdavkov spojených s presťahovaním výroby do Poľska. V plnej miere podporujem európske projekty zamerané na tvorbu nových pracovných miest a dúfam, že v nich bude Komisia pokračovať, či už v Spojenom kráľovstve, v Poľsku, alebo v iných krajinách, no peniaze z fondov Európskej únie sú určené na tvorbu nových pracovných miest, nie na premiestnenie výroby do inej krajiny. Dúfam, že Komisia veľmi jasne pochopí, že rozhodne nesúhlasíme s tým, aby poskytla peniaze na zrušenie týchto pracovných miest.
<SPEAKER ID="049" NAME="Czesław Adam Siekierski" AFFILIATION="PPE-DE">
(PL) Vážený pán predseda, priebeh integrácie v rámci Európskej únie prechádza mnohými fázami. V dôsledku uplatnenia Schengenskej dohody vstúpi ďalšia skupina štátov do priestoru bez hraničných kontrol a obmedzení. Vítame túto skutočnosť, keďže významná časť východnej hranice Poľska tvorí zároveň vonkajšiu hranicu Európskej únie.
<P>
V dôsledku toho, že schengenské ustanovenia nadobudli účinnosť, je Poľsko povinné vykonávať na tejto hranici dodatočné kontroly. Mám na mysli predovšetkým hranicu s Ukrajinou. Táto krajina sa vďaka demokratickým a hospodárskym zmenám, ktoré tam prebehli, stáva dôležitým partnerom Európskej únie. Poľsko a Ukrajinu ako susedov spájajú dejiny trvajúce dlhé stáročia. Dnes potrebujeme obzvlášť blízke kontakty a úzku spoluprácu medzi našimi občanmi a našimi národmi.
<P>
Musíme preto vytvoriť dobré podmienky a umožniť ľuďom, ktorí prechádzajú ukrajinsko-poľskou hranicou (t.j. hranicou medzi Ukrajinou a Európskou úniou), aby bol jej prechod pohodlný, a aby boli nepotrebné administratívne požiadavky a náklady čo najmenšie. Táto hranica by nemala rozdeľovať, mala by to byť hranica susedskej spolupráce, hranica, ktorá bude v budúcnosti existovať len formálne, na papieri, keď sa Ukrajina začlení do Európskej únie, dúfajme, že sa tak stane.
<SPEAKER ID="050" NAME="Viktória Mohácsi" AFFILIATION="ALDE">
(HU) Vážený pán predseda, dámy a páni, chcela by som sa vyjadriť o situácii, ktorá vznikla v súvislosti s pobytom rumunských Rómov v Taliansku. Myslím si, že je poľutovaniahodné, že sa musela stať až takáto tragédia, aby talianske rozhodnutie, ktoré každý vykladá inak, poukázalo na skutočný problém, o ktorom som sa zmieňovala na každom fóre tak dlho, ako si len dokážem spomenúť.
<P>
Práve v tejto rokovacej sále som počas predvstupových rokovaní s Rumunskom a Bulharskom vždy poukazovala na neexistujúcu politiku integrácie Rómov. Ak menšiny opúšťajú svoju vlasť, pričom dúfajú, že tak nájdu lepší život, aj to je problém. No obrovský problém je aj to, že v rámci hraníc Európskej únie dochádza k diskriminácii, a že určité menšiny sú nútené opustiť krajinu svoju narodenia.
<P>
Nastal čas, aby sme vytvorili komplexnú stratégiu, za ktorú sme hlasovali v našom rozhodnutí z apríla 2005 (hlasoval za ňu tento Parlament). V spomínanom rozhodnutí sme Komisiu vyzvali, aby od členských štátov požadovala vytvorenie stratégie. Rumunsko, Bulharsko, Maďarsko a Slovensko už stratégiu vypracovali a zúčastňujú sa na programe "Dekáda začleňovania rómskej populácie".
<P>
Ak usmernenia a rozhodnutie Parlamentu z roku 2005 neboli pre Komisiu alebo pre ostatné členské štáty uspokojivé, je potrebné, aby sa touto problematikou znova zaoberali. Nestačí len vypracovať komplexnú stratégiu začleňovania Rómov, vzhľadom na to, aké naliehavé a závažné je vytvorenie tejto stratégie, je tiež potrebné čo najskôr vytvoriť takzvaný fond EÚ v záujme plnej integrácie Rómov do spoločnosti, najmä s cieľom zabrániť segregácii vo vzdelávaní.
<SPEAKER ID="051" NAME="Hanna Foltyn-Kubicka" AFFILIATION="UEN">
(PL) Vážený pán predseda, pôvodne som dnes mala hovoriť o situácii v Barme, no informácie, ktoré som sa dozvedela, ma nútia znovu upriamiť vašu pozornosť na Rusko.
<P>
Počas príprav samitu Európskej únie a Ruska v meste Marfa, sa v ruskom meste Kazaň, ktoré je od Moskvy vzdialené 720 kilometrov, odohralo ďalšie dejstvo dlhodobej bitky medzi ruskou vládou a médiami. Tentoraz bola v úlohe obete Natália Petrová, autorka dokumentárnych filmov, okrem iného, o Čečensku. V úlohe trýzniteľov boli dôstojníci miestnej polície v civile.
<P>
Zatkli pani Petrovú u nej doma pred zrakmi jej rodičov a dvoch malých detí. Počas zatýkania stratila vedomie, niekoľkokrát ju udreli a popálili cigaretami. Vedomie sa jej vrátilo na policajnej stanici, odkiaľ bola po niekoľkých hodinách prepustená. Zraneniam sa nevyhli ani dcéra a matka tejto novinárky. Sú toto štandardy policajného správania v demokratickej krajine, ktorá je členom Rady Európy? Je potrebné tieto udalosti na tomto fóre v plnej miere odhaliť, aby si Európa uvedomila, čo sa v Rusku v skutočnosti deje?
<SPEAKER ID="052" NAME="Pedro Guerreiro" AFFILIATION="GUE/NGL">
(PT) Chcel by som využiť začiatok tohto plenárneho zasadnutia Európskeho parlamentu na to, aby som vyjadril našu spolupatričnosť s pracovníkmi spoločností Gestnave a Erecta, ktorí aj naďalej tvrdošijne a odvážne bojujú za zlúčenie so spoločnosťou Lisnave. Ak sa im podarí dosiahnuť spomínané zlúčenie, znamenalo by to len vykonanie ustanovení dohody, ktorú pred desiatimi rokmi podpísala portugalská vláda so skupinou Mello Group v rámci reštrukturalizácie lodiarskeho priemyslu na polostrove Setúbal a vykonali by sa tým tiež ustanovenia portugalského zákonníka práce.
<P>
Na záver mi dovoľte vyjadriť našu plnú podporu nespočetným iniciatívam, ktoré pracovníci za tie dlhé roky podnikli, aby presadili právne predpisy, a aby zabezpečili spravodlivosť pre pracujúcich a pre budúcnosť lodiarskeho a opravárenského priemyslu v Portugalsku.
<SPEAKER ID="053" NAME="Avril Doyle" AFFILIATION="PPE-DE">
Vážený pán predseda, výsledky nedávneho prieskumu verejnej mienky v Írsku poukázali na to, že podpora reformnej zmluvy je znepokojivo nízka, len 25 % ľudí ju podporuje a viac ako 62 % ľudí v tejto otázke ešte nie je rozhodnutých. V návrhu Legislatívneho a pracovného programu Komisie na rok 2008, ktorý Komisia predložila tento týždeň, sa však uvádza, že "sa naďalej bude pracovať na možnosti, aby si spoločnosti mohli zvoliť jednotný daňový základ na úrovni EÚ".
<P>
Doktor Sean Barrett, vysokoškolský učiteľ ekonómie na Trinity College v Dubline, dnes označil zníženie sadzby dane z príjmu právnických osôb v Írsku z 50 % v 80. rokoch minulého storočia na 12,5 % o desaťročie neskôr za "najdôležitejšie politické opatrenie, vďaka ktorému sa podarilo dosiahnuť transformáciu Írska".
<P>
Koncepcia jednotného daňového základu na úrovni EÚ s nebezpečnou možnosťou vyberať daň z príjmov právnických osôb z tržieb podľa sadzby v jednotlivých krajinách podkopáva dôveru, podnecuje skepticizmus voči Európskej únii v Írsku a je tiež mimoriadne nemiestna v kontexte ratifikácie reformnej zmluvy.
<P>
Preto žiadam, aby sa Komisia naliehavo zaoberala touto otázkou. Mali by sme sa zamerať na dôležité prvky navrhovanej zmluvy a na skutočné prekážky na medzinárodnom trhu, rozhodne by sme nemali ohrozovať rozvíjajúce sa trhy, vnútorné investície a budúcu ratifikáciu zmluvy tým, že budeme pracovať na nerozumnom návrhu jednotného daňového základu, ktorému ľudia nedôverujú, a preto je neprijateľný.
<SPEAKER ID="054" NAME="Predseda">
Je tu pán komisár Figeľ, som si istý, že to vzal na vedomie.
<SPEAKER ID="055" NAME="Anna Záborská" AFFILIATION="PPE-DE">
(SK) Blíži sa 17. november, ktorý je pre český a slovenský národ rovnakým symbolom ako pád berlínskeho múru pre Nemecko.
<P>
Pred 18 rokmi padol u nás barbarský totalitný režim. Naše národy sa vtedy vrátili do Európy. Vďaka pádu komunizmu je preto 17. november živým výročím, symbolom niečoho, čo si máme pamätať. Zjednotená Európa nestojí len na porážke nacizmu. Stojí aj na porážke komunizmu. Tak ako bolo ohrozením Európy, keď sme sa nevysporiadali s nacizmom a jeho zločincami, tak ohrozuje Európu nevysporiadanie so zločinmi komunizmu.
<P>
Dovoľte mi pripomenúť odkaz Jána Pavla II., ktorého slová "Nebojte sa!" boli pre slovenský disent veľkou podporou. Dovoľte mi pripomenúť prezidenta Reagana, ktorého slová o ríši zla z neho urobili nášho prezidenta, aj keď sme ho nevolili. Komunizmus porazila odvaha mužov a žien, bezprávie ustúpilo právu. Sloboda je veľký dar. Som rada, že to môžem predniesť ako poslankyňa Európskeho parlamentu.
<SPEAKER ID="056" NAME="Csaba Sándor Tabajdi" AFFILIATION="PSE">
(HU) Veľká väčšina poslancov Európskeho parlamentu bola právom znechutená udalosťami, ktoré sa stali v Taliansku, no vážené dámy, vážení páni, je to veľmi pokrytecké. Ako keby sme nevedeli, že v Rumunsku žijú 3 až 4 milióny Rómov v zložitých podmienkach, ako keby sme nevedeli, že v Európe žije 12 miliónov Rómov. Táto skutočnosť je tiež dôkazom toho, že v Európskej únii neexistuje menšinová politika, neexistuje politika pre pôvodné menšiny, politika pre Rómov, ani politika pre prisťahovalecké menšiny.
<P>
Som potešený a tiež hrdý na to, že európski socialisti odsúdili zásadu kolektívnej viny v Taliansku. Bol by som tiež veľmi potešený, keby moja skupina postupovala rovnako aj v prípade kolektívneho označovania maďarskej menšiny žijúcej na Slovensku.
<P>
Vážený pán predseda, chcel by som požiadať, aby počas tohto parlamentného zasadnutia bola určená aspoň osoba zodpovedná za problematiku menšín v Európskom parlamente, aby sa Podvýbor pre ľudské práva konečne stal riadnym výborom, a aby sa konečne zaviedol určitý systém monitorovania, keďže náš pán predseda je menšinám skutočne priaznivo naklonený. Ďakujem.
<SPEAKER ID="057" NAME="Milan Horáček" AFFILIATION="Verts/ALE">
(DE) Vážený pán predseda, len nedávno sme si pripomenuli štvrté výročie uväznenia Michaila Chodorkovského a Platona Lebedeva, ktorý má problémy so srdcom a trpí aj hepatitídou. Je neprijateľné, že títo dvaja muži sú v rozpore s ruskými právnymi predpismi ešte stále vo väzení v sibírskom meste Čita.
<P>
Z falošných dôvodov boli ich žiadosti o predčasné prepustenie, ktoré ruské právne predpisy umožňujú, zamietnuté napriek ich dobrému správaniu. Je jasné, že týmto krokom sa má dosiahnuť čo najväčšie oslabenie ruskej opozície pred budúcoročnými voľbami.
<P>
Keď naša skupina pred dvoma týždňami navštívila Moskvu, stretol som sa s pánom Jurim Schmidtom, ktorý je právnym zástupcom pána Chodorkovského. Stretli sme sa aj s ďalšími zástupcami Memorialu, napríklad s pánom Garrym Kasparovom a pánom Grigorijom Javlinským. Všetci potvrdili, že problém týkajúci sa spoločnosti Jukos je do veľmi veľkej miery politickým problémom. Preto vyzývam Európsku úniu, aby sa vo svojom dialógu s Ruskom intenzívnejšie a jasnejšie venovala problematike porušovania ľudských práv. Nejde tu o pomstu, ale o ľudskosť a spravodlivosť.
<SPEAKER ID="058" NAME="Rodi Kratsa-Ôsagaropoulou" AFFILIATION="PPE-DE">
(EL) Vážený pán predseda, dámy a páni, dovoľte mi vyjadriť sa o tragickej politickej situácii v Libanone a o úlohe, ktorú má v tomto procese zohrávať Európska únia. Dnešný deň je pre túto krízu príznačný, pretože znova došlo k odloženiu prezidentských volieb na neskorší termín.
<P>
Regionálne hádky o moc v Libanone prehĺbili priepasť medzi jednotlivými politickými skupinami. V dôsledku toho dochádza k únosom nevinných ľudí, hrozí občianska vojna a celá oblasť je nestabilná.
<P>
Európska únia, ktorá s Libanonom nadviazala partnerstvo, dodržiava akčný plán stanovený jej susedskou politikou. 40 % medzinárodnej rozvojovej pomoci tvoria príspevky Európskej únie a jej členských štátov. Únia splnila svoje záväzky v posilnenej mierovej misii. Napriek tomu vyjde všetko toto úsilie nazmar, pokiaľ sa nepodarí dosiahnuť celonárodnú dohodu s cieľom odvrátiť túto krízu. Vzhľadom na to, že sa ešte neuskutočnili prezidentské voľby, cesta vpred je veľmi ťažká, ak nie nemožná. Únia musí zohrať aktívnu úlohu pri sprostredkovaní účinných rokovaní, je potrebné začať viesť skutočný dialóg. Nesmieme strácať čas a byť nerozhodní, nesmieme si povedať: počkajme a uvidíme, čo sa stane.
<SPEAKER ID="059" NAME="Gerard Batten" AFFILIATION="IND/DEM">
Vážený pán predseda, Európsky súd pre ľudské práva nedávno prijal rozsudok, ktorý bude mať ďalekosiahle následky. Ide o prípad Združenej spoločnosti železničných mechanikov a požiarnikov (ASLEF) proti Spojenému kráľovstvu. Tento prípad sa týka pána Jaya Leeho, ktorý bol členom združenia ASLEF a tiež členom Britskej národnej strany. Pán Lee bol vylúčený zo združenia ASLEF z dôvodu jeho členstva v Britskej národnej strane. Súd tento postup potvrdil.
<P>
Britská národná strana je politická strana, ktorej korene siahajú do neonacizmu. Napriek tomu je členstvo v tejto strane podľa právnych predpisov Spojeného kráľovstva úplne legálne. Britská vláda pripustila, že právne predpisy vzťahujúce sa na odborové organizácie bude potrebné zmeniť a doplniť tak, aby mohli odbory vylúčiť tých svojich členov, ktorých politické názory sa im nepáčia.
<P>
Úloha odborov je kolektívne zastupovať materiálne záujmy svojich členov na pracovisku, a nie rozhodovať o tom, aké politické názory sú prijateľné alebo neprijateľné. Spomínané rozhodnutie súdu je ďalším európskym klincom do rakvy britských slobôd.
<SPEAKER ID="060" NAME="Toomas Savi" AFFILIATION="ALDE">
Vážený pán predseda, boli sme šokovaní násilnými stretmi medzi políciou a protestujúcimi v gruzínskom hlavnom meste Tbilisi. Skutočnosť, že prezident Michail Saakašvili vyhlásil výnimočný stav, aby premohol nepokoje, a nariadil rázne násilné opatrenia, je mimoriadne znepokojujúca.
<P>
Podľa vyhlásení účastníkov nepokoje nemali nič spoločné so zahraničnými vplyvmi, a boli len vyjadrením vážnej nespokojnosti s vládou.
<P>
Prezident Saakašvili reagoval neprimerane, pretože násilie nie je primeranou reakciou pri riešení oprávnených obáv opozície. Okrem toho prezident Saakašvili vyhlásil, že v januári 2008 sa v Gruzínsku budú konať prezidentské voľby.
<P>
Nepokoje by sme nemali prehliadať. Európska únia poskytla Gruzínsku, ako cieľovej krajine v rámci európskej susedskej politiky, rady ako vykonať premenu svojho režimu. Mali by sme si položiť otázku, či sme urobili maximum preto, aby sme sa vyhli takejto kríze. Okrem toho by sme si tiež mali položiť otázku, či sa to nezopakuje v nejakej ďalšej cieľovej krajine.
<SPEAKER ID="061" NAME="Tunne Kelam" AFFILIATION="PPE-DE">
Vážený pán predseda, na nedávnom samite v Mafre ruská strana navrhla zriadiť inštitút, ktorý bude v krajinách Európskej únie monitorovať situáciu v oblasti ľudských práv. Ruskí zástupcovia odporúčajú túto iniciatívu ako politické opatrenie, ktoré bude tvoriť protiváhu skutočnosti, že Európska únia neustále kritizuje zhoršujúcu sa situáciu v oblasti ľudských práv v Rusku. Spomínaný inštitút bude financovať Rusko.
<P>
Podľa môjho názoru by lídri Európskej únie mali zásadne odmietnuť takéto pokusy politizovať problematiku ľudských práv. Je pravda, že medzi Európskou úniou a Ruskom existujú primerané mechanizmy na dialóg v oblasti ľudských práv. Žiaľ, tieto mechanizmy sa však primerane nevyužívajú, a to najmä preto, že ruská strana nereaguje na otázky prednesené Európskou úniou.
<P>
Ak by sme túto myšlienku rozvíjali ďalej, viem si predstaviť, že v ďalšej fáze bude prezident Ahmadinedžád trvať na tom, že na území Európskej únie zriadi inštitút štúdií v oblasti ľudských práv a holokaustu, ktorý bude financovať Irán. Som presvedčený, že takéto iniciatívy môžu len poškodiť povesť vznešenej myšlienky ochrany ľudských práv.
