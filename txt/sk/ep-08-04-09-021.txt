<CHAPTER ID="021">
Boj proti rakovine v rozšírenej EÚ (rozprava) 
<SPEAKER ID="165" NAME="Predsedajúci">
(PT) Ďalším bodom je rozprava týkajúca sa otázky na ústne zodpovedanie adresovanej Komisii o boji proti rakovine v rozšírenej Európskej únii, ktorú položil Miroslav Ouzký v mene Výboru pre životné prostredie, verejné zdravie a bezpečnosť potravín - B6-0015/2008).
<P>
Komisárka Vassiliou je s nami prvýkrát, aby sa tejto rozpravy zúčastnila. Vítam Vás, pani komisárka, dúfam, že sa medzi nami budete cítiť ako doma. Váš prejav vo vhodnom momente označí začiatok Vašej spolupráce a súčinnosti s Európskym parlamentom.
<SPEAKER ID="166" NAME="Miroslav Ouzký">
autor. - (CS) V prvom rade by som rád využil túto príležitosť a ako predseda Výboru pre životné prostredie, verejné zdravie a bezpečnosť potravín zablahoželal komisárke, ktoré dnes bola navrhnutá a menovaná do Komisie. Zo závažných dôvodov som síce nemohol počúvať jej prezentáciu osobne, no musím povedať, že urobila veľký dojem na členov môjho výboru a jednomyseľne ju vítame v novej funkcii.
<P>
Pokiaľ ide o otázku na ústne zodpovedanie, rád by som začal s vysvetlením, prečo sme sa pustili do tejto problematiky a žiadame, aby jednotlivé štáty venovali tejto vážnej diagnóze väčšiu pozornosť. Pravdepodobne viete, z dôrazu kladenom v správe a v otázke, že počet prípadov rakoviny v Európe stúpa. Má to mnoho dôvodov: vieme, že populácia starne a stále viac ľudí je vystavených karcinogénom. Podľa odborových zväzov je minimálne 8 % úmrtí na rakovinu ročne priamo spôsobených vystavením karcinogénom na pracovisku. Musíme pamätať na to, že jeden z troch Európanov má počas svojho života diagnostikovanú rakovinu a jeden zo štyroch Európanov na túto chorobu zomrie.
<P>
Ďalším dôležitým bodom je významný rozdiel v úspešnosti liečby rakoviny medzi starými a novými členskými štátmi. Aj táto nevyrovnanosť stojí za zamyslenie. Čo môžeme v tejto oblasti urobiť a čo môžeme odporučiť Európskemu spoločenstvu? Štruktúra, akou je EÚ, má nepochybne schopnosti a kompetencie na skoordinovanie jednotlivých národných politík. Prijatím národných programov na kontrolu rakoviny môžeme znížiť úmrtnosť na rakovinu až o 30 %. Vieme, že v rozvinutých krajinách sa na prevenciu rakoviny použijú len 3 % celkového rozpočtu, pričom 97 % sa minie na liečbu.
<P>
Chcel by som z tohto miesta vyzvať aj k tomu, aby pacienti, ktorí sa stávajú stredobodom nášho liečenia a mali by byť stredobodom našej starostlivosti, mali lepší prístup k novým vedeckým poznatkom a k novým informáciám. Európska únia by mala presadzovať jednotný register a pokiaľ je to možné, aj jednotné vzdelávanie. Je paradoxom, že Európska únia ešte stále nezaviedla vo všetkých členských štátoch nepochybne dôležitý odbor, akým je onkológia. Ide síce o interdisciplinárny odbor, no jeho uznanie ako samostatného odboru je nevyhnutnou podmienkou, ak chceme úspešne bojovať s touto diagnózou.
<P>
Chcel by som prenechať časť svojho rečníckeho času svojmu kolegovi zo skupiny PPE-DE, pánovi profesorovi Trakatellisovi, a preto týmto svoje úvodné vystúpenie končím.
<SPEAKER ID="167" NAME="Androulla Vassiliou">
členka Komisie. - (EL) Vážený pán predsedajúci, dámy a páni, toto je moje prvé oficiálne vystúpenie v Parlamente, preto mi dovoľte v prvom rade vyjadriť svoju vďaku jeho poslancom za to, že prostredníctvom svojho hlasovania do mňa vložili svoju dôveru. Zopakujem, čo som povedala vo svojom vypočutí: mojím cieľom je spolupracovať s poslancami Parlamentu plodne a najlepšie, ako budem vedieť.
<P>
A teraz, pán predsedajúci, k téme rakovina:
<P>
členka Komisie. - Okrem priority, ktorú dávate téme rakovina vy a slovinské predsedníctvo, aj mňa táto otázka už mnoho rokov trápi, a preto ma teší, že je to prvá téma, ku ktorej sa môžem vyjadriť pred týmto plénom.
<P>
Každoročne ochorie na rakovinu 3,2 milióna Európanov, no jej výskyt nie je rovnomerne rozdelený po Únii. Podľa posledných údajov je napríklad počet výskytov rakoviny krčka maternice v Bulharsku štvornásobne vyšší než vo Fínsku a riziko úmrtia na rakovinu krčka maternice je v Litve takmer päťnásobne vyššie než v Taliansku. Tieto odchýlky ukazujú, že existuje priestor na zlepšovanie v celej Únii.
<P>
Je zrejmé, že primárna zodpovednosť za všetky služby v oblasti rakoviny je v rukách členských štátov, no konanie Európy môže priniesť pozitívne výsledky. Komisia v súčasnosti pripravuje správu o realizácii odporúčania Rady v oblasti sledovania rakoviny z roku 2003. Očakávam, že správa preukáže dosiahnutý úspech, no stále je potrebné urobiť viac. V spolupráci s členskými štátmi sa tomu budeme venovať.
<P>
No myslím, že aj keď je sledovanie dôležité, konanie Spoločenstva v boji proti rakovine musí obsahovať širšiu škálu tém. Ako príklad uvediem zdravotné informácie a údaje o výskyte rakoviny, ktoré zdôraznia nerovnomernosť a najlepšie postupy v Európe, preventívne opatrenia a propagácia zdravia so zameraním na témy ako tabak, výživa a alkohol, najlepšie postupy pri liečbe a integrovanej starostlivosti pri rakovine, ako napríklad paliatívnej starostlivosti, ktorá spojí skúsenosti prostredníctvom európskych referenčných sietí, zabezpečenie investícií do infraštruktúry prostredníctvom štrukturálnych fondov a podpora výskumu rakoviny na úrovni Spoločenstva.
<P>
V budúcom roku plánujem predložiť návrhy na akčný plán v oblasti boja proti rakovine. Jeho cieľom bude zamerať sa na všetky tieto akcie a spojiť ich. Zvážime aj to, či vedecké dôkazy poskytujú opodstatnenie pre aktualizáciu existujúceho odporúčania sledovania rakoviny. Niektoré akcie už prebiehajú. Ako súčasť nastávajúcich návrhov o uplatňovaní práv pacientov pri cezhraničnej zdravotnej starostlivosti plánujeme zahrnúť ustanovenia pre európske referenčné siete. Návrhy neskôr v tomto roku týkajúce sa zriedkavých chorôb pomôžu zlepšiť, inter alia, situáciu v oblasti zriedkavých typov rakoviny.
<P>
Ak má človek rakovinu, ovplyvňuje to najviac jeho, no okrem toho to ovplyvňuje jeho rodinu, zamestnávateľa a celú spoločnosť. Moje návrhy budú obsahovať aj hodnotenia vplyvu, z ktorých budú zrejmé nielen ľudské náklady rakoviny, ale aj širšie spoločenské a hospodárske náklady.
<P>
Teším sa, že si vypočujem vaše návrhy na témy, ktoré musíme riešiť pri príprave týchto návrhov. Môžete si byť istí, že vaše návrhy vezmeme do úvahy pri príprave akčného plánu. Spolieham sa na vašu podporu pri všetkých našich budúcich krokoch.
<SPEAKER ID="169" NAME="Antonios Trakatellis" LANGUAGE="EL">
Vážený pán predsedajúci, dovoľte mi najprv zagratulovať komisárke k prevzatiu jej povinností. Tešia ma stanoviská, ktoré už vyjadrila k téme rakovina. Pani komisárka, myslím, že nadišiel čas, aby sme prijali účinnú stratégiu v oblasti rakoviny v súlade s aktuálnym vedeckým a technologickým pokrokom tak, aby táto choroba nebola viac hlavnou príčinou úmrtí v Európe.
<P>
Jednej tretine všetkých ochorení na rakovinu sa dnes dá predísť. Musíme preto posúdiť existujúce programy prevencie a preventívne opatrenia a vytvoriť nové, ktoré budú obsahovať každú možnosť.
<P>
Ak rozšírime naše vedecké poznatky, musíme revidovať odporúčania Rady o včasnej diagnostike a zlepšiť diagnostické metódy pre viac typov rakoviny. K rakovine prsníka, krčka maternice a hrubého čreva musíme pridať rakovinu kože, a snáď i rakovinu pľúc a prostaty. Posilnením prevencie a včasnou diagnostikou by sa dalo pokryť takmer 70 % prípadov.
<P>
V prípadoch, kde prevencia alebo včasná diagnostika nie je možná, musíme, ako ste povedali, zlepšiť terapeutické stratégie a postupy tým, že budeme účinnejší a inovatívnejší. Musíme zaistiť, aby sa v plnej miere využívali liečebné postupy, ktoré poskytuje stále úspešnejšia inovácia a výskum. Je potrebné jednoducho poskytnúť stimuly pre výskum, aby sa zaoberal inovatívnymi spôsobmi liečby rakoviny, a zvýšiť jeho financovanie.
<P>
Prirodzene, byrokratické formality by nemali výskum brzdiť. Navyše by sa mali zrevidovať schvaľovacie postupy takým spôsobom, aby bolo možné zrýchliť postup v prípade nových liekov a zároveň dodržať vysoké normy bezpečnosti. Pani komisárka, dnes sa to všetko dá zrealizovať. Prostriedky dostupné vďaka EÚ nám môžu umožniť kontrolovať rakovinu v bezprostrednej budúcnosti, a tým takmer oslobodiť európskych občanov od tejto pohromy.
<P>
Dnes sa od nás žiada, aby sme sa pohli vpred, s pevným zameraním na tento cieľ. Ako ste povedali, musíme to urobiť pomocou vypracovania rôznych zložených prvkov tejto stratégie. Dúfam, že ako Európska komisia, tak i Rada podporia uznesenie Parlamentu a príjmu vhodné opatrenia na dosiahnutie našich cieľov.
<SPEAKER ID="170" NAME="Glenis Willmott">
v mene skupiny PSE. - Vážený pán predsedajúci, rakovina zasahuje jedného z troch z nás v celej Európskej únii a jej výsledkom je viac než jeden milión úmrtí. Táto choroba má preto dvojnásobnú cenu: na prvom mieste je hodnota ľudského života z pohľadu jej vplyvu na trpiacich a ich rodiny a na druhom mieste je obrovské zdravotné bremeno pre spoločnosť ako celok. Vďaka demografickým zmenám, ktoré zažívame, a so starnúcim obyvateľstvom bude tento problém navyše len rásť.
<P>
Musíme zaistiť, aby všetci naši občania mali prístup k vysokokvalitným programom na sledovanie, k diagnostike a liečbe vrátane paliatívnej starostlivosti. Pracovná skupina pre rakovinu by zabezpečila spojený a koordinovaný prístup k všetkým aspektom choroby pri zaistení výmeny informácií a podpory najlepších postupov.
<P>
Musíme zabezpečiť, aby sa urobilo viac pre zaistenie výskumu a inovácie a aby sme tak umožnili maximálnemu počtu ľudí prístup k najlepšej prevencii a liečbe rakoviny. Musíme tiež zdôrazniť prepojenie medzi rakovinou a obezitou - druhou príčinou rakoviny po tabaku, ktorej sa dá najľahšie vyhnúť. Rozhodujúce je aj zabezpečiť, aby boli pracovníci chránený pred látkami spôsobujúcimi rakovinu. Približne 8 % všetkých ochorení na rakovinu spôsobuje vystavenie karcinogénom v práci. Zároveň musíme stanoviť záväzné limity pre kryštalický kremík, ktorý môže vyvolávať chorobu spôsobujúcu zdravotnú neschopnosť alebo smrteľnú chorobu pľúc. V tejto veci by som rada vyzvala poslancov, aby podporili odsek 33 a odôvodnenie K pôvodného textu odsúhlaseného výborom. Nezabúdajte, že stavebný priemysel nie je súčasťou dohody sociálnych partnerov o kryštalickom kremíku.
<P>
V liečbe rakoviny a jej sledovaní existujú obrovské rozdielnosti v celej Európe. Mnohým úmrtiam na rakovinu by sa dalo predísť preventívnymi prostriedkami, ako sú prístup k informáciám a komplexné programy na sledovanie. Pustiť sa do týchto rozdielov musí byť prioritou. Je to naša morálna povinnosť a je to možné. Potrebujeme len politickú vôľu, aby sme to dosiahli.
<SPEAKER ID="171" NAME="Georgs Andrejevs">
v mene skupiny ALDE. - Vážený pán predsedajúci, rád by som využil túto príležitosť a poďakoval slovinskému predsedníctvu za to, že rakovinu zaradili v rámci svojho politického programu tak vysoko.
<P>
Chcem predovšetkým zdôrazniť jednu iniciatívu: Európsky samit onkologických pacientov, ktorý sa konal tento týždeň v Bruseli pod patronátom slovinského predsedníctva, na ktorom sa zúčastnilo viac než 150 skupín pacientov z celej Európy.
<P>
Tento veľmi úspešný samit, na ktorom som mal tú česť tiež prehovoriť pred publikom, bol prvou udalosťou našej novej komisárky pre zdravotníctvo, na ktorom sa zúčastnila v tejto funkcii. Musím priznať, že prejav pani komisárky na mňa urobil dojem, rovnako ako jej odhodlanie bojovať proti rakovine celkovo a obzvlášť jej starostlivosť o onkologických pacientov.
<P>
Veľmi ma tiež potešilo, že pani komisárka plánuje predložiť nový akčný plán v oblasti boja proti rakovine so začiatkom v budúcom roku s cieľom zaistiť, aby rakovina zostala kľúčovým bodom programu Komisie.
<P>
Tieto iniciatívy zo strany predsedníctva a Komisie nás všetkých musia povzbudiť, aby sme sa sústredili na to, čo treba urobiť, znovu si premysleli, čo sme už dosiahli, a zistili, kde sú naše aktuálne nedostatky. A teraz sa všetci s veľkými očakávaniami tešíme na pripravované závery Rady na túto tému. Som presvedčený, že tieto závery sa stanú veľmi dobrou a pevnou základňou, aby mohli ďalšie predsedníctva pokračovať v nich stanovenej línii. Preto by som rád dôrazne povzbudil nadchádzajúce francúzske predsedníctvo, aby pokračovalo v stanovených iniciatívach a aby ponechalo problematiku rakoviny vysoko vo svojom programe.
<P>
Na záver by som rád poďakoval všetkým tým kolegom, ktorí výrazne prispievali pri vypracovaní návrhu uznesenia o boji proti rakovine v rozšírenej Európskej únii, o ktorej budeme hlasovať zajtra.
<SPEAKER ID="172" NAME="Adamos Adamou" LANGUAGE="EL">
Vážený pán predsedajúci, pani komisárka, dovoľte aj mne pripojiť moje blahoželanie. Ste odborníčkou na rakovinu, keďže ste pred príchodom sem ako komisárka boli riaditeľkou onkologického centra, a preto musíte byť zvyknutá na to, čo teraz počúvate.
<P>
Nepozriem sa na problém prostredníctvom štatistických údajov, ako to robia moji kolegovia poslanci. Pán Trakatellis povedal, že 30 % ľudí by sa dalo zachrániť pomocou prevencie. Ako onkológ vás môžem uistiť, že ďalších 30 % by sa dalo zachrániť pomocou spoľahlivých programov na sledovanie. Koľko z 27 členských štátov však má takéto programy?
<P>
Musíte s tým niečo urobiť. Je potrebné zaistiť koordináciu, a teda pomoc. Pravdepodobne budete musieť použiť aj finančné prostriedky zo štrukturálnych fondov a 7. rámcového programu, aby všetky tieto metódy priniesli výsledky. Musíte pomôcť pozdvihnúť profil onkológie, keďže, ako ste povedali, je to veľmi dôležité. Slovinskému predsedníctvu musíme zagratulovať, no rovnako dôležité je vytvoriť pracovnú skupinu, ktorá sa bude v plnej miere zaoberať otázkou rakoviny.
<SPEAKER ID="173" NAME="Irena Belohorská" AFFILIATION="NI">
(SK) Vážená pani komisárka, dovoľte aj mne, aby som Vám zablahoželala k zvoleniu.
<P>
Som veľmi rada, že otázka rakoviny sa dnes dostáva nielen na riešenie do kruhov odborných, ale aj kruhov politických, ktoré sú v tomto prípade veľmi dôležité. Odborníci upozorňujú na alarmujúce štatistiky, trendy vo výskyte sú veľmi nepriaznivé. Včera doobeda som viedla rokovania pacientských organizácií a môžem povedať, že tieto žiadajú adekvátnu liečbu, ktorá hlavne v prípadoch zriedkavých druhov ochorení je veľmi náročná. Medzi starou pätnástkou a novou dvanástkou je stále veľká priepasť vo výskyte tohto ochorenia, v neskorom zachytení, ako aj v prístupe k liečbe vo všetkých fázach ochorenia. Slabá prevencia, neskorá diagnostika alebo liečba zhoršuje stav pacienta a jeho šancu na vyliečenie.
<P>
Vážená pani komisárka, prosím Vás, aby boj proti rakovine nebol len prioritou
<P>
6-mesačného predsedníctva, odborné lekárske kruhy ako ESMO, pacientské organizácie, ale aj my v Európskom parlamente Vás v hľadaní riešení podporíme.
<SPEAKER ID="175" NAME="Alojz Peterle" AFFILIATION="PPE-DE">
(SL) Vážená pani komisárka, nečakal som, že budem mať šancu hovoriť s Vami o rakovine trikrát v priebehu jedného týždňa. Vidím, že máme komisárku, ktorá vie, ako sa veci majú v prípade rakoviny, a ktorá sa spolu s nami postaví do boja. Európski občania síce vedia, že zdravotníctvo je zodpovednosťou členských štátov, no želajú si, aby sa určité úlohy uskutočnili na európskej úrovni, pretože len na tejto úrovni sa dajú uskutočniť správne.
<P>
Veľmi ma teší, že ste oznámili tvorbu akčného plánu na boj proti rakovine. Urgentne ho potrebujeme. Ak má rakovina exponenciálnu dynamiku epidémie, my tiež musíme mať našu vlastnú politickú dynamiku. V opačnom prípade sa priepasť a následky rakoviny len zhoršia.
<P>
Veľmi ma teší, že slovinské predsedníctvo posilnilo očakávania, že v budúcnosti budú činnosti koordinovanejšie, že budú na seba nadväzovať a že iniciatívy budú ráznejšie a, ako ste vy sama uviedli pri inej príležitosti začiatkom tohto týždňa, že sa to bude diať súčasne s viacnásobnými partnerstvami.
<P>
Domnievam sa tiež, že by bolo lepšie, ak by krajiny zastávajúce predsedníctvo EÚ nestavali ako prioritu len jediný aspekt, ale ak by plynulo zohľadnili celú frontovú líniu boja proti rakovine, ako to už dnes bolo spomenuté.
<P>
V tomto duchu dúfam, že s Vašou pomocou by sa dala vytvoriť pracovná skupina - mohli by sme ju volať aj nejako inak - ktorá by zlúčila hlavné inštitúcie a kľúčových hráčov v boji proti rakovine, nie však s cieľom vytvoriť novú byrokraciu, ale s cieľom dosiahnuť lepšie kombinované výsledky vďaka dobrým metódam spolupráce.
<P>
Pani komisárka, želám Vám veľa úspechov v práci.
<SPEAKER ID="176" NAME="Karin Jöns" AFFILIATION="PSE">
(DE) Vážená pani predsedajúca, pani komisárka, média v mojej krajine upozorňujú na úspešný výsledok Nemecka v oblasti mamografického vyšetrenia. Usmernenia EÚ týkajúce sa zaistenia kvality znovu dokázali, že majú svoj význam. Už teraz sa však kladú požiadavky, aby sa toto vyšetrenie ponúkalo aj mladším ženám. To ukazuje, aké dôležité sú európske usmernenia.
<P>
Tento Parlament preto zajtra vo svojom návrhu uznesenia tiež vyzve na základe faktov na ďalší rozvoj usmernení EÚ týkajúcich sa včasného odhaľovania, diagnostiky a liečby všetkých rozšírených typov rakoviny a formulovanie urgentne potrebného akreditačného a schvaľovacieho postupu pre príslušné zariadenia. Kritériá samotné tu však nestačia. Keď ide o včasné odhaľovanie a liečbu rakoviny, len týmto spôsobom sa nám podarí povýšiť kvalitu nad populizmus a nad triedne a trhové záujmy.
<P>
Rada by som požiadala svojich kolegov poslancov a tiež komisárku, aby pokračovali v presviedčaní a zapojení členských štátov, ktoré stále pochybujú o potrebe akreditačného postupu.
<SPEAKER ID="177" NAME="Elizabeth Lynne" AFFILIATION="ALDE">
Vážená pani predsedajúca, rakovina je už druhým najväčším vrahom v Európe, no realita je, že mnohým ochoreniam na rakovinu by sa dalo predísť a mnoho úmrtí na rakovinu je zbytočných.
<P>
Sledovanie, diagnostika a liečba sa zlepšili, nie však dostatočne. Na európskej úrovni musíme zriadiť mechanizmy, ktoré zabezpečia efektívnejšie zdieľanie najlepších postupov. Vezmime si ako príklad rakovinu hrubého čreva. Odhaduje sa, že každoročne by sa v EÚ dalo zachrániť 27 000 životov, ak by v celej Európe boli dostupné moderné programy na sledovanie.
<P>
Rovnako musíme zabezpečiť, aby ľudia s ochorením na rakovinu neboli diskriminovaní na pracovisku. Tým by sa mala zaoberať smernica o zamestnanosti z roku 2000 o boji proti diskriminácii na pracovisku, ale mnoho členských štátov neklasifikuje chronickú chorobu a rakovinu ako pracovnú neschopnosť. Práve preto potrebujeme definíciu pracovnej neschopnosti na úrovni EÚ, ktorá by zahŕňala aj ľudí s ochorením na rakovinu.
<SPEAKER ID="178" NAME="Bairbre de Brún" AFFILIATION="GUE/NGL">
(GA) Vážená pani predsedajúca, podporujem zriadenie medziinštitucionálnej pracovnej skupiny pre boj proti rakovine, ktorá by umožnila zástupcom Európskeho parlamentu, Komisie a Rady pravidelne sa stretávať. Výskum odhaľovania a prevencie rakoviny by mal byť financovaný zo siedmeho rámcového programu. Vítam dnešný príspevok do tejto rozpravy zo strany Komisie. Musia sa realizovať stratégie, ktoré sa týkajú žien, a predovšetkým lacného a pravidelného vyšetrenia krčka maternice a lacného a rýchleho vyšetrenia prsníkov.
<P>
Musíme sa zamerať aj na vplyv chemických látok, ktoré sa musia regulovať prostredníctvom nariadenia o registrácii, hodnotení, schvaľovaní a obmedzovaní chemických látok (REACH).
<P>
Napokon, chudoba je kľúčovým faktorom zlého zdravotného stavu. Pravdepodobnosť ochorenia a úmrtia chudobných ľudí v rannom veku je väčšia než tých, čo sú bohatší. A toto platí špeciálne v prípade prevencie rakoviny a jej liečby.
<SPEAKER ID="179" NAME="Miroslav Mikolášik" AFFILIATION="PPE-DE">
(SK) Chcem tiež privítať skutočnosť, že sme dnes aprobovali do funkcie pani Vassiliou, novú komisársku pre zdravotníctvo. Veľmi veľa si sľubujem od tejto novej spolupráce a mňa osobne jej vystúpenie vo Výbore pre životné prostredie, zdravotníctvo a bezpečnosť potravín presvedčilo o jej kvalitách a o jej chuti riešiť niektoré problémy, napríklad tie, ktoré som vyzdvihol v otázke o fajčení.
<P>
Teraz by som sa rád práve v tejto súvislosti venoval podobnej téme, keď vieme, že teda každý tretí občan Európy ochorie na niektorý druh rakoviny a medzi najčastejšie patrí pľúcna rakovina, kolorektálny karcinóm ako bolo povedané niektorými, rakovina prsníka. Je známe, že rakovina pľúc sa vyskytuje až 5-krát častejšie ako všetky druhy rakoviny spolu. Je nesporné, že fajčenie nielen aktívne, ale aj pasívne fajčenie vyvoláva rakovinu, a tiež platí aj to, že tí ľudia, ktorí ochorejú na rakovinu pľúc, sú až v 95 % fajčiari alebo pasívni fajčiari. Nestačia nápisy na krabičkách cigariet, je čas zaviesť kvalitné zákony na ochranu nefajčiarov aj v tých starých a nových členských krajinách Európskej únie, kde s tým z nepochopiteľných príčin doteraz váhajú. V krajinách, kde platia dobré a dostatočne reštriktívne zákony sa výrazne zlepšil zdravotný stav a ušetrili sa miliardy, ktoré inak vydávame na liečenie rakovinových pacientov.
<P>
Vážení priatelia, v ostatnej dobe sa v odbornej literatúre vyskytujú články, ktoré hovoria o priamom vzťahu medzi užívaním hormonálnej antikoncepcie a rakoviny prsníka. Rád by som vyzval aj Komisiu a aj naše programy, aby sme dali prostriedky aj na tento výskum, aby sme tieto možné smery mohli znížiť a zlepšiť zdravotný stav žien.
<SPEAKER ID="180" NAME="Marios Matsakis" AFFILIATION="ALDE">
Vážená pani predsedajúca, ako mnohí vieme, rakovina dnes nie je nevyhnutne nevyliečiteľná choroba. Moderné spôsoby liečby spolu s včasnou a presnejšou diagnostikou znamenajú, že mnohé z foriem rakoviny sa dnes dajú úspešne vyliečiť.
<P>
Samozrejme, mnoho ešte treba urobiť, a práve preto musí EÚ na seba prevziať túto úlohu a vyhlásiť rakovine mohutnú vojnu. Proti tejto chorobe musíme bojovať na všetkých frontoch s dôraznou silou a nekončiacou rozhodnosťou. Naše úsilie sa napríklad musí zameriavať na zabezpečenie funkčnosti účinných programov na sledovanie a na ich používanie pre tie časti obyvateľstva, ktoré ich najviac potrebuje. Musí smerovať aj k tomu, aby výskumné inštitúcie, ktoré nám dávajú nádej do budúcna, mali zaistené stále dostupné financovanie. Našich občanov musíme znovu uistiť, že rakovinu dokážeme poraziť a že my v Európskom parlamente sme odhodlaní pokračovať v tomto boji až kým a pokiaľ sa tento cieľ nedosiahne.
<P>
Na záver mi dovoľte využiť túto príležitosť a pridať sa ku gratuláciám novej komisárke pre zdravotníctvo, pani Vassiliou.
<SPEAKER ID="181" NAME="Péter Olajos" AFFILIATION="PPE-DE">
(HU) Ďakujem Vám, pani predsedajúca, a zdravím Vás, nová pani komisárka.
<P>
Rakovina je druhou najčastejšou príčinou úmrtí. V roku 1993 aj v roku 2003 Maďarsko dosiahlo prvé miesto na svete v počte úmrtí na rakovinu, pričom najčastejšími boli rakovina pľúc, čreva a prsníka.
<P>
Príčiny poznáme. Sú to nezdravá strava, príliš málo cvičenia, antikoncepcia, alkohol, fajčenie a škodlivé environmentálne faktory. Vieme, že z pohľadu nákladov je najúčinnejším spôsobom boja proti rakovine jej prevencia. No stále sú tu členské štáty vrátane napríklad Maďarska, kde sa peniaze v tomto roku investujú len do programov na sledovanie rakoviny úst, prsníka a krčka maternice, nie však do iných typov rakoviny. Pacienti musia čakať šesť až osem týždňov na vyšetrenie CT (počítačový tomograf) a MRI (magnetická rezonancia), aby mohli začať liečbu.
<P>
Dúfam, že táto správa otvorí členským štátom oči - vrátane očí maďarských politikov - a povzbudí aktuálnu legislatívnu rozpravu o boji proti fajčeniu. Ďakujem veľmi pekne a tiež všetko dobré pani komisárke.
<SPEAKER ID="182" NAME="Genowefa Grabowska" AFFILIATION="PSE">
(PL) Vážená pani predsedajúca, je dobré, že slovinské predsedníctvo prijalo boj proti rakovine ako jednu zo svojich priorít. Nemôže však ísť len o jednorazovú akciu. Boj proti rakovine sa musí stať súčasťou priorít každého nasledujúceho predsedníctva, už len kvôli tomu, že výskyt tejto strašnej choroby v Európe stúpa a bude stúpať ďalej so starnutím našej spoločnosti. Rada by som venovala pozornosť nerovnomernosti, ktorú zdôraznila pani komisárka, v odhaľovaní a liečbe rakoviny, ktorá je úplne zrejmá pri porovnaní starej a novej Únie. Štatistické údaje poukazujú na vyššiu mieru prežitia a nižšiu mieru úmrtnosti v starej EÚ. Preto vyzývam Európsku komisiu, aby špeciálne dohliadala na realizáciu programu EÚ Európa proti rakovine predovšetkým v strednej a východnej Európe.
<P>
Občania nových členských štátov by mali mať možnosť využívať rovnaké podmienky ako občania starej Únie, pokiaľ ide o prevenciu tejto choroby, a ak už chorí sú, na jej liečbu.
<SPEAKER ID="183" NAME="Erna Hennicot-Schoepges" AFFILIATION="PPE-DE">
(FR) Vážená pani predsedajúca, rada by som poznamenala, že najlepším spôsobom boja proti rakovine je prevencia, a teda z nášho prísneho stanoviska týkajúceho sa marketingu karcinogénnych látok a endokrinných disruptorov nemôžeme poľaviť. Vyzývam všetkých svojich kolegov poslancov, ktorí neprijali správne stanovisko v prvom hlasovaní o pesticídoch. Môžu to napraviť v druhom hlasovaní o marketingu pesticídov.
<P>
Pokiaľ ide o vedenie národných registrov, rada by som pani komisárke zdôraznila, že to bolo navrhované v čase hlasovania o siedmom rámcovom programe pred dvomi rokmi, no v programe tento návrh nezostal. Vážená pani komisárka, Vaša úloha je teda jasná, podporiť členské štáty, aby tento princíp prijali.
<P>
Jednako Vám však blahoželám k Vášmu menovaniu a prajem Vám veľa šťastia.
<SPEAKER ID="184" NAME="Gyula Hegyi" AFFILIATION="PSE">
(HU) Ďakujem veľmi pekne, pani predsedajúca. Tiež by som rád pridal niekoľko slov o dôležitosti prevencie. Táto rozprava sa dotkla témy fajčenie. Fajčenie je azda dobrým príkladom toho, ako sa dá vytvoriť spoločenská opozícia. Na mnohých miestach sa dnes fajčenie nepovažuje, ak to tak môžem povedať, za super alebo módnu záležitosť.
<P>
Rakovina má však iné príčiny, ktoré zatiaľ nepodnietili vznik zdravej spoločenskej opozície. Hlavnými príčinami rakoviny sú chemická kontaminácia a znečistenie vzduchu. V oblasti ochrany životného prostredia sa však zatiaľ nerozvinul taký druh spoločenského povedomia, ktorý by nás donútil uvedomiť si, že niektoré chemické látky musíme z nášho systému vylúčiť, že nadmerná mestská doprava škodí zdraviu obyvateľov mesta alebo že zníženie množstva toxínov a znečistenia, ktorému sme vystavení, by znamenalo zmeniť celé svoje životy.
<P>
Preto by som bol rád, ak by sme si uvedomili, ako veľmi sú myšlienky na boj proti rakovine, zdravý životný štýl a ochranu životného prostredia vzájomne prepojené. Ďakujem.
<SPEAKER ID="185" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, vďaka patrí slovinskému predsedníctvu za to, že uznali boj proti rakovine ako jednu zo svojich priorít na rok 2008.
<P>
V Európskej únii rakovina, bohužiaľ, zožne jeden milión životov ročne. Tieto čísla sú šokujúce. Počas nášho života bude mať približne 33 % ľudí žijúcich v Európe diagnostikovaný tumor, pričom v 25 % prípadov je príčinou úmrtia. Najvyššie percento úmrtí na rakovinu pľúc, prostaty a prsníka je zaznamenané v nových členských štátoch, a teda v tých najchudobnejších.
<P>
Je potrebné prijať kroky na úrovni EÚ, aby sa rozdiely v onkologických službách vyrovnali, hlavne pokiaľ ide o sledovanie a vyšetrovanie. Nezabúdajme, že včasné odhalenie rakoviny predstavuje najlepšiu šancu na jej vyliečenie. Odhaduje sa, že jednej tretine prípadov by sa dalo vyhnúť zdravým životným štýlom, nefajčením, nepožívaním alkoholu a športovaním a správnou stravou.
<SPEAKER ID="186" NAME="Silvia-Adriana Ţicău" AFFILIATION="PSE">
(RO) Aj ja by som chcela zablahoželať slovinskému predsedníctvu za to, že uviedli túto tému, a samozrejme, pani komisárke za príležitosť hovoriť o tejto téme v jej prítomnosti.
<P>

<P>
Rada by som zdôraznila skutočnosť, že je dôležité mať kvalitné služby v oblasti vyšetrovania, odhaľovania a liečenia tejto choroby.
<P>
Domnievam sa tiež, že je dôležité certifikovať inštitúcie so zodpovednosťou v oblasti onkologickej liečby a že vlády členských štátov by mali tieto inštitúcie adekvátne financovať.
<P>
V neposlednom rade zdôrazňujem význam spoločenskej integrácie chorých osôb. Nemali by sa sami považovať za práceneschopných, a preto verím, že psychologický stav týchto pacientov by im mohol pomôcť bojovať s touto chorobou.
<SPEAKER ID="187" NAME="Androula Vassiliou">
členka Komisie. - Vážená pani predsedajúca, so záujmom som sledovala diskusiu o rakovine a musím znovu povedať, že rakovina nie je niečo, čo máme v programe len dočasne. Tento problém je natoľko závažný pre celú Európsku úniu - a nielen pre ňu - že nemôžeme byť spokojní a vždy zostane medzi našimi prioritami.
<P>
Opísali ste ma ako odborníka na rakovinu. Musím však povedať, že ním nie som. Sú tu ľudia, ktorí sú skutočnými odborníkmi na rakovinu, no ja som len človek, ktorý mnoho rokov pracoval v oblasti boja proti rakovine, a ním aj zostanem.
<P>
Počula som veľmi zaujímavé poznámky. Pokúsim sa zodpovedať niektoré z nich. Môžete si však byť istí, že som si ich všetky poznamenala a že ich zahrnieme do našich rokovaní pri formulovaní akčného plánu.
<P>
Pokiaľ ide o štrukturálne fondy, Komisia teraz začlenila zdravotníctvo do financovania ako jednu zo svojich prioritných oblastí. Finančné prostriedky sa teda budú dať použiť na zdravotnícku infraštruktúru vrátanie oblasti rakoviny.
<P>
Spomínali sa tu karcinogénne látky na pracoviskách. Ako viete, už teraz máme prísne európske normy v oblasti zdravia a bezpečnosti. Komisia bude, samozrejme, pracovať na aktualizovaní týchto noriem v závislosti od toho, ako bude veda aktualizovať naše poznatky o rizikách. Na tejto úlohe budem spolupracovať s komisárom Špidlom, ktorý zodpovedá za túto legislatívnu oblasť.
<P>
Opakovane tu odzneli návrhy na zriadenie medziinštitucionálnej pracovnej skupiny na boj proti rakovine. Preskúmam to počas rozhovorov na nadchádzajúcom stretnutí Rady pre zdravotníctvo v Slovinsku a pridám ešte jeden návrh: rada by som v tejto pracovnej skupine videla aj zástupcov pacientov a odborníkov.
<P>
Uznanie onkológie ako špecializácie je naozaj veľmi dôležité, no musím zdôrazniť, že to musia urobiť členské štáty. No pokiaľ sa mňa týka, využijem svoj vplyv, aby som v tom členské štáty podporila.
<P>
Mnoho rečníkov hovorilo o kampaniach proti fajčeniu. Všetci vieme, že fajčenie patrí medzi najškodlivejšie faktory ohrozujúce zdravie. Mojím zámerom je nielen pokračovať v kampani proti fajčeniu, ale zapojiť do nej aj mladých ľudí, a nielen preto, aby začali fajčenie považovať za menej moderné, ale aj preto, aby pochopili, že začať fajčiť im nijako neprospieva. Chcem, aby sa do kampane aktívne zapojili, aby sa to medzi mladými ľuďmi rozšírilo, pretože to je prvá fáza, ako zabrániť fajčeniu - začať u mládeže.
<P>
Ako som už spomínala, odznelo tu mnoho zaujímavých návrhov. Všetky ich zvážim a naďalej budem úzko spolupracovať s poslancami Parlamentu, aby sme dosiahli veľmi dobrý akčný plán na ďalší rok.
<P>
(potlesk)
<SPEAKER ID="188" NAME="Predsedajúca">
(FR) V súlade s článkom 108(5) rokovacieho poriadku som prijala návrh uznesenia v mene Výboru pre životné prostredie, verejné zdravie a bezpečnosť potravín na ukončenie tejto rozpravy.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 142)
<SPEAKER ID="189" NAME="Alessandro Battilocchio  " AFFILIATION="PSE">
písomne. - (IT) Vážená pani predsedajúca, dámy a páni, podporujem hlavné body uvedenej správy. Domnievam sa však, že v jednom aspekte musíme byť jasnejší a rozhodnejší: musíme investovať viac finančných prostriedkov do výskumu, v skutočnosti, nielen slovne, a výskumným pracovníkom musíme zaručiť lepšie podmienky. V priebehu posledných rokov sa dosiahli dôležité výsledky, ktoré dali väčšiu nádej ľuďom s rakovinou a ich rodinám. Ešte stále však je pred nami dlhá cesta.
<P>
Myslím však, že v každom z 27 členských štátov je potrebný svetskejší prístup k etickým otázkam, keďže tieto často tvoria prekážku a obmedzujú slobodu výskumu. Prvoradým cieľom by malo byť zlikvidovať túto chorobu, ktorá si vo svojich rôznych a strašných formách naďalej vyberá príliš mnoho obetí po celej Európe, pri dodržaní aktuálnych zákonov. Úloha a povinnosť vytýčiť túto cestu pripadá nám.
<SPEAKER ID="190" NAME="Anna Záborská  " AFFILIATION="PPE-DE">
v písomnej forme - (SK) Hovoriť o výskyte rakovinových ochorení v štátoch Európskej únie ako o epidémii je alarmujúce. Napriek tomu je to tak, lebo si vyžiada viac ako milión ľudských životov za rok. Epidémie však vznikajú v oblastiach, kde ľudia majú zlé životné podmienky, nedodržujú hygienické a epidemiologické zásady, alebo nemajú prístup k účinnej zdravotnej starostlivosti. Neviem, ktorú z týchto podmienok spĺňa EÚ.
<P>
V rovnakom čase, keď v Únii hovoríme o epidémii rakoviny, hovoríme aj o raste ekonomiky, konkurencieschopnosti, vysokých investíciách do prevencie, nových efektívnych liečebných metód a farmaceutického priemyslu.
<P>
V mojej krajine, v Slovenskej republike, už viac ako 30 rokov prebieha národný onkologický program za účelom prevencie práve rakovinových ochorení. Napriek tomu výskyt rakoviny je stále vyšší. Je chyba v lekároch alebo v pacientoch?
<P>
Ako sa využívajú fondy EÚ na prevenciu rakoviny? Výbor pre práva žien a rodovú rovnosť vypracoval v roku 2003 iniciatívnu správu o karcinóme prsníka. Presne pomenoval príčiny i možnosti riešenia. Napriek tomu len málo z toho sa realizovalo.
<P>
Niekedy mám pocit, že pravá ruka nevie, čo robí ľavá, že v našej spoločnosti, v celej EÚ, možno pre lepší imidž a pre obavy z povedania pravdy, zámerne zamlčiavame pravé príčiny výskytu týchto ochorení. Boj proti rakovine nemôže byť prioritou jedného predsedníctva EÚ, ale mal byť už viac rokov jej systematickou politikou.
