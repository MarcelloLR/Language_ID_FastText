<CHAPTER ID="016">
Hodina otázok (otázky pre Radu) 
<SPEAKER ID="249" NAME="Predsedajúca">
Ďalším bodom programu je hodina otázok (B7-0203/2009).
<P>
Nasledujúce otázky sú určené Rade.
<P>

<P>
Vec: Dobré životné podmienky zvierat
<P>
Vzhľadom na to, že dobré životné podmienky zvierat patria medzi priority švédskeho predsedníctva a že krajiny ako Írsko už zaviedli systémy na zabezpečenie dobrých životných podmienok zvierat počas ich prepravy, ako je systém na zabezpečenie dobrých životných podmienok dojčiacich kráv (Suckler Cow Welfare Scheme), ktorý pomáha zabezpečiť, že naše odstavené teľatá určené na vývoz sú silnejšie a ľahšie zvládajú prepravu, zamýšľa švédske predsedníctvo pri tvorbe nových právnych predpisov vziať do úvahy takéto systémy vývozu živých zvierat s cieľom zabezpečiť rovnováhu medzi udržateľným vývozom živých zvierat a ich dobrými životnými podmienkami? Ďalej, vzhľadom na to, že Írsko je ostrovný štát a mimoriadne závisí od vývozu teliat, pripravuje švédske predsedníctvo nejaké návrhy, ktoré by obmedzovali tento pre Írsko nesmierne dôležitý obchod?
<SPEAKER ID="251" NAME="Cecilia Malmström" LANGUAGE="SV">
Vážená pani predsedajúca, je mi cťou odpovedať na otázku pani Harkinovej. Rada sa stotožňuje s obavou pani poslankyne, pokiaľ ide o dobré životné podmienky zvierat. To, že Komisia pravidelne predkladá návrhy, prispelo k súvislému prijímaniu primeraného množstva právnych predpisov Spoločenstva v tejto oblasti. Cieľom švédskeho predsedníctva je udržať diskusiu o dobrých životných podmienkach a dobrom chove zvierat. Toto sú prioritné témy nášho predsedníctva v oblasti poľnohospodárstva a v dňoch 8. až 9. októbra sa v švédskom meste Uppsala bude konať osobitná konferencia zameraná na dobré životné podmienky zvierat.
<P>
Konferencia bude založená na výsledkoch projektu Kvalita životných podmienok zvierat financovaného prostredníctvom EÚ. Od roku 2004 tento projekt vyvinul vedecky podložený systém na hodnotenie kvality starostlivosti o dobytok v poľnohospodárstve. Projekt tiež skúma najlepší spôsob poskytovania spätnej väzby poľnohospodárom, spotrebiteľom a iným zainteresovaným stranám. Zúčastnilo sa na ňom viac ako 40 inštitúcií a univerzít z EÚ a Latinskej Ameriky. Ďalšou témou tejto konferencie je spôsob, akým možno celosvetovo zlepšiť životné podmienky zvierat. Zúčastnia sa na nej rečníci z medzinárodných organizácií, ako napríklad WTO a FAO, celosvetových podnikov a medzinárodného mäsového priemyslu, ako aj predstavitelia USA a Namíbie.
<P>
Výsledky konferencie môžu byť dôležité pre plánované závery Rady v podobe reakcie na očakávané oznámenie Komisie v súvislosti s označovaním výrobkov preukazujúcim prihliadanie na dobré životné podmienky zvierat. Pokiaľ ide o legislatívnu iniciatívu, som presvedčená, že pani poslankyňa si je vedomá, že návrhy pripravuje Komisia. Švédske predsedníctvo v súčasnosti pracuje na návrhu Komisie na vypracovanie novej smernice o ochrane zvierat používaných na vedecké účely. Komisia v tejto fáze nepredložila žiadne ďalšie legislatívne návrhy v súvislosti s dobrými životnými podmienkami zvierat, ktorými sa bude zaoberať švédske predsedníctvo.
<SPEAKER ID="252" NAME="Marian Harkin" AFFILIATION="ALDE">
Veľmi ma teší, že hovoríte, že chcete pokračovať v tejto diskusii a že sa v tejto súvislosti v Uppsale bude konať konferencia. Je pravda, že platné právne predpisy sú v platnosti približne len dva roky. Viem, že my v Írsku sa nimi nepochybne riadime. Zabezpečili sme školenie predajcov. Zlepšili sme dopravné systémy, následkom čoho náš obchod funguje veľmi dobre, ak ho však prerušíme, očividne tým narušíme hospodársku súťaž na domácom trhu a pod. Pýtam sa, či je dôležité meniť právne predpisy, ktoré sú v skutočnosti platné a účinné len dva roky. Mojou ďalšou otázkou bolo, ktoré významné vedecké údaje zdôvodňujú túto potrebu.
<SPEAKER ID="253" NAME="Cecilia Malmström">
úradujúca predsedníčka Rady. - Ako ste povedali, je dôležité náležite zhodnotiť túto situáciu a zistiť, čo sa v tejto oblasti robí a aké sú doterajšie výsledky.
<P>
Zhromažďujeme vedecké dôkazy. Na konferenciu v Uppsale sme pozvali odborníkov aj vedcov, ktorí tu budú zastrešovať diskusie. Ako som povedala, dúfame, že tieto diskusie budú základom pre reakciu Rady na oznámenie, ktoré vydá Komisia. To je všetko, čo môžem v tejto chvíli povedať.
<P>
Tiež si však veľmi ceníme názory Európskeho parlamentu. Dúfame, že to bude veľmi dobrý začiatok pre diskusie a že zhromaždíme čo najviac informácií.
<SPEAKER ID="254" NAME="Mairead McGuinness" AFFILIATION="PPE">
Chcela by som povedať len to, že dúfam, že v súvislosti s prepravou zvierat prevláda veda nad citom.
<P>
Chcela by som vás požiadať, aby ste reagovali na otázku prepravy koní, ktorej podľa môjho názoru nebol venovaný dostatočný priestor a ktorá je v súčasnosti veľmi problematická.
<P>
Podľa môjho názoru problémy týkajúce sa dobrých životných podmienok zvierat v poľnohospodárstve môžu narastať z dôvodu katastrofálnych cien, ktoré poľnohospodári v mnohých našich členských štátoch dostávajú za svoje výrobky. Vyvíjajú čo najväčšie úsilie na udržanie vysokého štandardu dobrých životných podmienok aj napriek veľmi nízkym cenám komodít, a teda žiadnemu zisku v sektore poľnohospodárstva. Preto si myslím, že k tejto otázke musíme pristupovať citlivo.
<SPEAKER ID="255" NAME="Seán Kelly" AFFILIATION="PPE">
V Írsku je táto téma veľmi kontroverzná a hrá do karát tým, ktorí presadzujú hlasovanie proti Lisabonskej zmluve. Dokážete nám poskytnúť aspoň nejakú nádej, že z tohto hľadiska, ako aj z toho hľadiska, že Írsko je ostrov a že bez vývozu živých zvierat bude fungovať pohodlný kartel s cenami hovädzieho mäsa a ovčích výrobkov, sa tejto otázke bude venovať náležitá pozornosť alebo že sa v súvislosti s ňou dosiahne kompromis ešte pred hlasovaním o Lisabonskej zmluve, ktoré sa uskutoční 2. októbra?
<SPEAKER ID="256" NAME="Cecilia Malmström">
úradujúca predsedníčka Rady. - Chápem obavy poslancov Parlamentu aj občanov. Nanešťastie vám neviem sľúbiť, že táto otázka sa vyrieši ešte pred referendom.
<P>
V súčasnosti čakáme na návrh Komisie. Jeho predloženie sa oneskorilo z dôvodov, ktoré mi nie sú známe. Hneď, ako ho dostaneme, sa ním začneme zaoberať a diskutovať o ňom. Viac vám povedať neviem, pretože čakáme na návrh Komisie. Dúfam, že ho zhodnotíme bez toho, aby sme ho dramatizovali, a že k nemu budeme pristupovať na základe vedeckých dôkazov.
<P>

<P>
Vec: Obchodovanie s deťmi v EÚ
<P>
V správe, ktorú v júli zverejnila Agentúra pre základné práva, sa zdôrazňuje závažnosť problému obchodovania s deťmi v EÚ. V EÚ sa obchoduje s veľkým počtom detí na účely sexuálneho zneužívania, nútenej práce, adopcie a odobratia orgánov.
<P>
Vítam skutočnosť, že švédske predsedníctvo zahrnulo do svojho pracovného programu problém obchodovania s ľuďmi ako prioritu, chcel by som však vedieť, či sa uvažuje o príprave návrhov týkajúcich sa osobitne obchodovania s deťmi, tak ako to odporúča Agentúra pre základné práva.
<SPEAKER ID="258" NAME="Cecilia Malmström" LANGUAGE="SV">
Vážená pani predsedajúca, švédske predsedníctvo sa stotožňuje s obavami pána poslanca v súvislosti s obchodovaním s deťmi na účely sexuálneho zneužívania alebo na iné účely. Tento druh moderného otroctva je jedným z najlukratívnejších druhov medzinárodného organizovaného zločinu. Je to, samozrejme, odsúdeniahodné a je to veľmi vážny problém v rámci EÚ aj celého sveta. Obchodovanie s ľuďmi je už dlho dôležitou témou na programe EÚ a nepochybne musíme ďalej vykonávať kombináciu opatrení zameraných na boj proti tomuto desivému narúšaniu najzákladnejších práv.
<P>
Európa musí zdvojnásobiť svoje úsilie v súvislosti s preventívnymi opatreniami a bojom proti organizovanému zločinu, ako aj ochranou obetí zločinu. Angažovanosť EÚ v boji proti obchodovaniu s ľuďmi zreteľne vyplýva z prijatia a uplatňovania právnych predpisov, ako aj nezáväzných nástrojov v súvislosti s touto otázkou. Na začiatok bola v roku 1997 prijatá jednotná akcia na boj proti obchodovaniu s ľuďmi. Najdôležitejším právnym predpisom je rámcové rozhodnutie z roku 2002 o boji proti obchodovaniu s ľuďmi.
<P>
V marci 2009 Komisia predložila návrh nového rámcového rozhodnutia o predchádzaní obchodovania s ľuďmi a boji proti nemu a o ochrane obetí týchto činností. Tento návrh mal nahradiť rámcové rozhodnutie z roku 2002. Jedným z jeho cieľov je zabezpečiť osobitné zaobchádzanie so zraniteľnými obeťami - deťmi - v trestnom vyšetrovaní a konaní s cieľom zabrániť tzv. sekundárnej viktimizácii.
<P>
Tento návrh nadväzuje na iný návrh, ktorý sa ešte podrobnejšie zaoberá osobitnými potrebami detí, t. j. návrh rámcového rozhodnutia o boji proti sexuálnemu zneužívaniu a sexuálnemu vykorisťovaniu detí a proti detskej pornografii, ktorým sa ruší rámcové rozhodnutie 2004/68, ktoré Komisia predložila v tom istom období. Jeho cieľom je vytvoriť dôslednejší a účinnejší právny rámec a zaviesť prísnejšie sankcie pre páchateľov.
<P>
O týchto dvoch návrhoch sa momentálne diskutuje v Rade. Sú založené na významnom medzinárodnom konsenze vyplývajúcom predovšetkým z Palermského protokolu OSN a opatrení zameraných na boj proti obchodovaniu s ľuďmi, ktoré sú obsiahnuté v Európskom dohovore o ľudských právach, ako aj v Dohovore Rady Európy o ochrane detí pred sexuálnym vykorisťovaním a zneužívaním.
<P>
V súvislosti s ministerskou konferenciou, ktorá sa bude konať pod záštitou predsedníctva v dňoch 19. až 20. októbra a ktorá bude zameraná na preklenutie opatrení EÚ proti obchodovaniu s ľuďmi, sa predloží a podrobne prediskutuje správa Agentúry pre základné práva a závery sa predložia Rade. Švédske predsedníctvo má tiež v úmysle prioritne sa zaoberať obchodovaním s ľuďmi a sexuálnym zneužívaním detí v rámci Štokholmského programu, ktorý plánujeme prijať na decembrovom samite.
<SPEAKER ID="259" NAME="Anna Hedh" LANGUAGE="SV">
Veľmi pekne vám ďakujem, pani ministerka. Viem, že táto otázka má veľký význam. Švédsko, rovnako ako EÚ, počas ostatných rokov presadzovalo túto otázku. Chcela by som len podotknúť, že podľa môjho názoru je veľká škoda, že poslanci Európskeho parlamentu sa nebudú môcť zúčastniť na konferencii, ktorá sa koná v dňoch 19. až 20. októbra, pretože budeme tu v Štrasburgu a nemôžeme byť zároveň v Bruseli a zúčastniť sa na tejto dôležitej konferencii. Je to škoda, ale nič sa na tom nedá zmeniť.
<P>
Som si tiež vedomá toho, že švédske predsedníctvo sa vyjadrilo, že sa chce zaoberať otázkou zneužívania detí v súvislosti s cestovaním a cestovným ruchom. Pôvodne sa tak malo stať na konferencii dňa 20. novembra, na stretnutí Stálej medzivládnej skupiny L'Europe de l'Enfance, ale dopočula som sa, že predsedníctvo sa tejto otázke venovať nebude. Prečo je to tak? Budete sa jej venovať pri inej príležitosti?
<SPEAKER ID="260" NAME="Cecilia Malmström" LANGUAGE="SV">
Vážená pani predsedajúca, ďakujem vám, pani Hedhová. Viem, že pani Hedhová sa vo významnej miere angažuje v tejto problematike.
<P>
Je to veľká škoda, že konferencia v Bruseli sa prekrýva so zasadaním. V danom termíne sa koná z dôvodu Európskeho dňa proti obchodovaniu s ľuďmi, ktorý sa koná v tom istom období. Z toho dôvodu sa prekrývajú. Je to vskutku škoda.
<P>
Čo sa týka druhej otázky pani poslankyne, v ktorej sa pýta, prečo sa predsedníctvo nebude venovať spomínanej problematike: tohto som si nebola vedomá. Budem si to musieť overiť a vrátiť sa k tejto otázke neskôr, prípadne poskytnúť odpoveď pani Hedhovej.
<SPEAKER ID="261" NAME="Elizabeth Lynne" AFFILIATION="ALDE">
Veľmi pekne vám ďakujem za túto odpoveď. Tiež mi je ľúto, že konferencia sa koná v tom období, keď sme v Štrasburgu. Mohli by ste však zabezpečiť, aby sa v programe tejto konferencie kládol dôraz na dohovor Rady Európy o činnosti proti obchodovaniu s ľuďmi? Mnohé členské štáty ho totiž ešte nepodpísali a niektoré členské štáty - samozrejme vrátane Švédska - ho ešte neratifikovali. Podľa môjho názoru je teda veľmi dôležité zabezpečiť, aby mal v programe tejto konferencie prioritné miesto, aby sa boj proti obchodovaniu s ľuďmi mohol stať skutočnosťou. Máme na to prostriedky. Musíme ich skutočne uplatniť.
<SPEAKER ID="262" NAME="Cecilia Malmström">
úradujúca predsedníčka Rady. - Áno, pani Lynnová, upozorním na to organizátorov.
<P>

<P>
Vec: Posolstvo pre zasadnutie FAO na vysokej úrovni
<P>
S akým posolstvom vystúpi Rada v mene EÚ na nadchádzajúcom zasadnutí konferencie Organizácie Spojených národov pre výživu a poľnohospodárstvo (FAO)?
<SPEAKER ID="264" NAME="Cecilia Malmström" LANGUAGE="SV">
Vážená pani predsedajúca, zaoberáme sa mnohými otázkami rôzneho druhu.
<P>
Konferencia FAO OSN sa začne 18. novembra. Jednou z najdôležitejších otázok na jej programe je reforma FAO. Reformný proces je založený na akčnom pláne, ktorý schválili všetci členovia FAO v roku 2008. Tento akčný plán zahŕňa viacero typov reforiem. Budúce aktivity FAO okrem iného určí systém riadenia založený na výsledkoch, ktorý bude podporovať väčšiu účinnosť v súvislosti s prideľovaním a využívaním vzácnych zdrojov. Od reformného procesu tiež očakávame, že bude mať dlhodobé účinky na činnosť FAO v súvislosti s problematikou týkajúcou sa jej personálneho obsadenia a miestnych prevádzok. Konferencia sa tiež bude zaoberať otázkami týkajúcimi sa zmien charty FAO a reformy Výboru pre svetovú potravinovú bezpečnosť.
<P>
Táto reforma je dôležitá, pretože nadväzuje na založenie svetového partnerstva pre poľnohospodárstvo, potravinovú bezpečnosť a dodávku potravín. S cieľom prediskutovať tieto otázky organizuje FAO v dňoch 16. až 18. novembra svetový samit o potravinovej bezpečnosti v Ríme. Predsedníctvo na ňom bude zastúpené a predložíme tu vyhlásenie, ktoré bude čiastočne založené na záveroch Rady o potravinovej bezpečnosti prijatých na konferencii FAO.
<P>
Rada vo svojich záveroch týkajúcich sa FAO z 11. novembra 2008 uznala, že súčasná potravinová kríza si vyžaduje spoločnú, jednotnú a koordinovanú reakciu medzinárodného spoločenstva s podporou občianskej spoločnosti a súkromného sektora. S týmto cieľom by EÚ mala podporovať svetové partnerstvo pre poľnohospodárstvo a potravinovú bezpečnosť v súlade s akčným plánom EÚ pre ciele tisícročia. Európska rada ho privítala v júni 2008.
<P>
Rada navyše vo svojich záveroch uvítala pretrvávajúcu reformu FAO, ktorú konštruktívnym spôsobom uplatňujú všetky členské štáty tejto organizácie v rámci výboru konferencie. Predsedníctvo sa v tejto súvislosti domnieva, že samit by mal mať jasný politický cieľ a mal by uviesť do prevádzky nový systém riadenia pre svetovú potravinovú bezpečnosť, prostredníctvom ktorého by obnovený a silnejší Výbor pre svetovú potravinovú bezpečnosť zaujal vedúcu pozíciu.
<P>
Predsedníctvo je presvedčené, že je nevyhnutné, aby sa na tomto samite zaviedol perspektívny systém založený na činnostiach, ktorý je schopný čeliť súčasnej potravinovej kríze a zvýšiť úsilie o splnenie prvého rozvojového cieľa tisícročia - znížiť chudobu a hlad vo svete. Reforma Výboru pre svetovú potravinovú bezpečnosť a rozsiahla angažovanosť vo svetovom partnerstve bude jedným z najdôležitejších bodov na jeho dosiahnutie.
<P>
Predsedníctvo sa domnieva, že samit by mal mať tento jasný politický cieľ, aby bolo možné uviesť do prevádzky nový systém riadenia svetovej dodávky potravín, v ktorom zohráva obnovený a silnejší Výbor pre svetovú potravinovú bezpečnosť vedúcu úlohu. Z operatívneho hľadiska je predsedníctvo presvedčené, že je nutné, aby sa na tomto samite zaviedol perspektívny, silný systém, ktorý je schopný čeliť problematike súčasnej potravinovej krízy a zvýšiť úsilie o splnenie rozvojových cieľov tisícročia.
<SPEAKER ID="265" NAME="Mairead McGuinness" AFFILIATION="PPE">
Cením si túto podrobnú odpoveď. Mohli by ste len spresniť, aký je prístup švédskeho predsedníctva v súvislosti s úlohou spoločnej poľnohospodárskej politiky pri podporovaní koncepcie a túžby po svetovej potravinovej bezpečnosti? Akú úlohu podľa vás zohráva naša politika v tejto súvislosti? Myslíte si, že je dôležité, aby mala Európa spoločnú politiku, pokiaľ ide o problematiku svetovej potravinovej bezpečnosti?
<SPEAKER ID="266" NAME="Cecilia Malmström">
úradujúca predsedníčka Rady. - O tomto sme v Rade v súvislosti s touto konkrétnou konferenciou nehovorili, je však zrejmé, že spoločná poľnohospodárska politika môže zohrávať túto úlohu a môže tiež mať rastúci význam pri umožňovaní chudobnejším krajinám stať sa súčasťou spoločného trhu, keď o tom budeme diskutovať v budúcnosti, ako aj v prípadoch, keď sme schopní pomôcť zmierniť a odstrániť súčasnú akútnu krízu.
<P>
To sme urobili. Svetová situácia teraz vyzerá o niečo lepšie. Takmer zo všetkých trhov prichádzajú pozitívne správy. Je to skvelé a dala by som tomu trochu času, aby sa preukázalo, ako sa v budúcnosti dokážeme zaoberať konfliktmi a ako dokážeme využívať mierne upravenú spoločnú poľnohospodársku politiku na pomoc spomínaným chudobným krajinám a na predchádzanie podobným situáciám.
<SPEAKER ID="267" NAME="Marian Harkin" AFFILIATION="ALDE">
Hovoríme tu o svetovej potravinovej bezpečnosti, ale chcela by som len zbežne spomenúť potravinovú bezpečnosť v EÚ. Podľa môjho názoru potravinová bezpečnosť v EÚ závisí od výroby potravín v EÚ. Práve dnes sme na schôdzi skupiny ALDE AGRI s pani komisárkou Fischerovou Boelovou diskutovali konkrétne o tejto otázke a o budúcnosti SPP, ako sme už naznačili, predovšetkým po roku 2013, ako aj o možnosti zníženia rozpočtu a pod. Výrobe potravín v EÚ hrozia skutočne vážne následky.
<P>
Viem, že je to len jedna časť širšej diskusie, ktorú tu dnes večer vedieme, má to však veľký význam pre strany zúčastnené v poľnohospodárstve. Viem, že ste už na danú otázku odpovedali, uvítala by som však akékoľvek ďalšie názory z hľadiska švédskeho predsedníctva.
<SPEAKER ID="268" NAME="Cecilia Malmström">
úradujúca predsedníčka Rady. - Toto je komplikovaná a veľmi rozsiahla diskusia. Týka sa samotnej konferencie, siaha však, samozrejme, oveľa ďalej. V skutočnosti nemáme v úmysle začať tieto diskusie, čakáme, kým od Komisie dostaneme dôležitú zložku, oznámenie týkajúce sa budúceho rozpočtu, na základe súhlasu Rady ešte z roku 2004 sme mali dostať podrobnú revíziu zisku a výsledku výdavkov rozpočtu vrátane SPP, samozrejme, ktorá predstavuje značnú časť rozpočtu. Predloženie tohto oznámenia bolo odložené a v súčasnosti sa povráva, že bude predložené koncom tohto roka. Ak sa tak naozaj stane, švédske predsedníctvo plánuje viesť prvú diskusiu s členskými štátmi, avšak až španielske predsedníctvo začne skutočne pracovať na týchto otázkach. V súčasnosti vám teda neviem poskytnúť žiadne ďalšie podrobnosti.
<P>

<P>
Vec: Pakt stability a rastu
<P>
V júni Európska rada potvrdila svoj záväzok týkajúci sa zdravých verejných financií a Paktu stability a rastu. Očakáva sa však, že až 20 členských štátov bude do konca roku podliehať postupu pri nadmernom schodku. Aké iniciatívy podnikne predsedníctvo, aby dosiahlo svoj cieľ riadneho a zodpovedného vykonávania Paktu stability a rastu, a kde doposiaľ odhalilo ťažkosti s jeho náležitým vykonávaním? Domnieva sa Rada, že kríza si vyžaduje novú revíziu paktu, alebo bude za súčasných podmienok stačiť na zabezpečenie dodržiavania paktu a jeho účinnosti reforma prijatá v roku 2005? Akú východiskovú stratégiu a stratégiu znižovania schodkov verejných financií a aký časový plán na vykonávanie takejto stratégie Rada uprednostňuje? Zastáva Rada názor, že rok 2010 by mal byť rokom fiškálnej konsolidácie a disciplíny, alebo by sa v oblasti verejných financií mala zachovať istá miera pružnosti, predovšetkým so zreteľom na predpokladaný pokles zamestnanosti?
<SPEAKER ID="270" NAME="Cecilia Malmström" LANGUAGE="SV">
O tejto otázke sa už dnes tiež hovorilo. Počas súčasnej krízy prijali verejné orgány mimoriadne opatrenia v súvislosti s menovou politikou aj rozpočtovou podporou. Toto úsilie bolo potrebné a primerané a predstavovalo dôležitú súčasť pri odvrátení ešte vážnejšej krízy, pri stabilizácii hospodárstva a predchádzaní drastickej hospodárskej recesii. Stabilizácia hospodárskej a finančnej situácie však neznamená, že táto recesia sa skončila. Musíme byť zvlášť obozretní a musíme zabezpečiť, aby naša budúca politika bola kombináciou podpory potrebnej na obnovu - ktorá podľa nášho názoru príde - a zodpovedného prístupu k trvalo udržateľnému verejnému financovaniu zo strednodobého a dlhodobého hľadiska.
<P>
Práve potreba rovnováhy medzi týmito dvomi cieľmi spôsobuje, že pružnosť prijatá v revízii paktu z roku 2005 je taká citeľná. Počas náročného hospodárskeho obdobia musia orgány vykonávať aktivity potrebné na podporu hospodárskej činnosti. Potom, ako sa obnova urýchli a bude napredovať na základe vlastnej dynamiky, však musíme zabezpečiť trvalú udržateľnosť našich verejných financií a musíme zaviesť dôveryhodné plány pre konsolidáciu rozpočtu.
<P>
Keďže v jednotlivých členských štátoch sa okolnosti značne líšia, harmonogramy - časové plány - na ukončenie stimulov finančnej politiky a opatrení menovej politiky budú tiež odlišné. Odzrkadlí sa to v mnohých postupoch pri schodku, ktoré budú zamerané na jednotlivé členské štáty, musia však byť koordinované a musia byť v súlade s celkovým rámcom Paktu stability a rastu. Predsedníctvo na jeseň následne plánuje viesť diskusie v rámci Rady Ecofin v súvislosti s primeranými východiskovými stratégiami a ich koordináciou.
<P>
Predpokladám, že výsledkom týchto diskusií bude jednoznačná harmónia v súvislosti s ambicióznou konsolidáciou v správnom čase v každom členskom štáte v záujme zabezpečenia dlhodobej udržateľnosti.
<SPEAKER ID="271" NAME="Marietta Giannakou">
zastupujúca autora. - Ďakujem vám, pani ministerka, za vašu jednoznačnú odpoveď. Verím, že sa sústredíte predovšetkým na to, či by sme sa mali v roku 2010 usilovať o zlepšenie verejných financií, alebo či by mal existovať spôsob, ktorý umožní predĺženie alebo posunutie termínov, keďže z tohto Únia doposiaľ vo svojich politikách nemala prospech.
<SPEAKER ID="272" NAME="Cecilia Malmström" LANGUAGE="SV">
Na túto otázku nie je ľahké nájsť odpoveď. Na samite G20 na budúci týždeň budeme viesť prvú diskusiu o východiskových stratégiách. Je však zrejmé, že v jednotlivých členských štátoch sú okolnosti veľmi odlišné, a preto sa budú mierne líšiť aj časové plány. Verím, že tento proces budeme môcť čoskoro začať, závisí to však aj od toho, ako sa vyvinie hospodárska situácia. Na konci tunela je svetlo, domnievame sa, že najhoršiemu je koniec, a preto sa musíme viac zaoberať myšlienkou východiskovej stratégie. Ak to nebudeme robiť postupne, rastúca miera nezamestnanosti, značné zníženie verejného financovania a riziko inflácie zasiahne najzraniteľnejších členov našich spoločností. V súčasnosti je však trochu skoro na to, aby sme mohli presne povedať, kedy tento čas v jednotlivých členských štátoch nastane.
<P>

<P>
Vec: Opatrenia EÚ na boj proti nezamestnanosti
<P>
Nedávny prieskum verejnej mienky Eurobarometer ukázal, že kým 72 % občanov EÚ si myslí, že Únia "hrá pozitívnu úlohu vo vytváraní nových pracovných príležitostí a v boji proti nezamestnanosti", len niečo vyše tretiny opýtaných počulo o nástrojoch EÚ na boj proti nezamestnanosti, ako sú Európsky sociálny fond a Európsky fond na prispôsobenie sa globalizácii. Vyvíja sa dostatočné úsilie na podporu informovanosti o týchto kľúčových nástrojoch?
<SPEAKER ID="274" NAME="Cecilia Malmström" LANGUAGE="SV">
Vážená pani predsedajúca, pokiaľ ide o informovanosť o dôležitých nástrojoch EÚ na boj proti nezamestnanosti, ako sú Európsky sociálny fond a Európsky fond na prispôsobenie sa globalizácii, Rada je rovnako ako pán poslanec znepokojená výsledkami najnovšieho Eurobarometra. Z demokratického aj zákonného hľadiska je dôležité, aby sme našich občanov oboznamovali s tým, čo EÚ robí.
<P>
Rada prikladá Európskemu sociálnemu fondu a Európskemu fondu na prispôsobenie sa globalizácii veľký význam a chceme, aby sa účinne používali na boj proti nezamestnanosti. Tieto dve inštitúcie sú dôležitými finančnými nástrojmi na boj proti súčasnej recesii a na zvyšovanie zamestnanosti, pretože zavádzajú integrované stratégie "flexiistoty" a zabezpečujú zdokonaľovanie a lepšie zosúladenie zručností s aktuálnymi potrebami. Rada to vyjadrila už v decembri 2008, keď podporila rýchle zavedenie dodatočných opatrení Európskeho sociálneho fondu zameraných na podporu zamestnanosti. Rada tiež informovala o zdokonalení postupov Európskeho fondu na prispôsobenie sa globalizácii. Pôvodné nariadenie bolo preto zrevidované, aby mohol fond účinnejšie reagovať na podporu zamestnancov, ktorí prišli o prácu nielen následkom globalizácie, ale aj dočasne z dôvodu finančného a hospodárskeho spomalenia. Treba však zdôrazniť, že uplatnenie týchto fondov vrátane náležitého informovania a propagácie je záležitosťou členských štátov a Komisie. Pokiaľ ide o Európsky sociálny fond, členské štáty musia poskytovať informácie o iniciatívach a spolufinancovaných programoch s cieľom poukázať na úlohu Spoločenstva a pomoc, ktorú fondy poskytujú. V tejto súvislosti by som spomenula Európsku iniciatívu týkajúcu sa transparentnosti, ktorú Komisia spustila v roku 2005. Jedným z popredných cieľov tejto iniciatívy je zlepšiť informovanosť širokej verejnosti o fondoch EÚ, ktoré sú k dispozícii, prostredníctvom zverejňovania mien príjemcov priamych dotácií v rámci kohéznej politiky EÚ.
<P>
Pokiaľ ide o Európsky fond na prispôsobenie sa globalizácii, informácie o financovaných opatreniach by mali poskytovať členské štáty. Zároveň by som vám chcela pripomenúť, že Európsky fond na prispôsobenie sa globalizácii bol založený pomerne nedávno. Nedostatočná informovanosť môže byť výsledkom skutočnosti, že tento fond zatiaľ poskytol pomoc v pomerne malom počte prípadov.
<SPEAKER ID="275" NAME="Seán Kelly" AFFILIATION="PPE">
Veľmi pekne vám ďakujem za výstižnú odpoveď. Mám len jednu otázku. Chápem, že vo vnútri Rady existuje silná opozícia proti návrhu stopercentne predzásobiť Európsky sociálny fond na nadchádzajúce dva roky. Ak táto opozícia pretrvá, môže Rada navrhnúť nejaké alternatívy, ktoré boli predložené na zachovanie dynamiky plánu hospodárskej obnovy Európy?
<SPEAKER ID="276" NAME="Cecilia Malmström">
úradujúca predsedníčka Rady. - Áno, v Rade sme o tom naozaj niekoľkokrát diskutovali. Panuje tu celkom jednotný názor, že v záujme kvality projektu by mal existovať aj prvok vnútroštátneho financovania. Návrh na jeho odstránenie preto nemá zo strany Rady žiadnu podporu.
<P>
Sme si však vedomí situácie aj problémov. Požiadali sme Komisiu, aby predložila alternatívny návrh. Práve pred dvomi dňami som to predniesla pánovi komisárovi Sameckému, ktorý za to zodpovedá. Na takomto návrhu už pracujú a prednesú ho čo najskôr.
<SPEAKER ID="277" NAME="Silvia-Adriana Ţicău" AFFILIATION="S&amp;D">
(RO) Je mi ľúto, že Rada neposkytuje nevyhnutnú podporu stopercentného financovania práve v čase, keď hovoríme o úlohe, ktorú Európsky sociálny fond zohráva pri znižovaní nezamestnanosti, najmä počas súčasnej krízy. Rada by som tiež uviedla, že počas súčasnej hospodárskej krízy sme svedkami rastu nezamestnanosti, ktorá okrem skutočne prepustených zamestnancov postihuje najmä oceliarne a lodenice alebo dokonca technické odvetvie. Majúc na pamäti potrebu investovať a zároveň chrániť budúcu hospodársku konkurencieschopnosť Európskej únie, by som vám rada položila nasledovnú otázku: aké opatrenia plánujete prijať na uľahčenie využívania prostriedkov Európskeho sociálneho fondu a Európskeho fondu na prispôsobenie sa globalizácii na podporu priemyselných odvetví, ktoré majú hospodárske ťažkosti?
<SPEAKER ID="278" NAME="Cecilia Malmström">
úradujúca predsedníčka Rady. - Ako som už povedala, požiadali sme Komisiu, aby prišla s alternatívnymi návrhmi, ako by bolo možné využiť tento konkrétny Sociálny fond v situácii, v ktorej, ako hovoríte, sa veľa ľudí po celej Európe ocitlo bez práce. Dúfame, že Komisia takýto návrh prednesie bez zbytočne dlhého zdržania.
<P>
Na boj proti nezamestnanosti však robíme aj veľa iných vecí. Za to, samozrejme, nesú zodpovednosť členské štáty, ale je tu aj naša kolektívna zodpovednosť, v rámci ktorej by sme sa mali snažiť koordinovať a uľahčiť dokončenie vnútorného trhu, odstrániť prekážky, zabezpečiť fungovanie smernice o službách od 1. januára, odstrániť byrokraciu a stimulovať ľudí, aby boli zamestnateľní tak, že im dáme prostriedky na dokončenie ich vzdelania alebo možnosť rekvalifikácie.
<P>
O nezamestnanosti sa bude rokovať aj na mimoriadnom neformálnom stretnutí rady Ecofin v októbri, kde je nezamestnanosť jedným z hlavných bodov programu, a pokiaľ mi je známe, získava si svoje miesto aj v Európskom parlamente, ale aj v takmer všetkých zoskupeniach Rady, ktoré sa zaoberajú budúcnosťou lisabonskej stratégie. Rokuje sa tu o mnohých otázkach.
<P>
Sociálny fond je teda len jedným nástrojom na boj proti nezamestnanosti. Je možné ho zdokonaliť a využívať do širšej miery, aby sme verejnosti ukázali, ako sa využíva lepším spôsobom. Ale je to len jeden prvok v celej škále nástrojov, ktoré máme k dispozícii a ktoré musíme využívať na boj proti nezamestnanosti.
<P>

<P>
Vec: Informácie o Čečensku
<P>
Aké kroky plánuje Rada prijať po vražde mierovej aktivistky a bojovníčky za ľudské práva Natalie Estemirovovej a následnom zatvorení úradu organizácie na ochranu ľudských práv Memorial v Čečensku, aby zabezpečila, že monitorovanie dodržiavania ľudských práv bude pokračovať? Čo si Rada myslí o nápade otvoriť na tento účel úrad EÚ v Groznom alebo v tesnej blízkosti Čečenska, alebo aspoň o vyslaní dočasnej misie do Čečenska?
<SPEAKER ID="280" NAME="Cecilia Malmström" LANGUAGE="SV">
Vážená pani predsedajúca, hneď ako sa predsedníctvo dopočulo o vražde Natalie Estemirovovej, okamžite sme vydali vyhlásenie, v ktorom sme odsúdili túto vraždu a vyjadrili hlbokú sústrasť jej rodine a kolegom v organizácii na ochranu ľudských práv Memorial. Zároveň sme naliehali na ruské úrady, aby túto vraždu rýchlo a dôkladne prešetrili a páchateľov postavili pred súd.
<P>
Môžem pána poslanca Posselta uistiť, že Rada bude aj naďalej veľmi pozorne sledovať vývoj udalostí v Čečensku a osobitnú pozornosť a vážnosť budeme prikladať ľudským právam a situácii, v ktorej sa ochrancovia ľudských práv nachádzajú. Rada pri viacerých príležitostiach nalieha na ruské úrady, aby urobili všetko, čo je v ich silách, na ochranu týchto ľudí v Rusku, v súlade so všeobecne uznávanou Deklaráciou OSN o ochrancoch ľudských práv. Chcela by som zdôrazniť, že EÚ je už v Čečensku prítomná prostredníctvom projektu pomoci Komisie, diplomatov z ruských veľvyslanectiev v členských štátoch EÚ a v podobe pravidelných návštev Čečenska.
<P>
Rada by chcela zdôrazniť význam, ktorý pripisuje otázkam pána poslanca Posselta, a že sa zaujíma o situáciu v oblasti ľudských práv v Čečensku, ale v súčasnosti nevidíme žiadnu osobitú potrebu založiť tu úrad alebo vyslať misiu, ako to pán poslanec navrhuje. Európska únia je v regióne prítomná a aj naďalej budeme monitorovať problematiku dodržiavania ľudských práv, princípov právneho štátu a demokratických zásad v Čečensku a budeme sa jej venovať vždy, keď to bude potrebné.
<SPEAKER ID="281" NAME="Bernd Posselt" AFFILIATION="PPE">
(DE) Ďakujem, pani Malmströmová. Toto je prvá poriadna odpoveď, ktorú som v tejto veci od Rady dostal. Ďakujem.
<P>
Predsa však mám ešte jednu krátku doplňujúcu otázku: plánuje sa Rada pod švédskym predsedníctvom opäť venovať otázke Čečenska? Pretože vedúci predstavitelia Ruska vydali sériu oznámení o istých zmenách. Táto činnosť musí pokračovať. My však vidíme, že sa nič nedeje, a preto by som vás poprosil, aby ste nás o tejto otázke opäť náležite informovali na začiatku rokovaní o dohode. Zajtra plánujeme viesť naliehavú rozpravu o tejto záležitosti.
<SPEAKER ID="282" NAME="Cecilia Malmström" LANGUAGE="SV">
Vážená pani predsedajúca, áno, naďalej nastoľujeme otázky ľudských práv v našom dialógu s Ruskom a ľudské práva budú na programe rokovania na samite, ktorý sa, dúfame, uskutoční medzi EÚ a Ruskom na jeseň.
<P>

<P>
Vec: Povolenie tureckej vlády na prieskum uhľovodíkov vo výlučných hospodárskych zónach členských štátov EÚ.
<P>
Turecká vláda sa rozhodla dať zelenú štátnej tureckej ropnej spoločnosti (TPAO) na prieskum zásob uhľovodíkov vo výlučných hospodárskych zónach (VHZ) Grécka a Cypru. Tento krok nasledoval po tom, ako Turecko zaujalo výhražný postoj v snahe odstrašiť Cyprus od toho, aby pokračoval vo využívaní svojej VHZ, čím prinútilo Cyprus vetovať odblokovanie kapitoly o energetike. Vzhľadom na to, že uvedené rozhodnutie Turecka by mohlo mať ničivý vplyv na jeho vzťahy s členskými štátmi EÚ, môže Rada poskytnúť nasledujúce informácie:
<P>
Aké okamžité opatrenia prijme v snahe zabezpečiť, aby turecká vláda zmenila svoje rozhodnutie povoliť prieskum zásob uhľovodíkov vo VHZ členských štátov EÚ? Aké opatrenia prijme, aby zabezpečila, že pokiaľ ide o Cyprus, bude Turecko konať v súlade s dodatkovým protokolom k dohode z Ankary a uzná jeho právo na VHZ? Kedy sa očakáva, že Turecko prijme Dohovor o morskom práve, ktorý bol zahrnutý do práva Spoločenstva?
<SPEAKER ID="284" NAME="Cecilia Malmström" LANGUAGE="SV">
Vážená pani predsedajúca, Rada si je vedomá udalostí, ktoré tu nadniesol pán poslanec. Pokiaľ ide o vzťahy Turecka s krajinami v danom regióne, Turecko - práve tak ako každá iná krajina - je povinné konať takým spôsobom, aby podporovalo dobré susedské vzťahy a mierové riešenie sporov. To je podstatou Charty OSN.
<P>
Je to tiež dôležitá požiadavka pre prijatie do EÚ. V rámci rokovaní Turecka s EÚ a súvisiacich záverov, ku ktorým dospela Rada, EÚ vyzvala Turecko, aby sa vyhýbalo akémukoľvek vyhrážaniu, aby nezadalo príčinu pre také konflikty alebo konanie, ktoré by mohlo mať negatívny vplyv na dobré susedské vzťahy a proces mierového riešenia konfliktov. Okrem toho, EÚ pri mnohých príležitostiach zdôrazňuje dôležitosť pokroku v normalizácii dvojstranných vzťahov medzi Tureckom a všetkými členskými štátmi EÚ vrátane Cyperskej republiky a vyzdvihuje zvrchované práva všetkých členských štátov EÚ.
<P>
Pokiaľ ide o dodatkový protokol, stanovisko Únie je úplne jasné. Turecko je povinné uplatniť ho v plnom rozsahu a bez diskriminácie. EÚ systematicky upozorňuje na všetky tieto záležitosti, naposledy na stretnutí medzi ministrami európskej trojky a Turecka, ktoré sa uskutočnilo v júli v Štokholme a v máji na asociačnej rade. Môžem pána poslanca uistiť, že Rada prikladá týmto záležitostiam veľký význam a že vývoj udalostí budeme aj naďalej veľmi pozorne sledovať.
<SPEAKER ID="285" NAME="Nikolaos Chountis" AFFILIATION="GUE/NGL">
(EL) Vážená pani ministerka, oceňujem vašu ochotu a odhodlanie odpovedať nám jasne na naše otázky.
<P>
Rád by som však povedal, že zajtra budeme v Parlamente rokovať o otázke plynovodu Nabucco, a pripomenul vám, že v januári 2009 turecký premiér pohrozil Bruselu, že ak nebudú pokračovať rokovania o otvorení kapitoly o energetike, jeho krajina prehodnotí svoju podporu výstavby plynovodu.
<P>
Ako viete, túto kapitolu zablokoval svojím vetom Cyprus, pretože mu Turecko hrozilo využívaním jeho výlučnej hospodárskej zóny.
<P>
Keďže je teda otázka výlučných hospodárskych zón nesmierne dôležitá a môže spôsobiť vážny problém viacerým politikám EÚ, opätovne sa vás pýtam, aké opatrenia Rada prijme, aby zaistila, že Turecko uzná právo Cypru na výlučnú hospodársku zónu?
<SPEAKER ID="286" NAME="Cecilia Malmström" LANGUAGE="SV">
Vážená pani predsedajúca, Rada aj Komisia túto záležitosť zaregistrovali a budeme ju pozorne sledovať. Pri všetkých našich rokovaniach s Tureckom budeme naďalej upozorňovať na túto záležitosť, ako aj dôležitosť dobrých susedských vzťahov. Ďalšia príležitosť sa naskytne na stretnutí ministrov zahraničných vecí trojky v novembri. Dúfam, že sa vyhneme incidentom takého druhu, aký spomínal pán poslanec.
<P>
Pokiaľ ide o kapitolu o energetike, tej sa v súčasnosti venujú rôzne zoskupenia Rady a diskusie stále pokračujú. Je ešte príliš skoro oznámiť výsledky tejto analýzy a, ako pán poslanec isto pochopí, každý krok v rámci tohto procesu si vyžaduje jednomyseľnosť Rady.
<P>

<P>
Vec: Politika EÚ v Mjanmarsku
<P>
Môže Európska rada urobiť vyhlásenie týkajúce sa politiky Európskej únie vo vzťahu k Mjanmarsku a načrtnúť, aké opatrenia prijme Európska únia, aby pomohla oslobodiť Aun San Su Ťijovú, ktorú tam väznia od roku 1990?
<SPEAKER ID="288" NAME="Cecilia Malmström" LANGUAGE="SV">
Vážená pani predsedajúca, EÚ pozorne sleduje situáciu Aun San Su Ťijovej odvtedy, ako bola pred dvadsiatimi rokmi uväznená. Rada nepretržite a veľmi aktívne pracuje v jej prospech. Pri mnohých príležitostiach vyzývame úrady v Mjanmarsku, aby ju prepustili.
<P>
Okrem toho, v tomto období spravila Rada niekoľko konkrétnych krokov. Spomedzi týchto krokov možno spomenúť:
<P>
V auguste EÚ okamžite odsúdila rozsudok proti Aun San Su Ťijovej a trestné konanie proti nej, ktoré nemalo žiadny právny základ. Vyzvali sme mjanmarské orgány, aby ju okamžite a bezpodmienečne prepustili. Rada vyhlásila, že súdne konania proti Aun San Su Ťijovej sú zločinom proti vnútroštátnemu a medzinárodnému právu.
<P>
Okrem toho, vysoký splnomocnenec EÚ Javier Solana vystúpil v prospech Aun San Su Ťijovej na ministerskom stretnutí krajín ASEAN a na následnej ministerskej konferencii medzi krajinami ASEAN a EÚ v júli, na ktorej sa zúčastnil aj zástupca Mjanmarska. Dôrazné požiadavky okamžite prepustiť Aun San Su Ťijovú a iných politických väzňov vyšli aj zo strany mnohých ďalších, ktorí sa zúčastnili na tomto stretnutí, vrátane zástupcov USA, Číny, Ruska a iných.
<P>
Prostredníctvom svojho osobitného vyslanca pre Mjanmarsko Piera Fassina EÚ veľmi aktívne podporuje opatrenia, ktoré prijalo OSN a osobitný poradca OSN Ibrahim Gambari, a zároveň sa radí aj s dôležitými partnermi EÚ v Ázii.
<P>
Orgány v Mjanmarsku sa rozhodli ignorovať protesty proti uväzneniu Aun San Su Ťijovej a výzvy na jej prepustenie, ktoré im adresovalo mnoho krajín a organizácií vrátane generálneho tajomníka OSN, generálneho tajomníka krajín ASEAN a mnohých členských štátov ASEAN, medzi ktoré napokon patrí aj Mjanmarsko.
<P>
Keďže Mjanmarsko na tieto výzvy nereagovalo, EÚ prijala ďalšie kroky namierené proti tým, ktorí nesú zodpovednosť za rozsudok. Mená predstaviteľov súdnej moci a iných, ktorí boli zapojení do konania proti Aun San Su Ťijovej, sme zaradili do zoznamu osôb, ktorým majú byť zamietnuté víza a ktorých aktíva majú byť zmrazené. Rozšírili sme zoznam osôb a jednotiek, na ktoré sa majú vzťahovať reštriktívne opatrenia, medzi ktoré patrí aj zmrazenie aktív tých spoločností, ktoré vlastnia alebo riadia príslušníci mjanmarského režimu alebo osoby s nimi spojené.
<P>
Odozva, na ktorej sa Rada dohodla 13. augusta, je plne v súlade s uznesením, ktoré schválil Európsky parlament v októbri 2008. Môžem pána poslanca uistiť, že okrem týchto konkrétnych opatrení bude EÚ zintenzívňovať svoju prácu v rámci medzinárodného spoločenstva a predovšetkým s rovnako zmýšľajúcimi partnermi v Ázii, aby dosiahla okamžité a bezpodmienečné prepustenie Aun San Su Ťijovej a ostatných politických väzňov. Je to prvý základný krok v procese národného zmierenia, ktorý je potrebný, ak majú byť voľby v roku 2010 vnímané ako slobodné, spravodlivé a dôveryhodné.
<SPEAKER ID="289" NAME="Liam Aylward" AFFILIATION="ALDE">
Vážená pani úradujúca predsedníčka Rady, chcem sa vám poďakovať za vyčerpávajúcu odpoveď. Môžem sa vás opýtať, aké kroky prijala alebo práve prijíma Európska únia, aby pomohla tisíckam utečencov, ktorí ušli zo Šanského štátu na severe Mjanmarska do Číny z dôvodu augustových násilných stretov medzi juntou a etnickými menšinami?
<SPEAKER ID="290" NAME="Cecilia Malmström">
úradujúca predsedníčka Rady. - Je mi to veľmi ľúto. Myslím, že túto otázku nemôžem zodpovedať. V tejto záležitosti sa k vám ešte budem musieť vrátiť. Je mi to ľúto.
<P>

<P>
Vec: Užšie vzťahy medzi EÚ a USA
<P>
Môže Európska rada načrtnúť iniciatívy, ktoré vyvíja, aby umožnila vybudovať užšie politické a hospodárske vzťahy medzi Európskou úniou a Spojenými štátmi americkými?
<SPEAKER ID="292" NAME="Cecilia Malmström" LANGUAGE="SV">
Vážená pani predsedajúca, Rada prikladá vzťahom medzi EÚ a USA mimoriadny význam. Transatlantické vzťahy predstavujú základný kameň zahraničnej politiky EÚ a sú založené na našich spoločných hodnotách demokracie, ľudských práv a našom záväzku k otvoreným a integrovaným hospodárstvam. Nová americká vláda dáva týmto vzťahom nový impulz.
<P>
Sme pevne rozhodnutí pokračovať v tejto spolupráci. Nastal čas, kedy sa v našich transatlantických vzťahoch očakávajú jednoznačné výsledky, a to na oboch stranách Atlantiku. S radosťou môžem vyhlásiť, že je mnoho oblastí, v rámci ktorých EÚ úzko spolupracuje so Spojenými štátmi s cieľom rozšíriť naše strategické partnerstvo a dosiahnuť výsledky. Samozrejme, budeme aj naďalej veľmi úzko spolupracovať na niekoľkých regionálnych otázkach, ako sú Afganistan, Pakistan, Irán, mierový proces na Blízkom východe, Rusko a západný Balkán. Pravidelne spolupracujeme na krízovom riadení a teší ma, že Spojené štáty sa práve zúčastňujú na civilnej misii v rámci EBOP, konkrétne na misii EULEX v Kosove.
<P>
Pred samitom v Kodani, ktorý sa uskutoční koncom roka, budeme úzko spolupracovať aj na otázkach zmien klímy. Nová vláda podstatne zvýšila ambície, ktoré majú Spojené štáty v tejto oblasti. To nás veľmi teší a dúfame, že v rámci dohody budú schopné predstaviť porovnateľné ciele týkajúce sa zníženia emisií v strednodobom časovom horizonte. Dlho spolupracujeme aj na energetických otázkach. Cítime, že túto spoluprácu teraz musíme pozdvihnúť na vyššiu úroveň, a dúfame, že sa nám podarí založiť osobitnú radu pre energetiku pre EÚ a Spojené štáty. Tá by sa mohla stať vhodným fórom pre zvýšenú vzájomnú spoluprácu v oblastiach energetickej bezpečnosti, trhov, politiky udržateľnosti a výskumu nových energetických technológií.
<P>
Samozrejme, ďalšou otázkou vysokej priority je finančná a hospodárska kríza. Ak máme obnoviť dôveru vo finančné trhy a zabezpečiť ich správne fungovanie, musíme v tejto oblasti veľmi úzko spolupracovať. V oblasti obchodovania je potrebné uzavrieť kolo rokovaní v Dauhe už v roku 2010. Je to nevyhnutné, ak máme podporiť hospodársku obnovu a bojovať proti protekcionizmu. Kľúčovú úlohu tu zohrávajú Spojené štáty.
<P>
Samozrejme, tieto otázky prerokujeme budúci týždeň na samite G20. Obe strany prejavili záujem prehĺbiť našu spoluprácu v oblasti spravodlivosti a domácich vecí a prehĺbiť poznanie vzájomných regulačných a politických rámcov. V tomto smere je dôležitým krokom vyhlásenie o zatvorení väznice v zálive Guantánamo, v ktorom sa spomínalo prehĺbenie transatlantickej spolupráce v oblasti spravodlivosti a domácich vecí.
<P>
Pokiaľ ide o nešírenie jadrových zbraní a jadrové odzbrojenie, spolupráca medzi EÚ a Spojenými štátmi dostala nový impulz a vláda pána prezidenta Obamu je v tejto oblasti veľmi horlivá. Washington a Brusel spolupracujú na tom, aby dosiahli významný pokrok v takých otázkach, ako je kontrolná konferencia zúčastnených strán Zmluvy o nešírení jadrových zbraní, nadobudnutie platnosti Zmluvy o všeobecnom zákaze jadrových skúšok a realizácia riešenia mŕtveho bodu na konferencii o jadrovom odzbrojení, aby sme mohli dosiahnuť zmluvu zakazujúcu výrobu štiepnych materiálov pre jadrové zbrane.
<P>
Obe strany majú výrazný záujem posilniť transatlantický politický dialóg a spoluprácu v oblasti rozvojovej práce. EÚ a USA sú najväčšími poskytovateľmi rozvojovej pomoci na svete, a preto je naším spoločným záujmom zdokonaliť úsilie v tejto oblasti rozvoja. Vedieme diskusie zamerané na to, ako tento cieľ dosiahnuť. Nadchádzajúci samit medzi EÚ a Spojenými štátmi je vynikajúcou príležitosťou prediskutovať tieto a ďalšie dôležité otázky na najvyššej úrovni. Som nesmierne hrdá, že švédske predsedníctvo dostalo príležitosť viesť EÚ na tomto samite. Sme pevne presvedčení, že samit podporí transatlantické vzťahy pozitívnym a konštruktívnym spôsobom.
<SPEAKER ID="293" NAME="Brian Crowley" AFFILIATION="ALDE">
Veľmi pekne vám ďakujem, pani ministerka. Je skvelé, že ste opäť tu, aj keď v inom šate.
<P>
Sú tu konkrétne dve oblasti, v ktorých by sme podľa mňa mohli najviac spolupracovať: po prvé, v oblasti šírenia jadrových zbraní a po druhé, pokiaľ ide o finančnú krízu.
<P>
Má švédske predsedníctvo zastupujúce Radu konkrétne predstavy, s ktorými chce prísť na samit EÚ a USA, ktorý sa uskutoční už čoskoro, predovšetkým pokiaľ ide o, zdá sa, rozdielne názory panujúce medzi Francúzskom a Britániou na jednej strane a zvyškom Európskej únie na strane druhej a ktoré sa týkajú finančných nariadení, ktoré by sa mali uplatniť? Zdá sa, že USA sa skôr prikláňajú k názorom tých ostatných v rámci EÚ než k názorom Francúzska a Británie, ktoré včera zverejnil Gordon Brown.
<SPEAKER ID="294" NAME="Cecilia Malmström">
úradujúca predsedníčka Rady. - Dnes ráno sme viedli rozpravu o prípravách na samit G20. Viem, že v médiách sa diskutuje o rôznych návrhoch, ale musím povedať, že EÚ je nesmierne dobre koordinovaná. Rokujeme s ministrami financií a zajtra sa uskutoční večera s vedúcimi predstaviteľmi štátov a premiérmi, aby sme vzhľadom na stretnutie v Pittsburgu dotiahli túto koordináciu do konca.
<P>
EÚ ostáva súdržná. Vieme, čo chceme. Máme konkrétny návrh a zajtra ho už len jemne doladíme. Takže o to sa naozaj nebojím. Zároveň som tiež veľmi šťastná, že s pomocou Komisie a pána komisára Almuniu sme v rámci Európskej únie dosiahli tento veľmi vzácny stupeň silnej jednoty. Toto sú naše priority a naše riešenia, o ktorých sa práve diskutuje. My sa, samozrejme, spolu s americkou vládou a ostatnými partnermi na samite G20 budeme snažiť dospieť k súdržnosti v čo najväčšom počte bodov.
<P>
Pokiaľ ide o nešírenie jadrových zbraní, sme veľmi radi, že tento bod sa opäť dostal do programu. Istý čas bolo veľmi zložité nastoliť túto problematiku a sme veľmi radi, že pán prezident Obama sa k nej zaviazal. Ale istý čas to potrvá. Ide o zložité technické otázky a nejaký čas potrvá, kým ich preskúmame. Veľmi pozorne sa zameriavame na postup. Budeme sa snažiť, aby tieto otázky napredovali, ale neviem vám povedať, ako dlho to potrvá a aké konečné termíny si stanovíme. Ale je to na programe. Sme veľmi odhodlaní posunúť sa vpred a myslím si, že rovnaké želanie majú aj naši americkí partneri.
<SPEAKER ID="295" NAME="Justas Vincas Paleckis" AFFILIATION="S&amp;D">
Vážená pani úradujúca predsedníčka Rady, rád by som sa vás opýtal na trojuholník EÚ - USA - Rusko. Ako vieme, na základe iniciatívy pána prezidenta Obamu začali USA a Rusko veľmi dôležité rokovania o jadrovom odzbrojení. Ako môžu podľa vášho názoru Rada a Európska únia uľahčiť tieto rokovania, ktoré sú také dôležité pre budúcnosť ľudstva, a čím do nich môžu prispieť?
<SPEAKER ID="296" NAME="Cecilia Malmström">
úradujúca predsedníčka Rady. - Táto správa ma veľmi teší. Myslím si, že je to dôležitý krok, že si tieto dve krajiny sadli a diskutujú, ako hovoríte, o otázkach dôležitých pre ľudstvo. My môžeme len dúfať, že sa posunú vpred konkrétnym spôsobom.
<P>
V marci 2010 sa uskutoční celosvetový jadrový samit, na ktorom sa, samozrejme, zúčastní aj EÚ. Z tohto hľadiska je to dobrá príležitosť, ako zosúladiť naše názory a pozrieť sa na to, ako môžeme prispieť k tomu, aby boli tieto diskusie čo najúspešnejšie a najplodnejšie.
<SPEAKER ID="297" NAME="Predsedajúca">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
