<CHAPTER ID="008">
Európsky inovačný a technologický inštitút(rozprava)
<SPEAKER ID="051" NAME="Predseda">
Ďalším bodom je odporúčanie pre druhé čítanie pána Reino Paasilinna v mene Výboru pre priemysel, výskum a energetiku o Európskom inovačnom a technologickom inštitúte(15647/1/2007 - C6-0035/2008 -.
<SPEAKER ID="052" NAME="Reino Paasilinna">
spravodajca. - (FI) Vážený pán predseda, vážení komisári, dámy a páni, chcel by som vám poďakovať za vynikajúcu úroveň spolupráce pri našej snahe dosiahnuť dobrý výsledok.
<P>
Už takmer tri roky sa hovorilo o založení Inovačného a technologického inštitútu a čas plynul, keďže pôvodný návrh Komisie vyžadoval množstvo zlepšení. Parlamentné výbory, najmä Výbor pre priemysel, výskum a energetiku dali návrhu nový vzhľad. Parlament a Rada zaručili väčšie právomoci bez ohrozenia autonómie Európskeho inovačného a technologického inštitútu. Voľba jeho správnej rady oveľa viac pripomína volebný systém použitý v Európskej rade pre výskum, čo vedecký svet chváli. Ako sme už počuli, potvrdilo sa, že malé a stredné podniky budú schopné zúčastniť sa na činnosti Európskeho inovačného a technologického inštitútu a využívať jeho výhody. Sú to tie, kde vplyv na zamestnanosť bude najväčší a sú to presne tie, ktoré sú dostatočne flexibilné a výkonné pre rýchlu implementáciu inovácií.
<P>
Sú to predovšetkým priority Inštitútu, ktoré sa zmenili. Európsky inovačný a technologický inštitút, ako napovedá jeho názov, sa má zamerať na inováciu. Ďalšie dva body znalostného trojuholníka, vzdelávanie a výskum, sú dôležité, ale inovácia jasne predstavuje vrchol trojuholníka; je to stredobod záujmu a hlavný cieľ. V budúcnosti musíme investovať do kvalitného vzdelania a základného výskumu, ale ako dobre vieme, inovácia je Achilova päta Európy.
<P>
Američania podávajú o tretinu viac žiadostí o patent na Európskom patentovom úrade než sami Európania. Potrebujeme vyspelejšie výrobky a služby založené na vedeckých poznatkoch.
<P>
Za desať rokov Čína zvýšila svoj podiel hrubého národného produktu použitého na výskum a vývoj z nuly na súčasnú úroveň 1,5 %. Až v 17 členských štátoch EÚ je hrubý národný produkt určený pre investície do výskumu a vývoja stále podstatne nižší než v iných svetových hospodárskych veľmociach.
<P>
Stále viac alarmujúca je skutočnosť, že za posledné roky zaznamenávame pokles investícií, nie nárast. Viac- menej zlý je stav rizikového kapitálu. Lisabonská stratégia vyžaduje dynamický prístup. Prečo nedôverujeme vlastným návrhom? Vysoká úroveň vzdelávania a výskumu produkuje primálo komerčných a funkčných aplikácií, alebo sú zriedkavejšie uplatňované než v konkurenčných krajinách. Komplikovaný je aj náš patentový systém. Nemal by sa stať únik mozgov pre Úniu vážnym problémom, keď sa chce stať vedúcou svetovou ekonomikou založenou na vedeckých poznatkoch?
<P>
EIT nebude eliminovať tieto problémy, ale môže ich zľahčiť tým, že pôjde príkladom. Obchodnému sektoru poskytne nový spôsob nadviazania spolupráce vo vzdelávaní a výskume. Vytvorí príležitosti pre komerčné využitie výskumu a vytvorí užšie bilaterálne zväzky. EIT sa nestane super univerzitou, ktorá si stráži svojich najlepších výskumníkov, čo zaručujú pozmeňujúce a doplňujúce návrhy Parlamentu. Po prvotných problémoch s financovaním je situácia teraz jasná. Jedno zo Znalostných a inovačných spoločenstiev, ktoré som navrhol, sa bude sústrediť na informačnú a komunikačnú technológiu. Na tento účel sme dostali z obchodného sveta už značné množstvo finančných prostriedkov. Financovanie teda nepredstavuje problém. Skúmania a pokusy samotné nepostačujú; potrebujeme spoluprácu a z tohto dôvodu bol založený EIT.
<P>
S Radou sme dosiahli vynikajúci kompromis, ktorý je pre nás veľmi výhodný, a preto by som chcel každého požiadať, aby prejavil svoju podporu v nadchádzajúcom hlasovaní. Ďakujem.
<P>
(potlesk)
<SPEAKER ID="053" NAME="Ján Figeľ">
člen Komisie. - Vážený pán predseda, som skutočne rád - a nie je to len diplomatická fráza - že sa tu dnes môžem vyjadriť k príležitosti podporiť inovácie v Európe. Myslím, že hlasovanie Parlamentu bude veľmi dôležité.
<P>
Ako spomenul pán Paasilinna, od začiatku sme prešli už dlhú cestu, ale rád by som Parlamentu pripomenul, že to bola cesta plná skepsy, zdráhania a váhania nad podporou inovácie prostredníctvom založenia takéhoto inštitútu a som rád, že sme dokázali zmeniť tieto prvotné postoje na konsenzuálne a podporné postoje zo strany členských štátov, Parlamentu, inštitúcií a partnerov. Pripomínam snahu fínskeho, potom nemeckého, portugalského a teraz slovinského predsedníctva. Chcel by som vyjadriť vďačnosť najmä pánovi spravodajcovi Parlamentu Paasilinnovi za jeho pomoc a podporu a taktiež pani predsedníčke Výboru pre priemysel, výskum a energetiku Nieblerovej ako aj pánovi Bögeovi, predsedovi Výboru pre rozpočet, a pani spravodajkyni Výboru pre kultúru a vzdelávanie Hennicot-Schoepgesovej. Bez ich úsilia a pomoci by sme sa nedostali až sem.
<P>
Myslím, že je to príležitosť ukázať, že Európa je schopná a pevne rozhodnutá zlepšiť svoju inovačnú schopnosť v globalizovanom svete. Technologická inovácia je kľúčom k rastu, zamestnanosti a konkurencieschopnosti a toto je základ pre sociálne blaho našich občanov. Navrhujeme plne integrovať tri strany znalostného trojuholníka - vzdelávanie, výskum a inováciu - prostredníctvom spolupráce medzi partnermi z obchodnej oblasti, výskumu a akademickej obce. Títo budú spolupracovať v takzvaných Znalostných a inovačných spoločenstvách.
<P>
Myslím, že teraz, po všetkých prípravách, je ten správny čas uviesť Európsky inovačný a technologický inštitút (EIT) do života. Ako isto viete, uskutočnili sme už niekoľko krokov a informoval som výbor, že sme zaviedli postup pre vymenovanie správnej rady. Existuje tu špeciálny, vysoko kvalitný, nezávislý identifikačný výbor, ktorý teraz pripravuje kritériá na menovanie správnej rady. Potom sa pokúsime zostaviť skupinu 18 ľudí, ktorí začnú pracovať ako správna rada. Identifikačný výbor pracuje úplne nezávisle a autonómne. Myslím, že toto je základ pre úspech EIT a legitímnosť správnej rady.
<P>
Parlament a Rada budú plne informovaní o výberovom konaní a o výsledku. Komisia zostaví priebežnú správu po ukončení prvej fázy výberového konania a záverečnú správu po ukončení konania. Parlament a Rada budú mať potom jeden mesiac na oboznámenie sa s navrhnutými členmi správnej rady EIT. Ich vysoká kvalita, nesporná reputácia, úplná nezávislosť a schopnosť zastupovať záujmy sektoru, ktorý reprezentujú - vyššie vzdelávanie, výskum a obchodná oblasť - budú krátkodobo aj dlhodobo základom dôveryhodnosti Inštitútu.
<P>
Dovoľte mi zdôrazniť nesmierne dôležitý prvok. Rád by som oficiálne konštatoval, že Európska komisia je plne zaviazaná rešpektovať princípy autonómie a nezávislosti rady, ktoré sú uvedené v nariadení, a nebude plniť žiadnu úlohu v strategickom rozhodovacom procese EIT. Na tomto základe bude Komisia poskytovať rade administratívnu a finančnú podporu na jej žiadosť a v miere, ktorá je potrebná v štádiu začatia. Na začiatok je potrebná určitá pomoc.
<P>
Táto podpora má umožniť rade vybrať prvé Znalostné a inovačné spoločenstvá (KIC) v priebehu 18-mesačného obdobia a v žiadnom prípade nebude zasahovať do strategického rozhodovacieho procesu. Je v našom spoločnom záujme, aby EIT začal pracovať v časovom rámci uvedenom v nariadení. Úprimne očakávam úspešné zriadenie EIT a ešte raz by som chcel vyjadriť hlbokú vďačnosť podpore a pomoci Parlamentu.
<SPEAKER ID="055" NAME="Romana Jordan Cizelj">
v mene skupiny PPE-DE. - (SL)
<P>
Uplynuli už tri roky, odkedy sa prvý raz objavila myšlienka založenia Európskeho inovačného a technologického inštitútu. Avšak už dávnejšie bola známa skutočnosť, že kľúčom k väčšej konkurenčnej schopnosti a inovácii je primeraná starostlivosť o kvalitu ľudských zdrojov. EIT ponúka riešenie tohto problému na európskej úrovni.
<P>
Základy sú už postavené. Teraz nastal čas na rýchlu a efektívnu implementáciu dohodnutých opatrení. Chcela by som poďakovať poslancom Európskeho parlamentu, spravodajcovi a najmä členom mojej parlamentnej skupiny za to, že nám umožnili dosiahnuť dohody a v spolupráci s Komisiou a Radou pripraviť dobrý návrh, ktorý obsahuje väčšinu z našich hlavných myšlienok.
<P>
Inovácia je jadrom EIT. Naša iniciatíva umožnila inštitútu stať sa symbolom výnimočnosti a rozpoznateľnou značkou európskej kvality. Významným úspechom je sieťová štruktúra nezávislých Znalostných a inovačných spoločenstiev, spomenutých v súčasnom návrhu. Sme úspešní aj pri riešení zložitého a komplikovaného problému organizácie činnosti inštitútu.
<P>
Súčasný návrh ponúka riešenie vo forme strategického inovačného programu, ktorý optimalizuje rovnováhu medzi zodpovednosťou za politiku a nezávislosťou odborníkov a jasne definuje kompetencie pre dlhodobé strategické plánovanie.
<P>
S finančnými zdrojmi, o ktorých sa už hovorilo, môžeme urobiť kus práce. Východiskové pozície sú dobré, ale efektívna implementácia závisí ako obvykle od nás a našej vôle a vytrvalosti.
<SPEAKER ID="056" NAME="Hannes Swoboda">
v mene skupiny PSE. - (DE) Vážený pán predsedajúci, na začiatku by som sa chcel ospravedlniť, že som po prejave odišiel, lebo som mal stretnutie s pánom predsedom Pötteringom. Chcel by som sa srdečne poďakovať môjmu kolegovi pánovi Paasilinnovi za jeho angažovanosť v tejto záležitosti a taktiež komisárovi za jeho podporu.
<P>
Skutočne verím, že EIT je dôležitým európskym nástrojom. Pán Paasilinna už konštatoval, že v Európe vydávame málo prostriedkov na výskum a vývoj a vydávame málo prostriedkov na kvalitný výskum. V celej Európe ako vo väčšine krajinách - prinajmenšom vo väčšine členských štátov - by sa mohlo, malo a musí vydávať viac prostriedkov. EIT nie je práve konkurenčná inštitúcia, ale má tento výskum podnecovať, má tvoriť nové iniciatívy. Mám na mysli napríklad to, aké je v oblasti energetiky dôležité, že sa snažíme vyvíjať nové energetické technológie.
<P>
A keďže je to také dôležité, požiadam komisára, aby nástojil na rýchlom vykonaní potrebných rozhodnutí. Jedno rozhodnutie sa napríklad týka hlavného sídla administratívy. Ako človek, ktorý pochádza z Viedne a ako Rakúšan by som samozrejme chcel, aby bolo hlavné sídlo vo Viedni. Avšak akékoľvek bude rozhodnutie, malo by byť vykonané rýchlo, aby mohol EIT začať čo najskôr pracovať.
<SPEAKER ID="057" NAME="Jorgo Chatzimarkakis">
v mene skupiny ALDE. - (DE) Vážený pán predsedajúci, v prvom rade chcem zablahoželať pánovi Reino Paasilinnovi, nášmu spravodajcovi, ako aj pánovi komisárovi Figeľovi. To, čo sme dokázali v takom krátkom čase, bol skutočne vrcholný úspech! Spravodajca bol usilovný a rozvážny a všetkých nás intenzívne zapojil.
<P>

<P>
Chcel by som však zablahoželať najmä predsedovi Komisie, pánovi Barrosovi. Skutočne si musíme uvedomiť, že tento projekt bol jeho vlastnou iniciatívou v januári 2005. V priebehu troch rokov sme tento projekt postavili na nohy. To je veľkolepé. V Európe sme rýchli a v tejto chvíli musím ešte raz zopakovať, že je to náš vrcholný úspech. Hoci ide o vážnu záležitosť, jej príprava trvala len tri roky. Musíme sa zaoberať vzdelávaním. Vzdelávanie leží v centre kultúrnej a vzdelávacej zvrchovanosti v krajinách Nemecka, v krajine, ktorú poznám najlepšie a vzdelanie je samozrejme aj v centre pozornosti členských štátov.
<P>
Dokázali sme taktiež urobiť kompromis. Hovorím o financiách. Dlhý čas sme sa trápili nad otázkou, odkiaľ by sme mohli získať peniaze. Navyše sme dokázali na prvý pokus zostaviť kompletný rozpočet. V minulosti to bola len dotácia, dotácia, dotácia. Dobre poznáte rozpravy. A teraz je tu po prvý raz inovácia namiesto dotácie! To je úžasné! Chcel by som poďakovať najmä mojim kolegom z Výboru pre poľnohospodárstvo a rozvoj vidieka, keďže museli pristúpiť na kompromisy.
<P>

<P>
Dokázali sme veľmi rýchlo vyriešiť sporné otázky ako napríklad rozsah nezávislosti EIT, dĺžku trvania pilotnej fázy, vzťah EIT k Siedmemu rámcovému výskumnému programu, otázku kanibalizácie a dokonca to, čomu sa hovorí "nálepka EIT", t.j. otázka, čo všetko by mala táto nálepka obsahovať, keď je projekt uvedený pod vlajkou EIT. Toto všetko sme vyriešili.
<P>
Teraz k implementácii. V súčasnej dobe - ako povedal pán komisár Figeľ - sa pripravuje správna rada a Európsky parlament (ďakujem, že ste nás zapojili) bude zvažovať, kto bude sedieť v rade, čo pokladáme za veľmi dôležité.
<P>
Taktiež treba vybrať témy. Pán Svoboda sa zameral na tému energetiky. V skutočnosti by sme sa mali zamerať na celkovú odpoveď Európy na klimatické zmeny prostredníctvom činnosti EIT, napr. na otázku energetickej efektívnosti atď. Musíme však hovoriť aj o umiestnení EIT. Štrasburg považujem stále za výborné miesto. Doteraz sa o tom nikdy tak jasne nerozprávalo, ale už sa musíme rozhodnúť. Táto budova je vhodné miesto pre EIT a Európsku výskumnú radu. Štrasburg by sa mohol stať "Scienceburgom” a touto otázkou by sme sa mali zaoberať.
<SPEAKER ID="058" NAME="Konrad Szymański">
v mene skupiny UEN. - (PL) Vážený pán predsedajúci, je výborné, že dnes končíme legislatívnu prácu týkajúcu sa založenia Európskeho inovačného a technologického inštitútu. Umiestnenie správnej rady a Znalostných a inovačných spoločenstiev bude ďalším krokom smerom k spoločnému znalostnému trhu v Európskej únii.
<P>
Počas svojej poslednej návštevy v Poľsku komisár Verheugen zopakoval, že zaradenie nových členských štátov do štruktúr spoločného trhu posilnilo jeho potenciál a bola úspechom pre všetky strany. Apelujem na to, aby sa táto pozitívna skúsenosť využila ako ukazovateľ v tejto záležitosti.
<P>
Umiestnenie rady inštitútu v meste Vroclav bude krokom, ktorý prinesie úžitok v rámci súdržnosti v Európe. Uľahčí získanie podpory nových krajín pre zvýšenie financovania výskumu a vývoja v nadchádzajúcom rozpočte Únie. Nakoniec uvoľní inovačný potenciál v rámci celej Európy.
<P>
Podpora kandidatúry mesta Vroclav nie je len záležitosťou provinciálneho egocentrizmu; je to prirodzený dôsledok úvah, ktoré sa snažia slúžiť záujmom celej Európskej únie.
<SPEAKER ID="059" NAME="Miloslav Ransdorf">
v mene skupiny GUE/NGL. - (CS) Chcel by som povedať, že od dôb Kondratievovej teórie dlhých vĺn vieme, že vznik inovácií a ich zavádzanie do spoločnosti je objektívny proces, je proces, ktorý má určitú objektívnu zákonitosť. Ako ľudia činní v politickej sfére môžeme podporiť inováciu. Osobne si myslím, že EIT je pre budúcnosť Európy dôležitejšia inštitúcia než napríklad Európska komisia. Verím, že sú tri zásadné veci, ktoré môžu pomôcť v spoločenskom vedomí, v popularizácii vedy a jej významu.
<P>
Po prvé to, aby boli vedci chápaní ako hodnotový vzor v spoločnosti. Nesmierne dôležité je napríklad to, aby človek, ako je pán Holý, významný chemik v našej krajine, ktorý má desiatky patentov, bol chápaný ako hodnotový vzor pre mládež skôr než športovci alebo speváci. Teda by sme sa mali snažiť vytvoriť - použijem nový slogan - "hodnotový vzor".
<P>
Po druhé by sme sa mali snažiť dosiahnuť obnovené "hodnotové vodcovstvo". V Európe sa narodilo viac vedcov než na ostatných kontinentoch spolu. Hodnota vedy bola pre Európanov zásadná. Mali by sme sa snažiť o to, aby Európa v tejto oblasti opäť získala vedenie.
<P>
A po tretie je tu presadzovanie niečoho, čo by som nazval "pokrokový duch", ktorý by ukazoval Európe cestu vpred.
<SPEAKER ID="060" NAME="Jana Bobošíková" AFFILIATION="NI">
(CS) Dámy a páni, čísla Svetovej organizácie duševného vlastníctva jasne hovoria, že problémom Európy nie je nedostatok nových myšlienok. To, čo naozaj chýba, je ich transformácia do obchodných príležitostí.
<P>
Úspech v globálnej ekonomike ale nezariadi Európsky inovačný a technologický inštitút. Inovačnej konkurencieschopnosti pomôže len väčšia dostupnosť financií vrátane rizikového kapitálu a vytvorenie prostredia kreativity a naozaj akademickej a podnikateľskej slobody spolu so zodpovedajúcim odmeňovaním výsledkov vynikajúcich vedcov.
<P>
Dámy a páni, som zásadne proti zriadeniu Európskeho inovačného a technologického inštitútu. Neprinesie totiž EÚ konkurenčnú výhodu. Bude len zbytočnou štruktúrou, ktorá dubluje existujúcu podporu vedy, vývoja a vzdelávania. Bude ďalším miestom, kde neprduktívne utopíme peniaze daňových poplatníkov.
<P>
A navyše mu hrozí rovnaká blamáž ako systému Galileo. Súkromný sektor, na ktorého prostriedky Komisia a Rada spoliehajú, totiž vôbec nepozná dôvod, prečo by mal financovať nezmyselný politicko-úradnícky sen.
<SPEAKER ID="061" NAME="Angelika Niebler" AFFILIATION="PPE-DE">
(DE) Vážený pán predsedajúci, pán komisár, dámy a páni, v prvom rade ma prosím ospravedlňte, že som tu nemohla byť od začiatku rozpravy. Predošlá rečníčka práve rozprávala o projekte Galileo. Oneskorila som sa, lebo som viedla rokovania o projekte Galileo.
<P>
V prvom rade patrí moja vďaka nášmu spravodajcovi pánovi Paasilinnovi, ktorý vykonal vynikajúcu prácu spolu so svojim tieňovým spravodajcom. Moja vďaka patrí taktiež pánovi komisárovi Figeľovi, ktorý sa intenzívne zapojil do konzultácií, takže dnes môžeme hlasovať o správe, ktorú aj medzi nami v Parlamente prijme veľká väčšina.
<P>
Pred troma rokmi sme začali rozpravu otázkou, či potrebujeme Európsky inovačný a technologický inštitút. Odpoviem veľmi rozhodne, áno, potrebujeme tento inštitút. Musíme dohnať resty v prenose technológie. Máme výborných vedcov a výskumníkov vo všetkých 27 krajinách. Čo nám však chýba, je transformácia vynikajúcich výsledkov z výskumu do tržných výrobkov a služieb. Technologický inštitút - Inovačný inštitút - by mal byť tomu prínosom.
<P>
Návrh Komisie smeruje v súčasnosti k zriadeniu nového izolovaného inštitútu. My v Parlamente sme povedali nie, to nechceme! Chceme vybudovať sieťovú štruktúru, ktorá integruje podniky, vysoké školy a výskumné inštitúty v Európe. Dokazuje to naša správa. Dúfam vo väčšinový súhlas. Sme na správnej ceste.
<P>

<P>
Pozitívne je, že sme počas našich rozpráv nediskutovali o umiestnení. V opačnom prípade, pán Chatzimarkasis, by sme dnes neboli pripravení ani schopní dokončiť tento projekt a ďalších päť rokov by sme zrejme stále diskutovali, či potrebujeme Technologický inštitút.
<SPEAKER ID="062" NAME="Gyula Hegyi" AFFILIATION="PSE">
Vážený pán predsedajúci, veda a technológia sú naše reálne príležitosti vyrovnať sa globálnej konkurencii. Mnoho storočí bol náš kontinent centrom vedeckého a technologického rozvoja a európska veda bola vždy medzinárodná. Dokonca v časoch železnej opony tu fungovala intenzívna výmena myšlienok a návštev vedcov a v súčasnosti nemusí vedecká komunita prekonávať už takmer žiadne hranice.
<P>
Zriadenie Európskeho inovačného a technologického inštitútu je dôležitým krokom, ktorým sa bude pokračovať v tejto odvekej tradícii nášho kontinentu. Vítam tento krok a samozrejme vítam vynikajúcu správu môjho kolegu pána Paasilinnu.
<P>
V mene mojej vlády, národu a vedcov, navrhujem Budapešť ako sídlo EIT. Naše úspechy vo vedách o živote, v boji proti klimatickým zmenám a v environmentálnych štúdiách sú najlepšími dôvodmi. A moje domovské mesto Budapešť by taktiež mohlo poskytnúť príjemnú a povzbudzujúcu atmosféru.
<SPEAKER ID="063" NAME="Lena Ek" AFFILIATION="ALDE">
Vážený pán predsedajúci, chceme, aby bola Európa konkurencieschopná, šetrná k životnému prostrediu a sociálne zodpovedná. Na svetovom trhu je však silná konkurencia, a aby sme boli schopní zúčastniť sa tejto súťaže, potrebujeme európsky projekt a musíme dať dohromady naše zdroje ako v USA, keď sa rozhodli vyslať človeka na Mesiac. Myslím si, že Európsky inovačný a technologický inštitút môže byť našou platformou pre projekt "vyslania človeka na Mesiac" v zmysle spojenia kvalitných výskumníkov a zlúčenia našich zdrojov.
<P>
Doteraz definované oblasti ako klimatické zmeny a telekomunikácie sú oblasti, ktoré sú dôležité pre Európu a jej konkurencieschopnosť ako aj pre budúcnosť Európy a jej občanov. Myslím si, že zmena, ktorá zaručuje akademickú výchovu, je obzvlášť dôležitá.
<P>
Nakoniec by som rada podporila želanie pána Chatzimarkakisa využiť priestory, ktoré už máme.
<SPEAKER ID="064" NAME="Ryszard Czarnecki" AFFILIATION="UEN">
(PL) Vážený pán predsedajúci, o tri mesiace sa rozhodne, ktoré európske mesto sa stane sídlom správnej rady Európskeho inovačného a technologického inštitútu.
<P>
Toto rozhodnutie bude politické aj založené na faktoch. V snahe vyrovnať rozdiely medzi starou a novou Úniou sa objaví konglomerát krajín, ktoré sa nedávno pripojili k Európskej únii. Na základe faktov, ale nezabúdajúc ani na politické kritériá, ktoré som spomenul si myslím, že dokonalým, ideálnym centrom by sa mohlo stať poľské mesto Vroclav, ktorého históriu stáročia vytvárali sčasti Česi, Rakúšania, Židia a Nemci ako aj Poliaci.
<P>
Dôvody v prospech mesta Vroclav sú nasledovné: jeho významný intelektuálny potenciál; skutočnosť, že je to už silné akademické centrum; vysoká koncentrácia kapitálu a významných spoločností vrátane zahraničných spoločností v oblasti Dolnosliezskeho vojvodstva, ktoré by sa mohli stať partnermi EIT; a nakoniec tesná blízkosť ďalších dvoch členských štátov: Nemecka a Českej republiky. Množstvo nositeľov Nobelovej ceny pochádza z mesta Vroclav. Mesto sa v súčasnosti angažuje vo vysoko rozvinutej vedeckej spolupráci s mnohými vzdelávacími inštitúciami a vedeckými centrami v celej Európe aj mimo Európy.
<P>
Verím, že rozhodnutie urobiť Vroclav sídlom správnej rady Európskeho inovačného a technologického inštitútu by bolo optimálne z hľadiska harmonického vedeckého a technického vývoja v EÚ, čím sa skoncuje s rozdelením na starú a novú Európu.
<SPEAKER ID="065" NAME="Zdzisław Kazimierz Chmielewski" AFFILIATION="PPE-DE">
(PL) Vážený pán predsedajúci, rečníkov čas je obmedzený len na jednu minútu, z čoho plynú samozrejme určité dôsledky. Napríklad musím vynechať tému financovania. Spojovacím článkom programových diskusií, o ktoré sa zaslúžil najmä spravodajca, bola myšlienka inovácie, ktorá sa stane realitou v znalostných spoločenstvách. Moja krajina, ktorá neskrýva svoj jasný záujem o založenie inštitútu, vidí príležitosť pre spoločenstvá, aby fungovali prostredníctvom prezieravo vytvoreného spojenia s inštitútom, hoci bez obmedzenia ich rozsiahlej nezávislosti.
<P>
Vládne organizácie pochopiteľne kladú dôraz na praktické prednosti spoločenstiev a pokladajú ich za oporné body znalostného trojuholníka: vzdelávanie, výskum a priemysel. V tom istom čase potvrdzujú ochotu európskych výskumných centier zriadiť spoločenstvá, ktoré sa začnú sústrediť na tri sektory: obnoviteľná energia, klimatické zmeny a informačná technológia. Ako poslanec Parlamentu mám povinnosť, ktorú rád vykonám, potvrdiť, že mesto Vroclav, známe ako centrum vedy v Poľsku, má nárok stať sa výnimočným v tomto ohľade.
<SPEAKER ID="066" NAME="Teresa Riera Madurell" AFFILIATION="PSE">
(ES) Vážený pán predsedajúci, v prvom rade by som chcela zablahoželať pánovi Paasilinnovi, že došlo k dohode o záležitosti, ktorá od jej samotného počiatku nebola jednoduchá. Financovanie bolo hlavným nevyriešeným problémom pri prvom čítaní a vítame skutočnosť, že sme dosiahli spoločný postoj.
<P>
Nemali by sme zabudnúť, že prvotná myšlienka zriadenia inštitútu bola inšpirovaná inými, už existujúcimi kvalitnými modelmi, ale mali by sme si taktiež uvedomiť, že sa vynaložilo veľké úsilie, aby sa táto myšlienka uviedla do života s prihliadnutím na nevyhnutnú adaptáciu zložitosti a rôznorodosti Európy. Výsledkom bol nový nástroj so schopnosťou integrovať tri osi znalostí - vzdelávanie, výskum a inováciu - ktoré by mali slúžiť ako katalyzátor multidisciplinárnej inovácie, ktorá je taká dôležitá pre zlepšenie konkurencieschopnosti.
<P>
Sme preto presvedčení o zriadení spoločenstiev pre inováciu a znalosti ako strategických integrovaných sietí vysokých škôl, výskumných centier a podnikov, v ktorých sa študenti, výskumníci a znalosti môžu voľne pohybovať a kde by sa činnosť mohla sústrediť na oblasti najvyššieho vedeckého a strategického záujmu, ako napríklad obnoviteľná energia alebo informačné a telekomunikačné technológie.
<P>
Dúfame, že EIT bude v blízkej budúcnosti prinášať plody, v ktoré všetci dúfame.
<SPEAKER ID="067" NAME="Grażyna Staniszewska" AFFILIATION="ALDE">
(PL) Vážený pán predsedajúci, opäť by som chcela vyjadriť nadšenie, že Spoločenstvo volá po nevyhnutnosti inovácie v Európe. Pre nové členské štáty je to obzvlášť dôležité, keďže sú pre ne inovačné technológie veľkou príležitosťou urobiť skok do civilizácie a urýchliť vlastný rozvoj. Z tohto dôvodu s nadšením podporujeme vynikajúco skoncipovaný projekt predložený mestom Vroclav, ktoré sa uchádza o sídlo správnej rady inštitútu.
<P>
Čo by nás, okrem Štrasburgu, zachránilo pred nákladnými výletmi podniknutými jedenkrát za mesiac? Nuž, bolo by to mesto Vroclav - Vroclav, ktorý leží na hraniciach starej a novej Európy; nie je to hlavné mesto, ale je to prospievajúce mesto s vynikajúcimi univerzitami s takmer 150 000 študentmi. Poľské vnútroštátne orgány, miestne orgány v meste Vroclav a poľský akademický svet sú plne pripravené na menovanie. Umiestnenie sídla Inovačného a technologického inštitútu v meste Vroclav by sa stalo symbolickým gestom a v každom prípade by spĺňalo kritériá vysokej kvality.
<P>
Sieť Znalostných a inovačných spoločenstiev, ktoré tvoria časť Európskeho inštitútu musí byť rovnomerne rozptýlená po celej Európskej únii. Inštitút by mal byť nástrojom, ktorý mobilizuje celé územie Spoločenstva a musí byť vhodný pre zvýšenie konkurencieschopnosti, inováciu a technologický proces ako predchodca hospodárskeho rozvoja pre celú Európsku úniu. Verím, že prostredníctvom takejto iniciatívy, ako je EIT, môžeme splniť výzvy globálneho znalostného hospodárstva pri realizácii ambicióznych cieľov Lisabonskej stratégie.
<SPEAKER ID="068" NAME="Pierre Pribetich" AFFILIATION="PSE">
(FR) Vážený pán predsedajúci, dostávame sa do konečnej fázy zriadenia EIT. Chválim rokovania, ktoré sa uskutočnili medzi rozličnými inštitúciami s cieľom dosiahnuť vyvážené riešenie, ktoré sa týka zriadenia tohto inštitútu ako symbolu inovácie v súlade s najvyššími ambíciami. Prvé Znalostné a inovačné spoločenstvá sa zamerajú na kľúčové oblasti, ako sú klimatické zmeny a zdroje obnoviteľnej energie, nezabúdajúc na nanotechnológie, ktoré vyžadujú riadnu podporu.
<P>
Európska únia sa bude jednoznačne zameriavať na inováciu. Európa inovácie, inovácia Európy - EIT je chýbajúci článok medzi týmito dvoma pojmami; chýbajúci článok, ktorý, ak sa prijme v zajtrajšom hlasovaní, umožní rozvoj Európskej únie. Ako vraví Anatole France, treba veriť ružiam, že rozkvitnú. EIT je ako ruža v záhrade Európy. Aby EIT rozkvitol, musí rásť v dobrých klimatických podmienkach .
<P>
Pri prvom čítaní som vyjadril svoju ľútosť nad skromnými finančnými zdrojmi pridelenými do EIT, nad nedostatkom tejto podpory: 308 miliónov EUR nepostačuje na splnenie našich ambícií. Vážený pán predsedajúci, komisár, dámy a páni, z tohto dôvodu musíme zmeniť finančnú klímu a poskytnúť potrebné zdroje, aby naše skutočne reálne ambície mohli nadobudnúť podobu.
<SPEAKER ID="069" NAME="Lambert van Nistelrooij" AFFILIATION="PPE-DE">
(NL) Som rád, že som dostal túto príležitosť. Vlastne je to výborné pustiť sa do projektu, ktorý je ešte len na začiatku, ale už od základov skrýva v sebe veľkú silu, čo bude v budúcnosti predstavovať špecifickú značku kvality.
<P>
Druhý bod je nasledovný: spolu s pánom Paasilinnom som sa snažil o prepojenie s priemyslom, o nomenklatúru týkajúcu sa inovácie a v tejto súvislosti som veľmi spokojný s názvom "Inovačný a technologický inštitút". Pri čítaní dokumentov však zisťujem, že ešte stále máme s týmto názvom ťažkosti. V dokumentoch Komisie sa niekedy používa tento názov, ale nie v dokumentoch Parlamentu, preto je veľmi dôležité, aby sa tento inštitút odteraz označoval riadnym a správnym názvom.
<P>
Tretí a posledný bod sa týka umiestnenia. Chcel by som sa pripojiť k rečníkom, ktorých rodná reč nie je francúzština, ako napr. k pani Ekovej a pánovi Chatzimarkakisovi, ktorí nás dnes vyzvali podporiť Štrasburg - "Scienceburg" ako ho nazval pán Chatzimarkakis. Je to mesto administratívneho charakteru a zriadenie inštitútu má administratívny charakter; nie je to veľký inštitút. Vyriešilo by sa tým aj množstvo politických problémov.
<SPEAKER ID="070" NAME="Lidia Joanna Geringer de Oedenberg" AFFILIATION="PSE">
(PL) Vážený pán predsedajúci, myšlienka zriadenia Európskeho inovačného a technologického inštitútu bola pred tromi rokmi v období jej vzniku privítaná so značnou skepsou, takže súčasný kompromisný text nariadenia by sme mohli pokladať za veľký úspech. Inštitút môže začať fungovať už toto leto po tom, čo Rada rozhodne o jeho umiestnení, a navrhovaná štruktúra Znalostných a inovačných spoločenstiev má šancu stať sa vynikajúcim stimulátorom inovácie v celej EÚ.
<P>
Poskytnutie riadneho právneho základu a následné umožnenie financovania inštitútu bolo jednou z mojich priorít ako spravodajkyne Výboru pre právne veci. Teší ma, že Rada prijala tieto návrhy. Revízia finančných vyhliadok na roky 2007 - 2013 umožnila Inštitútu získať financie vo výške približne 309 miliónov EUR, čo znamená dobrý začiatok. Dúfam, že strednodobá revízia poskytne ešte 2 miliardy EUR, ktoré sú stále potrebné pre zriadenie projektu ako celku.
<P>
Existencia elity je veľmi dôležitá pre vedeckú sféru v nových členských štátoch, ktorá vlastní značný a doposiaľ nevyužitý potenciál. Som preto toho názoru, že návrh umiestniť jednu zo štruktúr v meste Vroclav - v meste, ktoré má viac než 140 000 študentov - bude vynikajúcou európskou investíciou do budúcnosti. Nakoniec by som chcela srdečne zablahoželať pánovi Paasilinnovi za jeho skvelú spoluprácu.
<SPEAKER ID="071" NAME="Jacek Protasiewicz" AFFILIATION="PPE-DE">
(PL) Vážený pán predsedajúci, môj maďarský kolega, poslanec Európskeho parlamentu z Budapešti povedal, že dokonca počas obdobia železnej opony existovala spolupráca medzi vedeckými inštitúciami v Európe, treba však povedať pravdu: železná opona rozdelila vedu v Európe na dva tábory - západný tábor, ktorý sa vyvíjal v slobodnom svete a mal finančnú podporu, a východný tábor. Bolo by dobré, keby Európsky technologický inštitút, ktorý zriadime dnes alebo zajtra, neposkytoval len príležitosť pre Európsku úniu zúčastniť sa globálnej inovačnej súťaže, globálneho boja o poznatky, ale aby slúžil na zjednotenie týchto dvoch táborov, ktoré rozdelila história.
<P>
Chcel by som sa pripojiť k mojim poľským kolegom, ktorí odporúčali mesto Vroclav ako miesto centrály alebo jedného z oddelení Inštitútu a bol by som rád, keby úrady v tomto meste boli pripravené investovať peniaze, ktoré sú také potrebné pre úspech tohto projektu.
<SPEAKER ID="072" NAME="Erna Hennicot-Schoepges" AFFILIATION="PPE-DE">
(FR) Vážený pán predsedajúci, chcela by som zablahoželať spravodajcovi pánovi Paasilinnovi a pánovi komisárovi a chcela by som spomenúť niečo, čo sa v rozprave nepovedalo, a to, že bez akademického sveta a jeho podpory by sme tu dnes neboli. Ak by vysoké školy bránili zradeniu tohto nového Inštitútu, ktorý po prvý raz predstavuje spoluprácu medzi priemyslom, súkromným sektorom, oblasťami výskumu a akademickými inštitúciami, tento Inštitút by neuzrel svetlo sveta.
<P>
Za predpokladu, že by náš predseda krátkou poznámkou spomenul zriadenie inštitútu bez poskytnutia vhodného rozpočtu a Komisár pre vedu a výskum by vôbec nesúhlasil s inštitútom, všetky zásluhy za jeho zriadenie by boli prisúdené Vám, pán Figeľ, lebo ako komisár pre vzdelávanie Ste pracovali na upokojení tých kruhov, ktoré si robili starosti nad udelením titulov a diplomov a nad svojimi vlastnými kompetenciami.
<P>
Dúfam, že tento inštitút bude veľkým úspechom a nájdete vhodných ľudí do správnej rady, ľudí so skúsenosťami v niekoľkých sférach - akademických a priemyselných - ľudí, ktorí práve nie sú angažovaní ani v jednej z nich a sú mladí. Želám vám veľa šťastia pri ich hľadaní !
<SPEAKER ID="073" NAME="Marusya Ivanova Lyubcheva" AFFILIATION="PSE">
(BG) Vážený pán komisár, dokument, ktorý sa Európsky parlament chystá prijať, je veľmi dôležitý. Chcela by som pochváliť spravodajcu a všetkých kolegov, ktorí prispeli k predloženiu a prijatiu existujúcich návrhov.
<P>
Je veľmi dôležité, že kľúčová politika je v procese tvorby. Rozvoj európskeho hospodárstva vyžaduje práve technologickú inováciu. Práve toto prispieva k svetovému rozvoju. Je mimoriadne dôležité, že znalostné spoločnosti, ktoré pracujú na základe princípov projektu budú schopné vziať do úvahy na jednej strane priority spoločnej európskej rozvojovej politiky a na druhej strane schopnosti jednotlivých členských štátov.
<P>
Je potrebné začleniť a rozvíjať najlepšie výsledky jednotlivých výskumných štruktúr a vysokých škôl, aby sa zabezpečilo prepojenie na priority v energetickom sektore, v klimatických zmenách, v nových progresívnych materiáloch, ktoré sú nevyhnutné pre rozvoj sveta.
<P>
Tento inštitút by sa mal premeniť na skutočný symbol jednoty, ako aj na centrum tej najlepšej mobility najlepších výskumných metód. Prejavom dobrej európskej politiky by bolo jeho umiestnenie v novom členskom štáte EÚ.
<SPEAKER ID="074" NAME="Sylwester Chruszcz" AFFILIATION="NI">
(PL) Vážený pán predsedajúci, dnes sme sa všetci zhodli, že by sme mali čo najviac urobiť pre podporu otvorenej znalostnej spoločnosti, aby sme dohnali svetový štandard, držali krok s rozvíjajúcim sa svetovým hospodárstvom; mali by sme investovať čo najviac prostriedkov a čo najviac diskutovať, aby sme udržali Európu v chode.
<P>
Chcel by som taktiež zdôrazniť, že umiestnenie budúceho inštitútu nie je triviálna záležitosť. Mal by byť v inovačnom regióne, v regióne mladých o otvorených myslí, v regióne veľkého potenciálu, v regióne - a to je veľmi dôležité - s priekopníckym duchom, v regióne, ktorý sa bude nachádzať medzi východnou a západnou Európou. Všetky tieto požiadavky spĺňa poľské mesto Vroclav, ktoré by som vám rád odporučil.
<P>
Nakoniec by som chcel zablahoželať spravodajcovi a každému, kto sa zúčastnil tejto inšpirujúcej rozpravy.
<SPEAKER ID="075" NAME="Miroslav Mikolášik" AFFILIATION="PPE-DE">
(SK) Hlavným cieľom lisabonskej stratégie je podporovať konkurencieschopnosť v Európe, a vyrovnať sa tak iným svetovým ekonomikám: Spojeným štátom, v Ázii (Čína a India) novým centrám, ktoré sa objavujú.
<P>
Súčasťou tejto stratégie je aj vybudovanie Európskeho technologického inštitútu, ktorý sa stretá s výraznou podporou skupiny PPE-DE. So záujmom sledujem zrod tohto inštitútu, ktorý bude potrebovať významnú finančnú podporu na dosahovanie svojich cieľov, ktoré sú však veľmi dôležité na udržanie priemyselnej konkurenčnej a inovačnej základne EÚ. Tu sa prihováram za zvýšenie tých prostriedkov, ktoré boli odsúhlasené.
<P>
Zároveň však považujem za dôležité zdôrazniť potrebu uskutočnenia projektu tohto inštitútu a som toho názoru, že je mimoriadne dôležité podporovať práve inovácie, ktoré sú nositeľmi pokroku a zvyšovania konkurencieschopnosti. Preto považujem za dôležité zdôraznenie inovácie aj v názve inštitútu, pôvodne plánovaného ako Európsky inovačný a technologický inštitút. Práve táto iniciatíva má byť dôležitým poslaním znalostnej ekonomiky, podporou výskumu a inovácií v EÚ.
<P>
A na záver mi dovoľte vyjadriť môj obdiv nad energiou a rozhodnosťou pána komisára Figeľa pri realizácii tohto projektu.
<SPEAKER ID="076" NAME="Nina Škottová" AFFILIATION="PPE-DE">
(CS) Vážený pán predsedajúci, dámy a páni, úvodom by som chcela zablahoželať pánovi komisárovi Figeľovi a taktiež pánovi spravodajcovi Paasilinnovi za všetku prácu, ktorú na tomto projekte odviedli.
<P>
Počuli sme tu pozitívne aj negatívne názory na EIT a diskusia bude určiť pokračovať ďalej, kým bude EIT skutočne uvedený do života. Na tomto fóre by som chcela zdôrazniť myšlienku, ktorá EIT podporí. A síce, že všetky peniaze z rozpočtu EÚ presunuté do vedy, výskumu a vzdelávania, sú dobre presunuté peniaze a rozhodne nie utopené peniaze. Najmä keď sa na EIT budú podieľať aj najlepšie mozgy Európy.
<SPEAKER ID="077" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, vytvorenie koherentnej hospodárskej oblasti, jednotného európskeho trhu, bolo základným dôvodom pre vznik spoločenstiev a neskôr Európskej únie. Ďalším krokom je dať európskemu hospodárstvu moderný a konkurencieschopný rozsah.
<P>
Podarí sa to len investovaním finančných prostriedkov do vzdelávania, výskumu, do nových technológií a v najširšom zmysle slova do inovácií. Nebudeme schopní čeliť týmto výzvam, ak priemysel nebude podporovať vedecký rozvoj a nové technológie, a ak miestne úrady nebudú investovať do vzdelávania.
<P>
Vlády by sa mali angažovať vo vzdelávaní na terciárnej úrovni a podporovať základný vedecký výskum. Európska únia by sa mala zatiaľ sústrediť na podporu a usmernenie inovácií. Sme si vedomí, že tieto úlohy spočívajú na členských štátoch a inštitúciách EÚ.
<SPEAKER ID="078" NAME="Ján Figeľ">
člen Komisie. - Pán predsedajúci, rád by som sa poďakoval Parlamentu za veľmi zaujímavú a presvedčivú rozpravu. Aj napriek tomu, že sa ozvali kritické hlasy o nedostatku financií alebo o tom, že opäť chceme niečo vytvoriť.
<P>
Myslím si, že najvýznamnejšia inovácia začína otvorenosťou a podporou kreativity. Výsledok konzultácie a legislatívneho procesu je skutočným príkladom otvorenosti, prínosu, angažovanosti a dokonca kreatívneho a inovatívneho prístupu. Preukázali sme inováciu tým, že sme dospeli k tomuto konsenzu a taktiež v súvislosti s obsahom tohto výsledku. Toto je ten najdôležitejší aspekt .
<P>
Úlohou EIT je predovšetkým inovácia. Je to jeden z momentov alebo pokračovaní samitu v Lahti z októbra 2006 a návrh textu sme predložili dokonca iba jeden deň pred samitom. Nikdy sme nepodporovali investície na budovanie niečoho nového v oblastiach na zelenej lúke, skôr sme si priali prísť s novým prístupom ako podporiť, zorganizovať, motivovať a zmobilizovať zdroje a partnerov s cieľom vytvoriť úspešnejšiu inováciu v Európe.
<P>
Rád by som zdôraznil, že Komisia nikdy nemala v úmysle stavať nové budovy pre EIT, ale prísť s novým prístupom. Trvalo to rok a pol: začali sme to realizovať ako súčasť lisabonskej stratégie vo februári 2005 a odvtedy sme sa veľakrát stretli pri káve, viedli sme množstvo rozhovorov, ktoré boli veľmi inšpirujúce a zaujímavé - taktiež v tejto budove - poukazujúce na to, že existuje veľa možností alebo názorov ako podporiť inováciu. Som šťastný, že sme dospeli k tomuto úspešnému spoločnému záväzku.
<P>
Veľa ľudí sa vyjadrovalo o polohe. Je to otázka pre Radu. Myslím si, že slovinské predsedníctvo sa bude snažiť riadiť tento proces tak, aby viedol k rozhodnutiu. Už boli spomenuté mená - niektoré na úrovni členského štátu. Niektoré mestá na regionálnej úrovni sa o to taktiež usilujú. Je dobré znamenie, že veľa ambicióznych kandidátov sa uchádza o sídlo EIT. Veľa univerzít a podnikov, výskumných a technologických organizácií prejavuje záujem nielen o konzultačný proces, ale aj o účasť vo výberovom konaní správnej rady a neskôr o prácu v EIT. Ako povedala slečna Hennicot-Schoepgesová, týmto nestratíme svoju identitu; ponúkame, aby túto identitu zdieľali univerzity alebo existujúce strediská a EIT, ktorý bude zriadený.
<P>
To je viac-menej všetko, čím som chcel reagovať na vaše argumenty a podporu. Ešte raz chcem zdôrazniť význam konvergentnej a horizontálnej práce. V Komisii sme na tom pracovali rovnako, ako aj Vy všetci vo výboroch v tomto Parlamente. Nebol som jediný. Nie som sám. Dosiahli sme to s podporou predsedu, pána komisára pre priemysel, pána komisára pre výskum, pani komisárky pre rozpočet a veľa ďalších. Myslím si, že je to veľmi významný odkaz pre budúcnosť: Dovoľte nám pracovať spoločne, byť otvorení a podporovať kreativitu.
<P>
Tento mesiac by som chcel navrhnúť, aby sme rok 2009 vyhlásili ako Európsky rok kreativity a inovácie. Vytvorí sa tým prepojenie s návrhmi, myšlienkami a politikami, ktoré potrebujeme pestovať a vytvoriť v Európe.
<P>
Ešte raz Vám veľmi pekne ďakujem. Nie je to hotová vec; skôr je to začiatok etapy, ktorá znamená vytvorenie, a potom môže začať skutočná práca - a dúfam, že začne úspešne.
<SPEAKER ID="079" NAME="Reino Paasilinna">
spravodajca. - (FI) Pán predseda, pán komisár, dámy a páni, mali by sme si pripomenúť časy, keď sme začínali a keď veľká väčšina bola proti tomuto celému projektu. V súčasnosti sme ho zdokonalili v spolupráci s Komisiou a Radou. Vytvorili sme niečo veľmi dynamické, čo dospelo až do štádia hlasovania a ja dúfam, že väčšina bude hlasovať za tento projekt. Toto je spôsob, ktorým môžeme spoločne pracovať.
<P>
Čo sa týka polohy, nemám žiadne stanovisko, až na to, že ide o moderný sieťový systém, v ktorom budú nezávisle pracovať výskumníci a spoločenstvá. Nebudú sústredení v hlavnom meste, ktoré bolo zvolené za sídlo inštitútu. Navyše, počet administratívnych zamestnancov bude relatívne nízky, menej ako sto ľudí, takže nebudú potrebné veľké priestory pre budovy.
<P>
Jeden aspekt je však dôležitý. Bude potrebné, aby na mieste boli dobré dopravné spojenia, najmä priame lety, keďže dobre vieme, aké je nepríjemné pracovať niekde, kde nie sú žiadne priame lety, dokonca keď sa stretnutia musia uskutočniť na letisku.
<P>
Ďalej je nevyhnutné vziať do úvahy financovanie. Je to dôležité, aj keď pre jednu navrhovanú oblasť, komunikačné technológie, financovanie je už zaobstarané. Inými slovami, ak je daná oblasť prezentovaná atraktívnym spôsobom, financie sa pre ňu určite nájdu. Určite nám nechýba kapitál.
<P>
Veľa prítomných sa vyjadrilo, že ide o nový druh spolupráce. Inštitút preto nebude konkurovať ostatným, ale vytvorí spoluprácu, ako poznamenala pani Ek. Pán Ransdorf a ostatní vyhlásili, že európsky model, ktorý bol po celé storočia vrcholom európskej vedy, by sa mal stať vrcholom svetovej vedy. Je to jeden zo spôsobov, ako zdôrazniť druh noriem kvality, ktoré potrebujeme. Ďakujem všetkým veľmi pekne za Vašu spoluprácu. Tento projekt musí byť úspešný, pretože ho Európa potrebuje. Ďakujem.
<P>
(potlesk)
<SPEAKER ID="080" NAME="Predsedajúci">
Rozprava sa skončila.
<P>
Hlasovanie sa uskutoční dnes.
<P>
Písomné vyhlásenia (článok 142)
<SPEAKER ID="081" NAME="Edit Herczog  " AFFILIATION="PSE">
písomne. - (HU) Informačná a technologická revolúcia, spoločensko-ekonomická transformácia postindustriálnej spoločnosti, otriasli vládou, hospodárstvom a politikmi vo väčšine krajín sveta a zobudili ich z pokojného spánku a väčšia pozornosť sa sústredí na pochopenie dôvodov, ktoré sa skrývajú za úspechom jednotlivých spoločenstiev, väčších regiónov alebo krajín.
<P>
Aspekty, ktoré môžu zaistiť úspech sú kreativita, kreatívna energia, nové myšlienky, ktoré môžu vytvoriť základ pre každý nový druh rozvoja. Kreativita sa stáva inováciou, ak sa premení na realitu. Dúfajme, že Európsky inovačný a technologický inštitút (EIT) bude inovatívnym duchovným dieťaťom Európskeho parlamentu. Hlavným cieľom EIT bude rozvíjať inovatívnu kapacitu Európskej únie prepojením s vyšším vzdelávaním, výskumnou obcou a zástupcami priemyslu. EIT môže zohrávať významnú úlohu tým, že zabezpečí, aby európska inovácia bola opäť známa vo svete, a aby európsky priemysel a výskumníci mali vplyv a boli ocenení. Hlavné mesto Maďarska prijalo výzvu poskytnúť sídlo Európskemu inovačnému a technologickému inštitútu. Som presvedčená, že moja krajina by bola dobrým hostiteľom pre inštitút, pretože vláda je zainteresovaná v otázkach výskumu a inovácie/rozvoja, ďalej z dôvodu výskumnej infraštruktúry krajiny, keďže Maďarsko zohrávalo úlohu pri pokroku vedy a v neposlednom rade z dôvodu maďarskej pohostinnosti. Citujúc slová maďarského učenca a laureáta Nobelovej ceny Alberta Szent-Györgyia, vyzývam Vás, aby ste podporili náš návrh stať sa hostiteľom EIT: "Maďarsko je malá krajina, čo sa týka počtu svojho obyvateľstva, ale mocnosť z hľadiska sivej hmoty. "
<SPEAKER ID="082" NAME="Janusz Lewandowski  " LANGUAGE="PL">
Pán predseda, druhé čítanie v Európskom parlamente je ďalším krokom, ktorým sa približujeme k založeniu Európskeho inovačného a technologického inštitútu. Už uplynulo veľa času, odkedy pán José Barroso predložil návrh na založenie inštitútu vo februári 2005. Myšlienka bola, že by išlo o inštitút, ktorý by podporil implementáciu lisabonskej stratégie, ktorá bola v tom čase na polceste a neprinášala plánovaný zisk.
<P>
Som si vedomý, že jedno z miest, ktoré dúfa, že bude hostiteľom sídla EIT, je poľské mesto Wrocław. Taktiež som si vedomý, že v Poľsku a v ďalších mestách, ktoré by radi privítali inštitút (Viedeň, Mníchov, Sant Cugat-Barcelona, Paríž, Oxford, Brusel, Budapešť, Nuremberg, Aachen) pretrvávajú prehnané očakávania z dôvodu predpokladanej sumy 2,4 miliardy EUR, ktorá sa bude požadovať na financovanie inštitútu. To sú celkové náklady na inštitút a sieť znalostných a inovačných spoločenstiev (KIC), u ktorých sa očakáva, že pohltia väčšinu financií. Navyše som presvedčený, že založenie inštitútu nebude schopné pomáhať pri uskutočňovaní štrukturálnych reforiem, ktoré majú rozhodujúci význam pre inováciu a konkurencieschopnosť v Európskej únii.
<P>
Napriek tomu, keďže sú nám známe ambície mesta Wrocław a kvalita administratívy v tomto meste, som presvedčený, že je to správne miesto pre EIT a som spokojný s pokrokom, ktorý sa uskutočnil smerom k založeniu inštitútu.
<SPEAKER ID="999" NAME="Alexander Stubb  " AFFILIATION="PPE-DE">
písomne. - Vzdelávanie, výskum a inovácia sú okná do budúcnosti. Sú to základné stavebné kamene toho, čo sa nazýva "znalostný trojuholník". Potrebujeme byť konkurencieschopní. Znalostný trojuholník je jedným z kľúčov.
<P>
Podporujem tento text, odkedy návrh Komisie vytvoriť Európsky technologický inštitút (EIT) sa zameriava na riešenie jedného z hlavných nedostatkov Európy: nedostatok inovácie. Chápem, že EIT je investícia do budúcnosti.
<P>
V minulosti sa vyskytol skepticizmus ohľadom pridanej hodnoty, ktorú by mohol EIT ponúknuť. Navrhovaná sieťová štruktúra je dobrým riešením. Odborný posudok spočíva v zúčastnených univerzitách a inštitúciách vyššieho vzdelávania.
<P>
Keďže si spomínam na svoje akademické roky, podporujem tiež, aby sa myšlienka EIT "znalostných a inovačných spoločenstiev" (KIC) stala nezávislou. Výber takýchto stredísk sa bude zakladať na kritériu špičkovej kvality. Podporujem túto myšlienku, pretože takýmto spôsobom EIT KIC dá najlepší smer európskej inovácií.
<P>
(Rokovanie bolo prerušené o 11.15 hod. o opäť pokračovalo o 11.30 hod.)
