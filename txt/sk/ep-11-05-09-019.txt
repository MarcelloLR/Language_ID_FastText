<CHAPTER ID="019">
Núdzové autonómne obchodné preferencie pre Pakistan (rozprava)
<SPEAKER ID="096" NAME="Predsedajúca">
Ďalším bodom programu je správa pána Vitala Moreiru v mene Výboru pre medzinárodný obchod o návrhu nariadenia Európskeho parlamentu a Rady, ktorým sa zavádzajú núdzové autonómne obchodné preferencie pre Pakistan - C7-0322/2010 -.
<SPEAKER ID="097" NAME="Vital Moreira" LANGUAGE="PT">
Túto správu som vlastne nenapísal ja. Som náhodný spravodajca, ktorý prišiel v poslednej chvíli, lebo pôvodný spravodajca na tejto správe prestal pracovať. Ako predseda výboru som preto v súlade s rokovacím poriadkom prevzal túto úlohu. Nie som len náhodný spravodajca, ale aj zdržanlivý, pretože, ak mám povedať pravdu, za túto správu som nehlasoval a mám vážne výhrady proti jej obsahu. Situácia je však taká, aká je, a je na mne, aby som sa statočne zhostil povinností, ktoré mi pripadli.
<P>
Ako vieme, táto správa o mimoriadnych obchodných preferenciách pre Pakistan má pôvod v rozhodnutí Európskej rady, ktorá poverila Komisiu, aby predložila návrh Parlamentu a Rade. Keďže tieto mimoriadne preferencie nie sú zlučiteľné s pravidlom zákazu pozitívnej alebo negatívnej diskriminácie Svetovej obchodnej organizácie (WTO), pred udelením týchto obchodných preferencií je potrebné získať výnimku WTO. Komisia napriek všetkému predložila návrh Parlamentu a Výbor pre zahraničný obchod, ktorému predsedám, sa rozhodol pokračovať v rozprave a hlasovať o tejto správe, ktorej som náhodným spravodajcom. To, čo predkladáme Parlamentu, je výsledkom tohto hlasovania.
<P>
V parlamentnom Výbore pre zahraničný obchod sa táto záležitosť ukázala byť dosť rozporuplná, pokiaľ ide o to, či - a to bola zámienka pre tento návrh Komisie - by sme mali použiť obchodné preferencie ako prostriedok núdzovej pomoci danej krajine, pokiaľ ide o trvanie a rozsah týchto obchodných preferencií a napokon pokiaľ ide o to, aké podmienky by mal splniť príjemca, v tomto prípade Pakistan.
<P>
Hoci väčšina členov výboru hlasovala za návrh Komisie na udelenie týchto mimoriadnych preferencií Pakistanu, Výbor pre zahraničný obchod v skutočnosti hlasoval aj o viacerých pozmeňujúcich a doplňujúcich návrhoch určených na obmedzenie dosahu týchto obchodných výhod poskytnutých Pakistanu, okrem iného aj o prijatí ochrannej doložky pre prípad, že dovozy z Pakistanu príliš vzrastú z dôvodu zníženia alebo zrušenia obchodných taríf. Ďalšie pozmeňujúce a doplňujúce návrhy sa týkajú napríklad požiadaviek, aby Pakistan nezavádzal ani nerušil existujúce obmedzenia vývozných komodít.
<P>
Na záver je dôležité zohľadniť, že úsilie, ktoré tu vynakladáme, by mohlo byť úplne zbytočné, keby sme nezískali výnimku WTO. V súčasnosti nevieme, kedy a či vôbec bude nakoniec udelená. V každom prípade aj keby bolo naše úsilie nakoniec zbytočné, bude to prinajmenšom vynikajúca príležitosť diskutovať o tom, nakoľko citlivé je používať mimoriadne obchodné výhody ako prostriedok núdzovej pomoci - alebo, ako v tomto prípade, ako formu splátky politického dlhu danej krajine - a aké sú hranice takéhoto použitia.
<P>
Preto podstupujeme riziko vytvorenia nebezpečného precedensu alebo, ešte horšie, politického využitia obchodných preferencií, ktoré by možno malo spĺňať kritériá, ktoré by boli skôr objektívnejšie a menej založené na voľnej úvahe a na kontexte než v tomto prípade.
<SPEAKER ID="098" NAME="Neelie Kroes">
podpredsedníčka Komisie. - Dnes diskutujeme o legislatívnom návrhu núdzových obchodných preferencií pre Pakistan. Tento návrh predložila Komisia na expresnú žiadosť Európskej rady tesne po záplavách, ktoré postihli Pakistan v lete minulého roka a mali širokosiahle ničivé následky pre krajinu a jej obyvateľov.
<P>
Rada by som poďakovala pánovi spravodajcovi a Výboru pre zahraničný obchod za tvrdú prácu a za podporu návrhu. Cieľom návrhu Komisie je zaviesť dočasné jednostranné pozastavenie dovozných ciel na 75 vývozných položiek, ktoré vyváža Pakistan. Tieto obchodné preferencie by priniesli liberalizáciu asi štvrtiny pakistanského dovozu do EÚ a platili by dva roky s možnosťou predĺženia o ďalší rok.
<P>
Európska únia si uvedomuje, že takéto obchodné ústupky najmä v citlivých odvetviach, napríklad v textilnom priemysle, by mohli ovplyvniť priemysel EÚ, a preto sme zabezpečili zachovanie rovnováhy medzi potrebami Pakistanu a záujmami nášho priemyslu a ďalších dodávateľských krajín.
<P>
Počet vybraných výrobkov je obmedzený. Stanovili sme strop pre liberalizáciu veľmi citlivých položiek a liberalizácia bude trvať len obmedzený čas. Medzičasom sme tiež požiadali Svetovú obchodnú organizáciu o udelenie výnimky z platných pravidiel WTO, čo nám umožní uskutočniť navrhované opatrenia. Ako viete, stále o tejto veci diskutujeme s ďalšími členmi WTO a dúfame, že čoskoro dospejeme k riešeniu.
<P>
Obrazy ľudí, ktorí prišli o živobytie, už možno nie sú prítomné v mysli každého, no nemali by sme zabúdať na obrovské náklady, ktoré tieto ničivé povodne vyvolali z hľadiska humanitárnych potrieb a hospodárskych škôd. Tieto obchodné opatrenia nie sú izolované. Pripájajú sa k rozsiahlej humanitárnej a rozvojovej pomoci v sume 480 miliónov EUR, ktorú EÚ poskytla Pakistanu. Ambiciózne obchodné opatrenia sú však základom trvalej hospodárskej obnovy pakistanského hospodárstva a mali by byť súčasťou našej reakcie na tieto bezprecedentné prírodné katastrofy. Dúfam preto, že Parlament návrh podporí.
<P>
Dovoľte mi teraz venovať sa niektorým z predložených pozmeňujúcich a doplňujúcich návrhov. Nebudem zachádzať do podrobností všetkých návrhov, ale dovoľte, aby som zdôraznila tie najdôležitejšie. Viem, že existujú požiadavky na udelenie autonómnych obchodných preferencií Pakistanu pod podmienkou, že dodrží určité základné zásady. Chápem obavy, ktoré v tomto smere môžu existovať, a viete, že problematika ľudských práv je neoddeliteľnou súčasťou našich dlhodobých vzťahov s Pakistanom. Vzhľadom na dočasnú povahu výnimky určenej na riešenie núdzovej situácie sa však Komisia domnieva, že tieto podmienky by neboli primerané.
<P>
Náš dialóg o ľudských právach v rámci dohody o partnerstve a spolupráci s Pakistanom je vhodným fórom na riešenie týchto otázok s Pakistanom a na dosiahnutie udržateľných riešení. Pokiaľ ide o ustanovenia, na základe ktorých by mal Pakistan povinnosť zdržať sa udržiavania, zavádzania a zvyšovania ciel alebo poplatkov pri vývoze a dovoze určitých výrobkov, som presvedčená, že takéto podmienky by vážne narušili udelenie preferencií a že sú v rozpore s duchom, povahou a účelom nášho nariadenia. Týmto nariadením navyše nemôžeme Pakistanu zakázať uplatňovať opatrenia, ktoré sú v súlade s jeho medzinárodnými záväzkami.
<P>
Na druhej strane by sme sa mohli dohodnúť na zavedení mechanizmu, ktorý by umožňoval stanovenie obmedzení bezcolného dovozu pri pakistanských colných kvótach, keď sa objem dovozu liberalizovaných výrobkov zvýši nad istú úroveň. Súhlasím aj s tým, že preferencie by sa mali zrušiť pri každom výrobku, ktorý spôsobuje alebo by mohol spôsobiť vážne ťažkosti výrobcovi podobných alebo priamo konkurenčných výrobkov z Únie, ak to vyplynie z vyšetrovania uskutočneného Komisiou. Mohli by sme súhlasiť aj s mechanizmami na zavedenie colného dohľadu nad dovozom, na ktorý sa nariadenie vzťahuje, spojeného so štvrťročným podávaním správ. Mechanizmus dohľadu vopred by však spôsobil nenáležitú záťaž z hľadiska požiadaviek na udeľovanie úradných licencií.
<P>
Na záver poznamenávam, že sa objavili požiadavky na obmedzenie trvania obchodných preferencií na jeden rok odo dňa nadobudnutia platnosti výnimky. Domnievam sa, že by to bolo veľmi problematické.
<P>
Komisia pôvodne navrhovala uplatňovanie mimoriadnych opatrení počas trojročného obdobia. Rada vo svojom kompromisnom návrhu, ktorý sa odrážal v žiadosti o výnimku WTO, obmedzila trvanie na dva roky s možnosťou predĺženia o jeden rok. Ďalšie obmedzenie trvania na jeden rok by však narušilo výhody opatrenia autonómnych obchodných preferencií, ktoré by stratili svoj význam.
<P>
Dovoľte mi tiež zdôrazniť, že kompromis dosiahnutý v Rade 10. novembra vychádzal z toho, že na sedem textilných a odevných výrobkov sa budú vzťahovať colné kvóty a nie úplná liberalizácia. Tento kompromis sa stal základom následnej žiadosti o výnimku WTO. Neodráža sa však v pozmeňujúcich a doplňujúcich návrhoch Európskeho parlamentu a výsledkom konzultácií s členmi WTO môže byť potreba zaviesť colné kvóty aj na zopár ďalších výrobkov.
<P>
Ak bude výnimka udelená, bude predstavovať maximálne preferencie, ktoré môže v tomto smere EÚ poskytnúť Pakistanu, a v dôsledku toho bude musieť nariadenie zohľadniť obsah výnimky po jej schválení vo WTO. Rada by som vás tiež znova ubezpečila, že Komisia uskutoční každoročné hodnotenie autonómnych obchodných preferencií udelených Pakistanu a predloží ho Parlamentu a Rade, čo je ďalší dôvod na to, aby sme neobmedzovali trvanie uplatňovania tohto nástroja.
<P>
Ďakujem Európskemu parlamentu za spoluprácu na tejto citlivej problematike. Komisia je pripravená úzko spolupracovať s Parlamentom s cieľom dosiahnuť prijatie tohto návrhu a ukázať odhodlanie EÚ konať zodpovedne vo vzťahu ku krajinám v núdzi.
<SPEAKER ID="100" NAME="Cristian Dan Preda" LANGUAGE="RO">
Som presvedčený, že je vhodný čas na to, aby sme diskutovali o tejto správe pána Moreiru. Prečo? Dôvodom je to, že v súčasnosti čakáme na rozhodnutie o výnimke, o ktorú Európska únia požiadala Svetovú obchodnú organizáciu v súvislosti s témou, o ktorej práve diskutujeme.
<P>
Môj osobný názor je, že v tejto súvislosti je dôležité, aby sme vyslali jasný signál ďalším obchodným partnerom Európskej únie. Únia musí byť naďalej odhodlaná doplniť núdzovú humanitárnu pomoc, ktorú veľkoryso poskytla Pakistanu v úvodnej fáze, o opatrenia zamerané na dosiahnutie udržateľnej obnovy pakistanského hospodárstva. Diplomatické konzultácie so Svetovou obchodnou organizáciou si jednoznačne vyžadujú čas, pretože je potrebné zohľadniť obavy obchodných partnerov Únie. Výsledok týchto konzultácií je v súčasnosti neistý. Ako nám však pripomínajú nedávne udalosti, je jasné, že potrebujeme stabilný a prosperujúci Pakistan, ktorý neskĺzne po šikmej ploche extrémizmu a bude schopný vystupovať ako partner v protiteroristickom úsilí.
<P>
Ako spravodajca Výboru pre zahraničné veci požiadaného o stanovisko by som chcel poďakovať kolegom poslancom z Výboru pre medzinárodný obchod za prijatie hlavných bodov, ktoré sme vo svojom stanovisku rozvinuli. Chcem tu upozorniť na dva z týchto bodov. Prvým, ktorý je asi najdôležitejší pre Výbor pre zahraničné veci a spomenula ho aj pani komisárka, je požiadavka neoddeľovať podmienku týkajúcu sa ľudských práv vrátane dodržiavania základných noriem práva na prácu od poskytnutia obchodných preferencií. Domnievam sa, že v tomto bode sa naše názory líšia. Keďže ľudské práva sú kľúčovým aspektom dohody platnej medzi EÚ a Pakistanom, navrhnuté autonómne obchodné preferencie musia závisieť od dodržiavania ľudských práv v tejto krajine. Na druhej strane Komisia neuskutočnila vopred úplné hodnotenie dosahu navrhovaných opatrení. Myslím si, že by to malo zásadný vplyv najmä na obyvateľstvo Pakistanu a rozpočtové zdroje tejto krajiny.
<SPEAKER ID="101" NAME="Daniel Caspary" LANGUAGE="DE">
Takmer deväť mesiacov po katastrofálnych záplavách je situácia v Pakistane stále zlá a pakistanský ľud potrebuje našu pomoc. Bolo preto správne a vhodné, že Európska únia prijala opatrenia a veľmi rýchlo zhromaždila balík pomoci v hodnote niekoľkých miliónov eur. Je tiež dôležité, aby sa táto pomoc skutočne dostala k miestnemu spoločenstvu.
<P>
Hneď od začiatku sa mi veľmi nepozdával návrh Komisie pod nátlakom Rady, aby sme použili nástroje zahraničného obchodu každého druhu na poskytnutie krátkodobej pomoci Pakistanu. Viackrát som to predniesol vo výbore a požiadal som najmä osobu zodpovednú za zahraničnú politiku Európskej únie, konkrétne našu vysokú predstaviteľku, aby tiež prišla do výboru alebo do Parlamentu, aby vysvetlila, prečo by na takéto financovanie mal byť použitý aj zahraničný obchod, podrobne nám predstavila celkovú stratégiu Európskej komisie, začlenila to do všeobecného kontextu, a tak nás možno presvedčila, že má skutočne zmysel - poviem to ešte raz - umožniť, aby zahraničný obchod krátkodobo prispieval v tomto smere.
<P>
Som veľmi vďačný za to, že pánovi Davidovi a ďalším sa podarilo dať dohromady balík, ktorý vo výbore získal podporu širokej väčšiny. V tejto súvislosti by som rád osobitne zdôraznil časové obmedzenie, ktoré presadzujeme. Je to jediné riešenie, ktoré nám umožní zabrániť nesprávnemu nasmerovaniu finančných prostriedkov.
<P>
Aká je však momentálna situácia v Pakistane? Hoci Bin Ládin je z hry von, zostáva otázka, ktorá sa objavila v posledných dňoch v súvislosti s tým, do akej miery si boli zástupcovia pakistanskej vlády vedomí toho, kto sa skrýva v ich krajine. Mnohí kolegovia poslanci vrátane niektorých z nášho poslaneckého klubu tým nie sú nadšení. Okrem toho stále nevieme, ako budú postupovať ďalšie krajiny v rámci WTO a či nakoniec budú súhlasiť. Pri zajtrajšom hlasovaní o pozmeňujúcich a doplňujúcich návrhoch by preto bolo dobré, keby sme neuskutočnili záverečné hlasovanie, ale radšej pridelili vec znova výboru, aby sme mohli zistiť, aký bude výsledok rokovaní vo WTO a či má vlastne zmysel, aby sme tomuto balíku napokon udelili svoj súhlas.
<SPEAKER ID="102" NAME="Gianluca Susta" LANGUAGE="IT">
Ak mám byť úprimný, nechápeme, prečo väčšina členov Výboru pre zahraničný obchod tak trvala na predložení tejto veci na rozpravu len preto, aby potom požiadali o jej opätovné pridelenie výboru. Túto požiadavku odmietame. Obe rozhodnutia sú nesprávne, no okrem iného z časových dôvodov sa chcem zamerať len na otázku zásluhy. Najprv však vyjadrím plnú podporu vystúpeniu pána Moreiru.
<P>
V tomto zložitom svete, kde neustále dochádza k veľkému počtu prírodných a človekom spôsobených katastrof, by sme vytvorili nebezpečný precedens, keby sme pri každej humanitárnej udalosti prehodnocovali obchodnú politiku. Je to šikmá plocha, z ktorej by mohla vyplynúť vážna nerovnováha, a teda nespravodlivé zaobchádzanie s najchudobnejšími krajinami. Tieto krajiny však len prostredníctvom vyvážených, trvalých a objektívnych pravidiel môžu využiť výhody obchodnej politiky, ktorá nesmie nahrádzať rozvojovú spoluprácu.
<P>
Vieme, že nijaká pomoc poskytnutá Pakistanu nebude použitá na pomoc ľuďom postihnutým záplavami takmer pred rokom. S rovnakou istotou vieme, že za túto humanitárnu pomoc zaplatí predovšetkým, ak nie výhradne, európske textilné odvetvie. Nemôžeme súhlasiť s týmto nespravodlivým upustením od pravidiel obchodnej politiky, pretože si uvedomujeme, že vo svojich diskusiách musíme zohľadniť aj ďalšie faktory.
<P>
Všetci vieme, že základným dôvodom poskytnutia pomoci nie je len vôľa prejaviť solidaritu záplavami postihnutým obyvateľom Pakistanu, ale aj rozhodnutie podporiť protiteroristické úsilie Pakistanu. Nejasnosti, ktoré sa v posledných dňoch objavili medzi pakistanskými orgánmi a al-Káidou, a samotná aféra s Bin Ládinom ukazujú, nakoľko nespoľahlivá je táto krajina. Som presvedčený, že svoju pozornosť musíme upriamiť na toto a rovnako aj na dôležité otázky ľudských práv, ktoré sa prednedávnom objavili.
<SPEAKER ID="103" NAME="Niccolò Rinaldi" LANGUAGE="IT">
Nie je správne, že v máji 2011 vedieme rozpravu o prírodnej katastrofe, ku ktorej došlo v lete 2010, o katastrofe, pri ktorej prišlo o domov 12 miliónov osôb a bolo zničených 20 % postihnutej krajiny.
<P>
Nepodporujem socialistickú pozíciu, ktorú práve vyjadril pán Susta. Čiastočne v dôsledku tohto váhania si stále lámeme hlavu a usilujeme sa prísť na to, aké nástroje by sme mohli prijať, aby sme aktívne pomohli Pakistanu, a okrem frustrácie z toho, že sa nám to ešte nepodarilo, sme si vedomí aj toho, že potrebujeme taký prístup k obchodnej politike, ktorý bude zrelší z politického a humanitárneho hľadiska: obchodná politika sa musí stať jedným z nástrojov pomoci obyvateľstvu v núdzi.
<P>
Pripúšťam, že Komisia konala rýchlo a účinne, keď navrhla balík opatrení, ktoré bolo jednoznačne treba prediskutovať a vyvážiť, aby neuškodili európskemu odvetviu, ktoré je už skúšané krízou. Práve vďaka práci Výboru pre medzinárodný obchod a vďaka obsahu určitých pozmeňujúcich a doplňujúcich návrhov, spomedzi ktorých Skupina Aliancie liberálov a demokratov za Európu podporuje pozmeňujúci a doplňujúci návrh 37, môžu o uplatnenie ochrannej doložky žiadať aj podniky. Zdá sa však, že tieto časy sú pre Pakistan zlé a že priveľa ľudí sa nedokáže zhostiť svojej zodpovednosti.
<P>
Žiadame Indiu, aby zmenila postoj a poľavila zo svojho odmietavého stanoviska v Svetovej obchodnej organizácii (WTO) ako hmatateľný dôkaz dobrých susedských vzťahov. Je pravda, že vzťahy medzi týmito dvoma krajinami sú zložité, keďže došlo aj k útoku v Bombaji a Pakistan nedostatočne spolupracuje na identifikovaní a dolapení páchateľov útoku. Táto záležitosť by však mohla prelomiť zlé zvyky zlých vzťahov medzi susedmi.
<P>
Niečo požadujeme aj od pakistanských orgánov, konkrétne aby s väčšou rozhodnosťou posudzovali túto záležitosť z dvojstranného hľadiska svojich vzťahov s Indiou. Nedávno sa uskutočnili dvojstranné stretnutia, hoci možno v dôsledku otázky hrdosti na pakistanskej strane nemali veľké výsledky. Je jasné, že kriketová diplomacia presadzovaná poslancami pakistanského parlamentu, s ktorými sme sa stretli len pred dvoma týždňami, doteraz nepriniesla zmysluplné výsledky.
<P>
Na záver chcem uviesť, že žiadame predovšetkým WTO - ako sme to urobili v Ženeve na poslednom medziparlamentnom zhromaždení -, aby urýchlene prijala mechanizmy, ktoré umožnia rýchlu a pružnú reakciu pravidiel medzinárodného obchodu na núdzové situácie v krajine zasiahnutej nepredvídanými katastrofami. Záležitosť znižovania ciel by sa mohla skončiť neúspechom alebo by mohla otvoriť novú éru obchodných vzťahov.
<SPEAKER ID="104" NAME="Sajjad Karim">
v mene skupiny ECR. - Táto prírodná katastrofa bola najhoršia v dejinách Pakistanu. S hrdosťou môžem povedať, že naša reakcia bola rýchla. Pani komisárka Georgievová bola na scéne, a keď som sa stretol s premiérom Saídom Júsufom Rázom Gíláním, určite som s ním mohol diskutovať o reakcii EÚ.
<P>
Jedna vec bola úplne jasná. Bolo potrebné pozrieť sa na vec z inej perspektívy. Museli sme prísť s novým riešením poskytovania pomoci. Odpoveďou nebola len pomoc, ale obchod ako opatrenie krátkodobej pomoci.
<P>
Som rád, že výbor po mnohých rokovaniach schválil správu, a od kolegov z pravice, ktorí sú členmi výboru, viem o svedomitej práci, ktorá bola vykonaná s cieľom pokúsiť sa prísť s niečím prijateľným. Obávam sa však, že niektoré pozmeňujúce a doplňujúce návrhy, na ktoré už upozornila Komisia, sa vzďaľujú od ducha našich pôvodných zámerov a od pôvodného spôsobu našej reakcie.
<P>
Na úrovni WTO boli vznesené námietky proti návrhu EÚ. India na druhej strane tvrdí, že by to nemalo byť súčasťou dohody o voľnom obchode medzi EÚ a Indiou. Súhlasím. Nemalo by to byť prepojené. Je to správny prístup. Zároveň však požaduje obchodné úľavy priamo od Pakistanu. V jej prístupe je určité protirečenie. Žiadam ich, aby prehodnotili svoje stanovisko.
<P>
Verím, že tento Parlament by mal potvrdiť pozíciu Komisie. Máme záruku každoročného hodnotenia vplyvu.
<P>
Počúvam vyjadrenia o obavách kolegov týkajúcich sa bezpečnosti, ale stojím tu ako niekto, kto ledva prežil útoky v Bombaji, a týmto kolegom odkazujem: nie je pravý čas na to, aby ste sa Pakistanu otočili chrbtom. V hre je dôveryhodnosť EÚ. Podporte návrh Komisie.
<SPEAKER ID="105" NAME="Keith Taylor">
v mene skupiny Verts/ALE. - Podobne ako mnohí ďalší v tomto Parlamente, aj ja cítim znepokojenie a súcit s ľuďmi postihnutými strašnými záplavami v Pakistane. Pociťoval som to vtedy a cítim to aj teraz. Keď sa však pozriem na to, ako chýba politická vôľa, ako dochádza k zasahovaniu podnikových záujmov a ako otáľa WTO, vidím pred nami odporúčania, v ktorých sa oslabujú pôvodné návrhy predložené Komisiou v takom krátkom čase.
<P>
Už bol spomenutý krátky časový horizont udelenia obchodných preferencií, ktorý by sa znížil z troch rokov na jeden rok: Pakistan počas tohto obdobia nesmie zachovávať ani zvyšovať clá a poplatky. Navyše sa navrhuje, aby sme nepožadovali len ročnú správu o jednoročnom programe, ale aj štvrťročné správy o uplatňovaní a vykonávaní opatrení. Zvyšuje sa tým vytváraná obrovská byrokracia len preto, aby sa program po roku skončil.
<P>
Je mi teda veľmi sympatický návrh obsiahnutý v pozmeňujúcom a doplňujúcom návrhu 43, podľa ktorého by vec mala byť opäť pridelená výboru, aby sme mohli prísť s niečím, čo skutočne prinesie pomoc, ktorú chceme poskytnúť Pakistanu. Nakoniec si myslím, že to skutočne poukazuje na súrnu potrebu prehodnotiť fungovanie WTO a transformovať ju na skutočne demokratický orgán, ktorého postupy sú transparentné a ktorého členovia nesú zodpovednosť.
<SPEAKER ID="106" NAME="Helmut Scholz" LANGUAGE="DE">
Ničivé záplavy postihli pakistanský národ takmer pred rokom. Všetkých nás spájajú veľmi úzke putá s obyvateľmi tejto postihnutej krajiny.
<P>
Je však škandalózne, že rokovania vo WTO sa stále vlečú, a už len z toho je jasné, že táto forma uľahčenia obchodu nie je vhodná na to, aby sa použila ako opatrenie núdzovej pomoci. Naša skupina opakovane vyzývala Komisiu o predloženie plánu B, aby sme mohli pakistanskému ľudu pomôcť rýchlo a trvalo obnoviť krajinu. Nebol však predložený žiadny alternatívny návrh. Komisii možno len chýbajú nápady alebo nie je schopná konať, pretože sa cíti obmedzovaná odporom Európskej rady, ku ktorej má príliš blízko. V opačnom prípade by sa mohlo zdať, že zložité rokovania vo WTO sa využívajú ako ospravedlnenie nečinnosti.
<P>
Ešte pred začiatkom týchto rokovaní ste vedeli rovnako dobre ako my, že budú zložité, a pravdepodobne ste to vedeli aj vtedy, keď vás na túto misiu poslali ministri zahraničných vecí Nemecka a niektorých ďalších členských štátov. Napokon, uľahčenie obchodu v oblasti textilu, kože a etanolu, ktoré teraz chcete ponúknuť Pakistanu, uškodí statusu GSP+ (všeobecný systém preferencií +), ktorý dosiahli krajiny ako Bangladéš, a na rozdiel od Pakistanu ho dosiahli pomocou ratifikácie významných dohovorov Organizácie Spojených národov a Medzinárodnej organizácie práce, ktoré sa týkajú práv pracovníkov a ochrany životného prostredia. Práve výhoda tohto statusu umožňuje Bangladéšu dovážať prvovýrobky z Pakistanu, spracovávať ich a potom vyvážať do Európy. Nečudo, že táto krajina teraz protestuje.
<P>
Nemôžeme však úprimne očakávať, že naša túžba pomôcť Pakistanu na úkor jednej z najchudobnejších krajín sveta bude schválená. V konečnom dôsledku tým uškodíme aj sebe a dokonca to urobíme v predvečer predloženia nového návrhu Komisie na revíziu nášho systému obchodných preferencií.
<P>
Moje riešenie tohto problému je preto takéto: sústreďme sa na priamu pomoc na obnovu po záplavách a prijmime okamžité opatrenia namiesto toho, aby sme strácali čas rokovaniami v Ženeve. Každým dňom, v ktorý neposkytneme pomoc, napokon ako Európania strácame najmä dôveru Pakistanu a nakoniec za to zaplatíme vysokú politickú cenu.
<SPEAKER ID="107" NAME="Claudio Morganti" LANGUAGE="IT">
Túto správu považujem za úplne neprijateľnú. Viem o tragických záplavách, ktoré minulý rok postihli Pakistan, a myslím si, že je správne pomôcť tejto krajine. Ak som to správne pochopil, Európska únia už uvoľnila okolo 500 miliónov EUR, čo podľa mňa nie je zanedbateľná suma.
<P>
Tieto nové ústupky sú absurdné, pretože sa sústreďujú na odvetvie textilu, ktoré je v Pakistane dominantné, no ktoré bolo na druhej strane v Európe zničené v dôsledku nespravodlivej hospodárskej súťaže ázijských krajín. Chceme európskemu textilnému odvetviu zasadiť poslednú ranu? Liga severu to určite nechce a nemáme v úmysle akceptovať to.
<P>
Otázku udelenia výnimiek, ak ich Parlament schváli, bude musieť následne preskúmať Svetová obchodná organizácia. Zdá sa, že niektoré štáty - vrátane už spomenutej Indie, dlhodobého nepriateľa Pakistanu - sú ochotné dať súhlas, no, samozrejme, nie zadarmo, ale výmenou za udelenie podobných priaznivých podmienok Európskou úniou, ktorá má tendenciu uvítať takéto požiadavky.
<P>
Mám dojem, že obchodnú politiku EÚ diktuje najhorší možný druh sebazničujúceho správania, a preto dúfam, že toto opatrenie bude jednoznačne zamietnuté.
<SPEAKER ID="108" NAME="Andreas Mölzer" AFFILIATION="NI">
(DE) Čo ešte v niektorých regiónoch Pakistanu nezničila vojna a terorizmus, to v severozápadnom Pakistane zmietli záplavy v roku 2010. Okrem záväzku poskytnúť núdzovú pomoc vo výške 415 miliónov EUR chce teraz EÚ zrušiť clá na množstvo výrobkov. Pakistan teraz čoskoro dosiahne dlho vytúžený status rozvojovej krajiny s osobitnými colným preferenciami.
<P>
EÚ by si však nemala robiť ilúzie o tom, že udelenie obchodných preferencií by mohlo skoncovať s postupom fundamentalistických islamistov a teroristov v jadrovom štáte Pakistan. Spojeným štátom sa to nepodarilo napriek tomu, že vynaložili miliardy na vojenskú pomoc. Západ preto draho zaplatil za lojálnosť malej a navyše zmenšujúcej sa časti politického vedenia Pakistanu.
<P>
Odstránenie Bin Ládina Spojenými štátmi vyvolalo aj množstvo zložitých otázok. Keby aj Pakistan vedel o mieste pobytu lídra al-Káidy, na ktorého bol vydaný medzinárodný zatýkací rozkaz, a preto by bol požiadaný o jeho vydanie, nemení to nič na skutočnosti, že cielené zabitie bolo porušením zvrchovanosti Pakistanu. Západ nesmie hádzať cez palubu vlastné zásady, napríklad právny štát. Teroristov, diktátorov a masových vrahov treba predviesť pred súd, nie odstraňovať cieleným zabíjaním.
<SPEAKER ID="109" NAME="Paulo Rangel" AFFILIATION="PPE">
(PT) V prvom rade by som chcel najmä zablahoželať kolegovi z Poslaneckého klubu Európskej ľudovej strany (kresťanských demokratov) pánovi Davidovi k jeho práci. Dnes ho tu zastupujem, lebo v žiadnom prípade nemohol byť prítomný v Parlamente. Chcem tiež povedať, že sme vždy považovali podporu obetí záplav v Pakistane za etickú a morálnu požiadavku. Z tohto dôvodu sme dôrazne podporili všetky tradičné opatrenia humanitárnej pomoci, ktoré boli prijaté. Naozaj veríme, že práca smerujúca k stabilizovaniu situácie toľkých miliónov postihnutých osôb musí pokračovať.
<P>
Nemôžeme však akceptovať, že by sa teraz obchodná politika Európskej únie mala považovať za vhodný a primeraný nástroj humanitárnej pomoci. Pravda je, že to bude mať dva škodlivé následky: prvý v Európskej únii, najmä v južných krajinách a v textilnom a odevnom priemysle, ktorý je teraz vážne oslabený hospodárskou, sociálnou a finančnou krízou, ktorá od ich vstupu do Únie nemá obdobu, a druhý na medzinárodnej úrovni počas rokovaní Svetovej obchodnej organizácie (WTO), kde by toto otvorenie najväčšieho obchodného bloku na svete - Európskej únie - tomuto potenciálnemu vývozu z Pakistanu mohlo úplne zničiť rovnováhu rokovaní. Nie náhodou sa nachádzajú v slepej uličke, do ktorej sa dostali.
<P>
Vzhľadom na takúto situáciu je preto len prirodzené, že musíme povedať, pokiaľ ide o históriu ôsmich mesiacov zložitých rokovaní o tomto nariadení - na ktorých sme sa zúčastnili a predložili sme najkonštruktívnejšie návrhy -, že jediné stanovisko, ktoré teraz môžeme prijať, je, žiaľ, podpora pozmeňujúceho a doplňujúceho návrhu, ktorý v konečnom dôsledku navrhuje upustenie od tohto návrhu nariadenia, ako ho poznáme. Musíme to urobiť teraz nie z nedostatku solidarity s Pakistanom, ale pretože sme presvedčení, že humanitárna pomoc by sa mala poskytovať na správnom mieste a správnym spôsobom.
<SPEAKER ID="110" NAME="Josefa Andrés Barea" AFFILIATION="S&amp;D">
(ES) Rokovania o tejto správe Európskeho parlamentu boli zložité najmä preto, že obsahuje opatrenia, ktoré si vyžadujú schválenie Svetovej obchodnej organizácie (WTO), takže predbežný návrh predložený Parlamentu je odlišný od toho, ktorý bol zaslaný do Ženevy.
<P>
Myslíme si, že je potrebné pomôcť Pakistanu. Veríme, že výnimočne je možné poskytnúť obchodné preferencie za predpokladu, že zohľadnia citlivosť európskeho priemyslu, najmä textilného priemyslu, ktorý veľmi trpí následkami krízy v regiónoch, akým je napríklad spoločenstvo Valencia v Španielsku.
<P>
Táto správa nám však umožnila overiť si, že opatrenia, ktoré možno prijať v rámci medzinárodného obchodu, sa pravdepodobne nedajú prijať tak súrne, ako si tieto veci vyžadujú, a preto by sme sa mali poučiť do budúcnosti.
<P>
Áno, pomôžme Pakistanu, no nie pôvodným návrhom Komisie, pretože nezohľadňuje vplyv na európsky priemysel, pokiaľ ide o termíny uplatňovania na citlivé výrobky, a dokonca by ešte oddialil vykonávanie týchto opatrení, lebo nie je rovnaký ako text, ktorý čaká na schválenie WTO: zmeškali by sme termín.
<P>
Preto považujeme zachovanie tohto návrhu za neprijateľné a myslíme si, že budeme musieť hlasovať proti nemu.
<SPEAKER ID="111" NAME="João Ferreira" AFFILIATION="GUE/NGL">
(PT) Pri tomto návrhu nariadenia opäť raz čelíme jasnému a poľutovaniahodnému prejavu pokrytectva Komisie. Ide o prejav pokrytectva, ktorý spočíva v tom, že do sféry humanitárnej pomoci vnáša veci, ktorých miesto je výhradne vo sfére obchodných záujmov zopár subjektov - jednoducho vo svete biznisu. Prejav pokrytectva, ktorý využíva prírodnú katastrofu, ktorá postihla Pakistan, na uvedenie do života dlhodobých plánov niekoľkých veľkých spoločností na získanie moci v Európskej únii.
<P>
Dnes je odôvodnením humanitárna pomoc Pakistanu. Včera to bola pomoc v boji proti terorizmu. Včera, rovnako ako dnes, išlo len o jeden skutočný zámer: získať obchodné ústupky, z ktorých majú osoh predovšetkým veľkí európski dovozcovia. Tak sa veci majú bez ohľadu na to, ako veľmi chce Výbor pre zahraničný obchod prikrášliť situáciu bezzubými ochrannými doložkami, ktoré v podstate nič nemenia.
<P>
Ako pripúšťa samotná správa, tieto obchodné ústupky poškodia textilný priemysel Európskej únie a krajiny a regióny, ktoré sú od neho najviac závislé. Ide o ťažké postihnutie odvetvia, ktoré je už veľmi oslabené, pretože ho tvrdo zasiahla liberalizácia svetového obchodu, a ktoré je sústredené v regiónoch s vysokou mierou nezamestnanosti, chudoby a marginalizácie a s nízkou diverzifikáciou hospodárstva. Postihnutie je však ešte závažnejšie, keď sa tieto regióny nachádzajú v členských štátoch ako Portugalsko, ktoré čelia mimoriadne vážnej hospodárskej a sociálnej kríze, ktorú by čoskoro mohol zhoršiť neoprávnený zásah pripravovaný Medzinárodným menovým fondom (MMF) a Európskou úniou.
<P>
Spomínam si, že portugalský parlament jednomyseľne prijal uznesenie proti týmto obchodným ústupkom. Sú potrebné opatrenia na ochranu európskeho textilného odvetvia a pracovných miest, ktoré s ním súvisia. Komisia nič podobné nenavrhla.
<SPEAKER ID="112" NAME="Mara Bizzotto" AFFILIATION="EFD">
(IT) Nariadenie, o ktorom dnes pod zámienkou solidarity diskutujeme, je v skutočnosti len ďalšou zradou, ktorej sa Európa dopúšťa na svojich občanoch.
<P>
Nemôžeme dopustiť, aby EÚ ďalej poškodzovala vysokokvalitné odvetvia, napríklad textilný priemysel v Taliansku a inde. Malo by sme ich všetkými možnými spôsobmi chrániť pred nespravodlivou hospodárskou súťažou krajín, ako je Čína, Turecko, India, Vietnam a Pakistan, kde sú pracovníci vykorisťovaní za veľmi nízke ceny a kde neexistujú minimálne záruky v oblasti dodržiavania sociálnych práv. Práve do týchto krajín presunuli svoju výrobu mnohé veľké európske spoločnosti na úkor pracovných miest v Európe.
<P>
Navyše nechápem, prečo sme ani nemohli počkať na verdikt Svetovej obchodnej organizácie týkajúci sa tohto nariadenia. Európa však medzičasom v podstate ukázala, že urobí hocičo, aby mohla poškodiť záujmy svojich občanov a vysokokvalitného priemyslu teraz i v budúcnosti. Úprimne dúfam, že počas hlasovania bude nariadenie zamietnuté.
<SPEAKER ID="113" NAME="Georgios Papastamkos" AFFILIATION="PPE">
(EL) Aj ja, samozrejme, podporujem poskytovanie humanitárnej pomoci Európskou úniou, kde to len je možné. Chápem úvahy Komisie, čo sa týka poskytnutia pomoci v podobe jednostranných obchodných ústupkov pre Pakistan. Nesúhlasím však s návrhmi Komisie, ktoré od dvoch priemyselných odvetví Únie, konkrétne od textilného a bioetanolového priemyslu, žiada, aby znášali väčšinu zaťaženia.
<P>
Chcel by som podotknúť, že európsky textilný priemysel je v posledných rokoch pod obrovským tlakom v dôsledku liberalizácie obchodu v rámci Svetovej obchodnej organizácie.
<P>
Viacnásobne som bol poslancom za región, ktorého jedna oblasť, konkrétne Naoussa, má jednu z najvyšších mier nezamestnanosti v Európe v dôsledku vplyvu globalizácie na textilný priemysel. Čo sa týka bioetanolu, zdôraznil by som, že v EÚ sa do tohto nového odvetvia investovali významné sumy. Nesmieme prehliadať skutočnosť, že práve v týchto dvoch odvetviach by Pakistan mohol prejaviť osobitnú konkurencieschopnosť. S uvedenými ústupkami navyše nie je spojená doložka podmienenosti, ktorá by sa uplatňovala, keby bol Pakistanu udelený status GSP+. Na záver by som sa chcel opýtať, či tieto ústupky prinesú úžitok záplavami postihnutým obyvateľom Pakistanu. Pochybujem o tom. Aby som tu zmiernil poctivé úmysly, môj protinávrh je, že ústupky by sa mali týkať ďalších priemyselných produktov. Prečo práve textilu? Pre obete záplav v Pakistane by sme boli rovnako užitoční. V každom prípade trvanie a rozsah ústupkov by mali byť obmedzené a mali by sme zabezpečiť ochranu tak, ako to navrhol vo svojich pozmeňujúcich a doplňujúcich návrhoch Poslanecký klub Európskej ľudovej strany (kresťanských demokratov).
<SPEAKER ID="114" NAME="Bernd Lange" AFFILIATION="S&amp;D">
(DE) Všetci pevne veríme, že musíme pomôcť ľuďom v Pakistane, no nástroj, ktorý navrhujete, pani komisárka, je nesprávny z troch dôvodov.
<P>
Prvý je ten, že neexistuje vôbec žiadny dôkaz o tom, že uľahčenie obchodu prinesie úžitok ľuďom postihnutým záplavami. Môžeme si, naopak, všimnúť, že textilný priemysel sa v Pakistane nachádza v iných regiónoch a v posledných rokoch dokonca zaznamenal rast. Toto odvetvie teda v skutočnosti vôbec nie je postihnuté. Nedokážem pochopiť, ako chceme uľahčením obchodu pomôcť ľuďom postihnutým záplavami.
<P>
Po druhé nechápem, ako teraz môžeme poskytnúť toto uľahčenie krajine, ktorá jednoznačne nespĺňa podmienky GSP+ v oblasti sociálnych a environmentálnych noriem, a vyslať tak ďalším krajinám, ako je Bangladéš, ktorý tieto podmienky spĺňa, signál, z ktorého v podstate vyplýva, že ich úsilie je neželateľné a tento status je možné dosiahnuť aj iným spôsobom.
<P>
Môj tretí argument je, že tento prístup nie je založený na solidarite, pretože v Európe budú zaťaženie jednostranne znášať len určité odvetvia a určité krajiny. Ak chceme niečo urobiť, malo by to byť v duchu solidarity so všetkými krajinami a za účasti všetkých, čo znamená, že je potrebná priama pomoc obetiam záplav. Bol by to správny prístup.
<SPEAKER ID="115" NAME="Paweł Zalewski" AFFILIATION="PPE">
(PL) Všetkým obetiam tejto strašnej katastrofy treba prejaviť súcit, a preto je správne, že Európska únia sa okamžite poponáhľala s poskytnutím humanitárnej pomoci. Budúcnosť Pakistanu je kľúčovou otázkou pre svet i Európu. Je to dôležitá krajina v súvislosti s bojom proti terorizmu a je to tiež krajina, ktorá je významným zdrojom prisťahovalectva do Európskej únie.
<P>
Žiaľ, Európska únia zatiaľ nemá koncepciu politiky pre Pakistan. Návrh obchodných preferencií EÚ nemá osobitný účel. Komisia nedokázala odôvodniť uplatnenie návrhu a nedokázal to na svojej schôdzi ani Výbor pre zahraničný obchod. Návrh nepomôže ľuďom postihnutým povodňami a nemá ani nijaký významný vplyv na rozvoj krajiny. Európska únia má vo svojich vzťahoch s Pakistanom dva významné a veľmi dôležité záujmy: po prvé boj proti terorizmu a po druhé hospodársky rozvoj krajiny, ktorá by mala byť založená na zásadách právneho štátu ako všade inde. Namiesto návrhov, ktorými sa nič nedosiahne, by sme teda mali pripraviť serióznu a širokú ponuku hospodárskej pomoci a spolupráce na podmienečnom základe.
<P>
Ak chce Pakistan zvýšiť spoluprácu s Európskou úniou, mal by ukázať, že veľmi reálne spolupracuje v boji proti terorizmu a že rozvíja právny štát. Potom by mal zmysel širokospektrálny program pomoci - širokospektrálny a nie obmedzený na jedno alebo dve odvetvia hospodárstva. Predložený návrh - opakujem to znova - nič nerieši, preto verím, že by mal byť zamietnutý. Vyzývam pani Ashtonovú, aby predložila dobre premyslenú podmienečnú koncepciu spolupráce s Pakistanom.
<SPEAKER ID="116" NAME="David Martin" AFFILIATION="S&amp;D">
Rada pred ôsmimi mesiacmi navrhla rozumný balík opatrení na pomoc Pakistanu po ničivých záplavách. Je mi ľúto, že o osem mesiacov neskôr o ňom stále vedieme rozpravu a nevykonávame ho.
<P>
Položme si otázku, prečo bol tento balík potrebný. Je rozdiel medzi pomocou a obsahom tohto obchodného balíka. Samozrejme, pomoc je pre Pakistan veľmi dôležitá, no cieľom tohto obchodného balíka bolo poskytnúť podnikateľom stimul na začatie obnovy tovární a opätovné investovanie do textilného a iného priemyslu, ktorý záplavy doslova zmietli. Nie je pravda, že záplavy nezasiahli textilný priemysel. Pravda je, že centrum väčšiny textilného priemyslu je inde než v zaplavenej oblasti, no veľa podporných balíkov pre textilný priemysel bolo určených pre zaplavené oblasti, lebo tam bolo veľa textilného priemyslu.
<P>
Znamenalo by to stimul na obnovu textilného priemyslu tým, že by sme im ukázali, že existuje trh pre ich výrobky. Žiaľ, naša reakcia je veľmi skúpa. Určite môžem podporiť myšlienku ochrannej doložky, no lepšie by bolo neurobiť vôbec nič, než zaviesť toto len na jeden rok. Jeden rok neposkytne priestor na nevyhnutné investície.
<P>
Je mi tiež ľúto, že India prejavila vo WTO veľmi malú podporu, ale dúfam, ako uviedol pán Rinaldi, že takzvaná kriketová diplomacia povedie k riešeniu a India uzná, že z humanitárneho hľadiska i v záujme bezpečnosti je dôležité pomôcť Pakistanu vytvárať pracovné miesta a investície v budúcnosti.
<SPEAKER ID="117" NAME="Anna Záborská" AFFILIATION="PPE">
(SK) Pán predseda, pán komisár, vidím, že na tejto téme je naša snemovňa rozdelená, ale napriek tomu a napriek názoru mojich kolegov ja súhlasím s tým, čo predložila Rada.
<P>
Ako členka Výboru pre rozvoj by som chcela zdôrazniť práve tento aspekt. Okamžitá finančná, humanitárna pomoc je pri katastrofách ako bola v Pakistane potrebná, samotná však nestačí. Najúčinnejšie podporíme rozvoj tak, že umožníme ľuďom, aby si pomohli sami. Vítam preto zrušenie colných bariér - aj keď len prechodné - a ja verím, že práve toto prechodné obdobie môže pomôcť vyhodnotiť proces, ktorý Komisia navrhuje, a možno následne, ak sa tento proces a tento prístup osvedčia, by som prehodnotila definíciu rozvojovej pomoci Európskej únie. Ak niečo ohrozuje textilný trh v Európe, je to predovšetkým Čína, a nie Pakistan.
<SPEAKER ID="118" NAME="George Sabin Cutaş" AFFILIATION="S&amp;D">
(RO) Vážený pán predsedajúci, ako uviedli niektorí kolegovia poslanci, zaznamenali ste argument, že osobitné obchodné preferencie poskytnuté Pakistanu by neboli vhodným riešením pomoci obetiam záplav, pretože nepovažujú obchod za primeraný prostriedok reakcie na takéto núdzové situácie. Súhlasím s tým, že poskytnutie obchodných preferencií možno nepomôže priamo ľuďom postihnutým záplavami. Uplatnením opatrení nahrádzajúcich humanitárnu pomoc však môžeme prispieť k hospodárskej obnove Pakistanu. Medzinárodný obchod a humanitárna pomoc totiž nie sú dve diametrálne odlišné činnosti. Z praktického hľadiska existuje určitý stupeň komplementárnosti medzi všetkými politikami Európskej únie. Keď totiž ponúkame rozvojovým krajinám obchodné preferencie, nerobíme to len z pragmatických obchodných dôvodov, ale aby sme týmto štátom prejavili solidaritu.
<SPEAKER ID="119" NAME="Charles Tannock" AFFILIATION="ECR">
Obrazy záplav v Pakistane z minulého leta boli naozaj šokujúce a Európska únia sa správne usilovala uplatniť opatrenia pomoci miliónom Pakistancov, ktorých životy zničila táto strašná katastrofa.
<P>
Humanitárna pomoc by sa mala poskytovať bez politických podmienok. Núdzové obchodné preferencie sú však politicky kontroverzným opatrením v kontexte Pakistanu i regiónu. Prítomnosť Usámu Bin Ládina v Pakistane teraz opäť raz ukázala nejednoznačný prístup Pakistanu k boju proti terorizmu.
<P>
Osobne sa teda obávam, že tieto núdzové obchodné preferencie sa budú javiť ako odmena pakistanskej vlády za nečinnosť v tomto smere. Bojím sa aj toho, že demokratický sekulárny Bangladéš, ktorý je tiež náchylný na záplavy, utrpí v dôsledku nespravodlivej hospodárskej súťaže. Táto krajina je tiež výrazne závislá od textilného priemyslu.
<P>
Ide o zmysluplné opatrenie a to, samozrejme, plne akceptujem, no musíme ho prehodnotiť s mimoriadnou opatrnosťou vzhľadom na všetky veci, ktoré som zdôraznil vo svojom krátkom prejave.
<SPEAKER ID="120" NAME="Franz Obermayr" AFFILIATION="NI">
(DE) Tento návrh je útokom na európsky textilný priemysel, o tom niet pochýb. Dovoľte mi však priblížiť aj humanitárne hľadisko. Rozsiahle colné úľavy musia byť spojené s absolútnou povinnosťou dodržiavať ľudské práva. V tomto smere mám na mysli kresťanské menšiny a práva žien. Pakistanský zákon o rúhaní je zvlášť znepokojujúci: každý, kto urazí Mohameda, je odsúdený na smrť. Fundamentalizmus je v Pakistane rozšírený na všetkých spoločenských úrovniach a možno ho zistiť dokonca aj medzi študentmi renomovanej Medzinárodnej islamskej univerzity.
<P>
Jednoznačne neveríte svojmu argumentu, že obchodné preferencie možno použiť na podporu prosperity a boj proti radikalizmu. EÚ nemôže jednoducho poskytnúť obchodné preferencie a zároveň ignorovať alebo nepožadovať dodržiavanie dôležitých základných právnych otázok.
<SPEAKER ID="121" NAME="Jean Lambert" AFFILIATION="Verts/ALE">
Vystupujem ako predseda delegácie, pod ktorú patrí Pakistan, a musím povedať, že dnes večer tu ronia skutočné krokodílie slzy osoby vyjadrujúce názory, ktoré sa o 180 stupňov líšia od tých, ktoré vyjadrujú bežne.
<P>
Keď sme tu o tejto otázke diskutovali v minulosti, Komisia nás ubezpečila, že dotknuté položky boli starostlivo prehodnotené s cieľom zaručiť, že nebudú v rozpore s vývozom EÚ. Zmenilo sa to? Dostali sme otázku: prečo textil z Pakistanu? Odpoveď znie: pretože textil je ich hlavným vývozom. Nemôžete očakávať, že niečo vytvoria v priebehu niekoľkých mesiacov.
<P>
Aj my sme mali pochybnosti týkajúce sa možného účinku tohto opatrenia na záplavami postihnuté oblasti. Spomenuli sme túto záležitosť, keď sme boli v Pakistane, a priamo od poslancov sme sa dozvedeli, že opatrenie bude užitočné pre priemysel v ich volebných obvodoch. Naozaj si preto myslím, že by sme mali prehodnotiť signál, ktorý vyšleme, ak nepodporíme toto opatrenie.
<SPEAKER ID="122" NAME="Karel De Gucht">
člen Komisie. - V prvom rade by som sa chcel ospravedlniť za to, že som nebol prítomný na začiatku rozpravy, ale práve som priletel z Bruselu a vy - ako to mám povedať? - ste boli popredu s programom, čo je veľmi chvályhodné, ale v dôsledku čoho som prišiel trocha neskoro.
<P>
Zaznamenal som všetky prejavy, ktoré odzneli k tejto správe. Chcel by som len zdôrazniť niekoľko bodov. Po prvé nediskutujeme o dohode o voľnom obchode. Zdá sa mi, že mnoho vystúpení vychádza z predpokladu, že ide o istý druh dohody o voľnom obchode so všetkými prvkami, ktoré k nej patria. Napríklad problém sociálnej podmienky, ktorý nazývame udržateľnosťou, by tu nemal pripadať do úvahy, pretože ide veľmi jednoznačne o časovo obmedzené opatrenie.
<P>
Po druhé nediskutujeme ani o GSP. Budeme to robiť v blízkej budúcnosti a potom budeme diskutovať o tom, ktoré krajiny môžeme zahrnúť a ktoré nie.
<P>
Nie, toto je návrh, ktorý pripravila Európska komisia vo vzťahu k rozsiahlym záplavám v Pakistane, časovo obmedzený na dva roky s možnosťou predĺženia o ďalší rok.
<P>
Dovoľte mi tiež uviesť, že pozmeňujúci a doplňujúci návrh, podľa ktorého by sa malo opatrenie obmedziť na jeden rok, podľa mňa nedáva veľký zmysel, ak mám byť úprimný. Bolo by lepšie, keby ste jednoducho hlasovali proti nemu.
<P>
Prečo sme ešte nedospeli k záveru a prečo sa tento argument používa teraz, keď od záplav uplynul približne rok? Jednoducho preto, že sme len teraz predložili žiadosť o výnimku WTO, no v rámci WTO čelíme vážnym problémom so susedmi Pakistanu. Myslím si, že ich nemusím menovať. Pokúsili sme sa nájsť riešenie. Myslím si, že sa uberáme správnym smerom a že v nadchádzajúcich týždňoch uvidíme, aký dosah by mohli mať nedávne udalosti v Pakistane.
<P>
Je však v rukách WTO, či udelí, alebo neudelí výnimku, a túto výnimku je možné dosiahnuť len jednomyseľne, takže ju nemôžeme WTO nanútiť. Môžeme sa len pokúsiť urobiť všetko, čo je v našich silách, aby sme ju presadili.
<P>
Chcel by som tiež povedať, že na rozdiel od jedného z predrečníkov nehovorím o krokodílích slzách, pokrytectve atď. Nie je na mne, aby som o tom hovoril, no povedzme si veľmi neutrálnym spôsobom, že to, čo sa dnes hovorí, nie je nevyhnutne v súlade s tým, čo bolo povedané v minulosti. To, že uplynul čas a ešte sme nezískali výnimku, neznamená, že argument ako taký sa zmenil.
<P>
Od začiatku sa diskutuje o tom, či z toho budú, alebo nebudú mať priamy prospech ľudia postihnutí záplavami. Odpoveď je čiastočne áno. Od začiatku sa hovorí, že potrebujeme aj humanitárnu pomoc. Bola poskytnutá humanitárna pomoc vo výške až 480 miliónov EUR, takže argumenty sa nezmenili a ja naozaj nevidím, aký význam by malo, keby sme teraz náhle úplne zmenili smer.
<P>
Berieme na vedomie problémy, ktoré môžu nastať v európskom textilnom priemysle a etanolovom priemysle. Je navrhnutá ochranná doložka, ktorá je podľa mňa dostatočná na riešenie možných problémov, ktoré môžu nastať, takže je to úplne jasné a vy môžete byť buď za, alebo proti. Komisia je za a ja si myslím, že z hľadiska hospodárskeho rozvoja Pakistanu i z hľadiska bezpečnostných otázok, ktoré sú s Pakistanom určite spojené, by bolo veľkou chybou Európskeho parlamentu, keby sa nezhostil tejto zodpovednosti a hlasoval by proti.
<SPEAKER ID="123" NAME="Vital Moreira" LANGUAGE="PT">
Rád by som privítal pána komisára De Guchta, hoci trocha neskoro, čo chápeme, ale myslím si, že je ešte čas na predstavenie konečného stanoviska výboru.
<P>
Ako náhodný spravodajca pre túto správu a, opakujem ešte raz, proti svojej vôli, by som chcel uviesť len dve pripomienky. Prvá spočíva v tom, že táto rozprava ukázala rovnako veľkú nezhodu v tejto otázke ako v samotnom Výbore pre medzinárodný obchod, možno aj väčšiu, a druhá sa týka prínosu návrhov prijatých Výborom pre zahraničný obchod, z ktorých považuje Európska komisia niektoré za bezvýsledné... Zajtrajšie plenárne zasadnutie rozhodne o prínose týchto návrhov a o námietkach Komisie.
<P>
Dovoľte mi len dve záverečné pripomienky. Z dvoch vecí nemožno obviňovať Parlament a Výbor pre zahraničný obchod. Po prvé z toho, že by sa pokúsili zablokovať túto záležitosť napriek tomu, že závisí od výnimky Svetovej obchodnej organizácie (WTO), a pravda je teda taká, že hlasujeme o veci, ktorá bez tejto výnimky nebude mať zmysel. Výbor pre medzinárodný obchod sa v skutočnosti rozhodol pokračovať napriek tomu.
<P>
Po druhé sme zohľadnili všetky pozmeňujúce a doplňujúce návrhy Komisie predložené na poslednú chvíľu, pretože Komisia - ktorá je jediným orgánom a inštitúciou s právom legislatívnej iniciatívy - návrh predložila, no znenie žiadosti o výnimku predloženej WTO nie je rovnaké ako návrh, ktorý Komisia predložila do Parlamentu. Potom navyše prišiel kompromis Rady, ktorý bol tiež odlišný od pôvodného návrhu Komisie.
<P>
Výbor pre medzinárodný obchod nespochybnil žiadnu z týchto vecí ako prekážku toho, že zoberie rozpravu do vlastných rúk a bude hlasovať, a zohľadnil všetky tieto oneskorené zmeny zo strany Komisie i Rady.
<SPEAKER ID="124" NAME="Predsedajúci">
Rozprava sa skončila.
<P>
Hlasovanie sa uskutoční v stredu 10. mája 2011.
<P>
Písomné vyhlásenia (článok 149)
<SPEAKER ID="125" NAME="Krzysztof Lisek" LANGUAGE="PL">
Otázky týkajúce sa Pakistanu nie sú nikdy úplne nekontroverzné, dokonca ani keď ide o pomoc po prírodnej katastrofe. V prípade autonómnych obchodných preferencií pre Pakistan je dôležité zaviesť ochrannú doložku pre prípad prerušenia obchodu vyplývajúceho zo zrušenia ciel. Mali by sme tiež zohľadniť svoje obchodné záujmy a starať sa o ne z dlhodobého hľadiska tým, že stanovíme optimálnu dobu platnosti a podmienky, ktoré Pakistan musí splniť. Záplavy, ktoré tak katastrofálne postihli Pakistan v lete 2010, mali ničivý účinok na hospodárstvo krajiny. EÚ chce pomôcť Pakistanu tým, že prispeje k opätovnému hospodárskemu rozvoju krajiny. Vzhľadom na to, že Pakistan je mimoriadne dôležitý pre bezpečnosť EÚ v dôsledku svojej geostrategickej polohy, mali by sme pre stabilizáciu jeho situácie urobiť všetko, čo je v našich silách. Zabránime tak radikalizácii verejnej mienky v Pakistane. Stabilnejšie hospodárstvo so sebou vždy prináša demokratickejšiu spoločnosť a ústup radikálnych protidemokratických spoločenských hnutí. Naše rozhodnutie vyšle Pakistanu jednoznačný signál, že mu chceme pomôcť a že by sme chceli, aby sa Pakistan stal stabilnou a bohatou krajinou, čo zabráni radikalizácii jej verejnej mienky. Verím, že tento Pakistan ako náš spojenec by prispel aj k riešeniu situácie v Afganistane, ktorá je na mŕtvom bode.
<SPEAKER ID="125" NAME="Tokia Saïfi" LANGUAGE="FR">
Podporujem princíp pomoci Pakistanu podporiť jeho hospodárstvo po záplavách v júli 2010. Myslím si však, že návrh predložený Komisiou je z viacerých dôvodov neprimeraný. Po prvé nejde o zvlášť rýchle riešenie: takmer rok po nešťastí nemáme pozitívne správy o výnimke, ktorú Únia musí získať od WTO, ak má jej návrh nadobudnúť platnosť, nedokončili sme svoju legislatívnu prácu a ešte musíme rokovať v Rade. Po druhé sa neuskutočnilo hodnotenie vplyvu a nevieme, aké účinky budú mať tieto opatrenia na pakistanské hospodárstvo alebo na európske hospodárstvo (najmä na odvetvie textilu a etanolu, na ktoré je návrh osobitne zameraný). Nevieme ani to, ako Pakistan rozdelí príjmy z vývozu, na ktorý sa tieto opatrenia vzťahujú, aby skutočne priniesli úžitok regiónom postihnutým záplavami. Na záver treba podotknúť, že z navrhovaných opatrení nevyplývajú pre Pakistan povinnosti v oblasti ľudských práv. Je to proti všetkým nedávno prijatým pozíciám a musí to zostať výnimkou.
