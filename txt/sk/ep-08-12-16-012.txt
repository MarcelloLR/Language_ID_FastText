<CHAPTER ID="012">
Spoločné úsilie o zníženie emisií skleníkových plynov (rozprava) 
<SPEAKER ID="367" NAME="Predsedajúca">
Ďalším bodom programu je správa pani Satu Hassiovej v mene Výboru pre životné prostredie, verejné zdravie a bezpečnosť potravín o návrhu rozhodnutia Európskeho parlamentu a Rady o úsilí členských štátov znížiť svoje emisie skleníkových plynov s cieľom splniť záväzky Spoločenstva znížiť emisie skleníkových plynov do roku 2020 - C6-0041/2008 -.
<SPEAKER ID="368" NAME="Satu Hassi" LANGUAGE="FI">
Vážená pani predsedajúca, dámy a páni, moja úprimná vďaka patrí tieňovým spravodajcom za ich vynikajúcu spoluprácu. Chcem poďakovať aj Komisii a francúzskemu predsedníctvu Rady Európskej únie za všetko ich úsilie.
<P>
Musím však povedať, že nie som úplne spokojná. EÚ mala týmto balíkom opatrení v oblasti klímy a energetiky ukázať silnú celosvetovú vedúcu pozíciu. Bohužiaľ, táto vedúca pozícia bola výrazne oslabená, keď francúzske predsedníctvo nechalo rozhodnutie na kompromis medzi členskými štátmi. Takmer každý premiér sa zúčastnil na samite so zámerom oslabiť balík opatrení v oblasti klímy a energetiky na základe vnútroštátnych záujmov a toto sa im vskutku podarilo. Výsledok je, samozrejme, krok vpred, ale oveľa menší krok, ako nám odporúča veda.
<P>
Najväčším problémom rozhodnutia o spoločnom úsilí je, že členské štáty môžu príliš ľahko zanedbávať zníženia emisií doma a kompenzovať ich financovaním projektov v rozvojových krajinách. V najhoršom prípade to môže jednoducho viesť k stabilizácii emisií doma a k tomu, že veci ostanú také, aké sú.
<P>
Výsledok rokovaní napriek tomu zachováva zdravú základnú štruktúru návrhu Komisie: lineárny vývoj znižovania emisií a záväzné ročné limity pre emisie, po prvýkrát v právnych predpisoch EÚ.
<P>
Navyše Parlament presadil viacero dôležitých zlepšení, ktoré boli založené na prakticky jednomyseľnej správe Výboru pre životné prostredie, verejné zdravie a bezpečnosť potravín. Spomeniem niektoré z nich. Cieľ znížiť emisie o 30 % sa teraz objaví v právnom dokumente po prijatí medzinárodnej dohody. Členské štáty budú musieť začať plánovať drastickejšie kroky na okamžité zníženie emisií a budú tiež musieť o nich podávať správy. Členské štáty dostanú jasný stimul, aby dodržali svoje povolené limity pre emisie, keďže prekročenie limitu bude znamenať väčšie zníženie kvót v budúcom roku. Kritériá kvality pre kredity z mechanizmu čistého rozvoja (CDM) sa sprísnia. Po medzinárodnej dohode sa EÚ zaviaže pomáhať rozvojovým krajinám znížiť ich emisie takým spôsobom, aby zmena klímy bola obmedzená na menej ako dva stupne. Bude stanovený časový limit na obmedzenie emisií z námornej dopravy. Ak Medzinárodná námorná organizácia (IMO) neuzavrie medzinárodnú dohodu do roku 2011, EÚ podnikne vlastné právne kroky.
<P>
Všetko sú to zásadné vylepšenia a sú založené na požiadavkách Parlamentu. V súlade s tým odporúčam pri konečnom hlasovaní podporiť celý balík, hoci na druhej strane tiež podporujem pozmeňujúce a doplňujúce návrhy našej skupiny a Konfederatívnej skupiny európskej zjednotenej ľavice - nordickej zelenej ľavice na zníženie kvót kreditov CDM takým spôsobom, ktorý by zaručil, že väčšina znížení emisií sa vykoná v Európe.
<P>
Toto rozhodnutie bez ohľadu na jeho dobré a zlé stránky znamená, že určite budú spory o tom, či by EÚ mala znižovať emisie spôsobom, ktorý uznáva posolstvo výskumu klímy, a či tak má urobiť až po medzinárodných rozhovoroch o dohode. Po druhé, rozhodnutie znamená, že je politickou zodpovednosťou členských štátov, v akom množstve by sa v Európe mali znížiť emisie.
<P>
Vyzývam členské štáty, aby nepresúvali väčšinu svojich znížení emisií na rozvojové krajiny, ale aby ekologicky investovali doma do verejnej hromadnej dopravy, železníc a budov s väčšou energetickou účinnosťou a zároveň aby v Európe vytvorili pracovné miesta v oblasti ochrany životného prostredia.
<P>
Musíme pamätať na to, že planéta Zem nerobí kompromisy. Jej ultimáta sú absolútne a rozhodnutie oslabiť a odložiť zníženie emisií je tým najdrahším rozhodnutím zo všetkých možných.
<SPEAKER ID="369" NAME="Jean-Louis Borloo" LANGUAGE="FR">
Vážená pani predsedajúca, dámy a páni, v prvom rade by som skutočne chcel poďakovať pani Hassiovej za jej ťažkú prácu, a prečo to nepovedať, za jej zmysel pre angažovanosť, ktorý nám umožnil dospieť k tomu, čo je najdôležitejšie.
<P>
Každý si je vedomý toho, že v istých bodoch možno chcela, aby bol systém prísnejší, ale myslím si, že prostredníctvom trojstranného rokovania a spolurozhodovacieho postupu sme sa dosiahli niečo, čo má k dokonalosti najbližšie, ako sa dá.
<P>
Mám dve poznámky, v prvom rade o trajektórii, čo sa týka znížení, flexibility a pokút, čo bolo zvláštnym predmetom rokovania počas trojstranného rokovania cez víkend. Táto flexibilita bola potrebná pre určité členské štáty. Parlament chcel, aby išla ruka v ruke s posilnením opravných mechanizmov a ja sa domnievam, že toto sme dosiahli.
<P>
Po druhé, použitie mechanizmu čistého rozvoja sa okrajovo zmenilo len pre niektoré členské štáty a len v niektorých prípadoch, najmä vzhľadom na mnohé územia, ktoré sú naozaj v procese rozvoja: najmenej rozvinuté územia alebo malé ostrovy. Podľa môjho názoru diskusia bude pokračovať v každej krajine bez ohľadu na tento text, o ktorom hovoríme, a mám pocit, že ide o všeobecnú diskusiu o mechanizmoch čistého rozvoja a o pripravenosti zaviesť ich a riadiť v dobrých podmienkach.
<P>
Na záver by som chcel poukázať na to, že po Kodani bude rozhodnutie posunúť sa na vyššiu úroveň záväzkov podliehať spolurozhodovaciemu postupu. Preto si myslím, vážená pani Hassiová, že riziko, že sa dostaneme do situácie, v ktorej sa text bude revidovať smerom nadol, nehrozí.
<SPEAKER ID="370" NAME="Stavros Dimas" LANGUAGE="EL">
Vážená pani predsedajúca, chcel by som sa poďakovať a zablahoželať pani Hassiovej k jej výnimočnej práci a úsiliu zachovať základné princípy a štruktúru pôvodného návrhu, čo podľa môjho názoru ostalo zachované v kompromisnej dohode o rozhodnutí o spoločnom úsilí. Opäť musím zdôrazniť, že environmentálny cieľ znížiť emisie oxidu uhličitého v Európskej únii o 20 % do roku 2020 sa pomocou balíka dosiahne, a toto rozhodnutie, samozrejme, pomôže dosiahnuť náš cieľ. Nerobili sme ústupky pri dosahovaní cieľov.
<P>
Niekto predtým povedal, že toto je balík s dvomi časťami. Môžeme ho rozdeliť na environmentálne ciele - kde nebola žiadna zmena a ktoré sa dosiahnu podľa plánu - a všetky ostatné záležitosti vrátane aukcií alebo toho, či môžu byť investície v krajinách mimo Európskej únie, v ktorých boli určité zmeny, avšak bez toho, aby sa zmenila základná štruktúra balíka alebo environmentálnych cieľov.
<P>
Pokiaľ ide konkrétne o rozhodnutie, vnútroštátne ciele ustanovené v návrhu pre členské štáty sa zachovali v zmysle návrhu Komisie. Členské štáty budú vyzvané, aby obmedzili emisie skleníkových plynov v období od roku 2013 do roku 2020 v súlade s lineárnou funkciou so záväznými ročnými cieľmi. Týmto sa zabezpečí, že členské štáty pomôžu vo všetkých odvetviach hospodárstva na pomernom základe dosiahnuť cieľ Európskej únie znížiť emisie o 20 % do roku 2020.
<P>
Jedným z hlavných problémov v diskusiách o spoločnom úsilí členských štátov bola potreba nájsť rovnováhu medzi členskými štátmi pri plnení ich cieľov prostredníctvom účinných opatrení na monitorovanie dodržiavania dohody so zámerom zabezpečiť vykonanie daných cieľov. Kompromisná dohoda o spoločnom úsilí je vyvážená. Ponúka členským štátom uspokojivú mieru flexibility, aby mohli dosiahnuť svoje ciele finančne akceptovateľným spôsobom a zároveň uplatniť dôrazný systém monitorovania dodržiavania dohody. Navyše ustanovenia, ktoré navrhla Komisia na vykonávanie monitorovania členskými štátmi, a pomoc, ktorá im bola poskytnutá pri uplatnení potrebných nápravných opatrení, sa zachovali a posilnili.
<P>
Táto kompromisná dohoda o rozhodnutí o spoločnom úsilí je dôležitým úspechom, ktorý by nebol možný bez vytrvalého úsilia zo strany Európskeho parlamentu, najmä pani spravodajkyne Satu Hassiovej. Preto vás všetkým vyzývam, aby ste zajtra hlasovali za dohodu.
<SPEAKER ID="371" NAME="Cornelis Visser" LANGUAGE="NL">
Vážená pani predsedajúca, teší nás výsledok balíka opatrení v oblasti klímy a energetiky, pretože jednoznačne vyjadruje stanovisko holandských kresťanských demokratov (CDA) a Skupiny Európskej ľudovej strany (kresťanských demokratov) a európskych demokratov. Je dôležité, že Európa sama sebe stanovuje cieľ -20 % do roku 2020, čo sa môže dostať až na -30 %, ak sa dosiahne medzinárodná dohoda.
<P>
Čo by sme však mali urobiť, je ubezpečiť sa, že sa to zavedie rovnakou mierou v rámci všetkých členských štátov. Inými slovami, mali by sme sa uistiť, že všetky členské štáty dodržujú cieľ rovnakým spôsobom. Požiadavky na zníženie boli stanovené pre všetky členské štáty jednotlivo. Výsledkom je v zásade spravodlivé rozdelenie a je dôležité, tak ako predtým, zachovať ho. V opačnom prípade dostanú členské štáty príliš veľa slobôd. Ak jeden členský štát dodrží dohodu a iný nie, hrozí riziko narušenia konkurenčnej súťaže.
<P>
Nie je to preto iba klíma, ktorá trpí. Konkurenčné podmienky pre spoločnosti a priemysel medzi jednotlivými členskými štátmi sú tiež nepriaznivo ovplyvnené. V správe Výboru pre hospodárske a menové veci som žiadal, aby sa tomuto aspektu venovala mimoriadna pozornosť. Výbor musí dôkladne monitorovať plnenie a podľa potreby stanoviť dodatočné požiadavky. My v Parlamente to budeme dôkladne sledovať.
<SPEAKER ID="372" NAME="Sepp Kusstatscher" LANGUAGE="DE">
Vážená pani predsedajúca, Výbor pre zamestnanosť a sociálne veci víta ciele a opatrenia, ktoré pomôžu spomaliť zmenu klímy a zmierniť jej dôsledky.
<P>
Zameriam sa tu na jeden aspekt sociálnej politiky a to, že prosperita tzv. prvého sveta, nadvýroba a nadmerná spotreba - najmä doprava s masívnym využívaním fosílnych palív - sú hlavnými príčinami zvyšovania emisií skleníkových plynov poškodzujúcich klímu. Na druhej strane sú to sociálne najslabší a chudobní, ktorí sú najviac postihnutí dôsledkami začínajúcej klimatickej katastrofy. Nemajú prostriedky na adaptáciu. Ceny energie a potravín ich veľmi zasiahli, oveľa tvrdšie ako bohatých. Hladomory, ktoré sú už teraz, sa výrazne zhoršia.
<P>
Preto musíme podniknúť globálny útok proti hladu na celom svete. Naša požiadavka je, aby sa záťaž zníženia emisií skleníkových plynov rozdelila sociálne akceptovateľným spôsobom.
<SPEAKER ID="374" NAME="Robert Goebbels" LANGUAGE="FR">
Vážený pán predsedajúci, postup zvolený pre rozpravu o balíku opatrení v oblasti klímy a energetiky znemožnil Parlamentu robiť si svoju prácu skutočne demokratickým spôsobom.
<P>
Výsledkom neformálneho trojstranného rokovania je kompromis, ktorý sa bude musieť prijať. Som presvedčený, že prvé čítanie by umožnilo Parlamentu predložiť lepšie riešenia Rade, najmä pokiaľ ide o presun technológie do menej rozvinutých krajín.
<P>
Zníženia emisií musia byť globálne, čo znamená uznať prínos mechanizmov čistého rozvoja, ktoré sú nástrojmi uznávanými Kjótskym protokolom.
<P>
Správa Výboru pre životné prostredie, verejné zdravie a bezpečnosť potravín bola nerozumná z mnohých hľadísk a vychádzala z fundamentalizmu, ktorý prezident Sarkozy odsúdil. Pani spravodajkyňa sa musela zmieriť s ústupkami a uspokojiť s 20 odôvodneniami. Správa Výboru pre priemysel, výskum a energetiku mala oveľa bližšie ku konečnému výsledku. Výsledok mohol byť lepší, keby Parlament bol schopný pracovať s demokratickou transparentnosťou.
<P>
Balík opatrení v oblasti klímy a energetiky má trpkú príchuť, pretože sa o ňom rokovalo za zatvorenými dverami bez skutočnej verejnej diskusie.
<SPEAKER ID="375" NAME="Antonio De Blasio">
spravodajca Výboru pre regionálny rozvoj požiadaného o stanovisko. - (HU) Parlamentný Výbor pre regionálny rozvoj sa tiež zapojil do zdĺhavých debát o návrhu. Väčšina našich odporúčaní je zameraných na uznanie toho, že tento cieľ sa dotýka jadra hospodárskej a sociálnej súdržnosti istých regiónov, a preto sa zníženie emisií oxidu uhličitého dá úspešne dosiahnuť iba vtedy, ak sa začlení do politiky súdržnosti EÚ. Úvahy o znížení emisií skleníkových plynov by sa tiež mali začleniť do súboru podmienok podpory určenej na štrukturálny rozvoj. Hoci záväzky Európskej únie zaväzujú vlády členských štátov, výrazne tiež zaťažujú miestne a regionálne samosprávy a iné miestne a regionálne zastupiteľské fóra a orgány v rámci členských štátov. Ambiciózne ciele je možné splniť len vtedy, ak počas harmonizácie a vykonávania úloh bude pokračovať spolupráca na vertikálnej úrovni medzi centrálnymi vládami a miestnymi regionálnymi orgánmi, ako aj na horizontálnej úrovni medzi jednotlivými miestnymi regionálnymi orgánmi. Môžeme mať radosť z toho, že sme vykročili správnym smerom, ale okrem spoločných úvah musíme naďalej zvyšovať úsilie v každom členskom štáte EÚ.
<SPEAKER ID="376" NAME="Péter Olajos">
v mene skupiny PPE-DE. - (HU) Je mi veľmi ľúto, že pán minister nie je v Parlamente, ale naša politická skupina víta a podporuje nový balík opatrení v oblasti klímy a energetiky Európskej únie a právne predpisy, ktoré obsahuje v súvislosti so spoločným úsilím členských štátov. Podľa Skupiny európskej ľudovej strany (kresťanských demokratov) a európskych demokratov je to podstatný krok vpred, keďže doteraz neregulované oblasti odteraz podliehajú právnym predpisom, a teda od roku 2013 sa bude každý zdroj emisií CO2 merať a regulovať. Najväčšou výhodou tohto balíka je podľa môjho názoru to, že systém obchodovania bude aj v oblasti "spoločného úsilia", čo umožní, podobne ako v prípade systému obchodovania s emisiami (ETS), používanie trhových nástrojov na podporu zníženia emisií oxidu uhličitého aj v tejto oblasti.
<P>
Prvoradým cieľom skupiny PPE-DE je posilniť ekologické inovácie v rámci Únie tak, aby hospodárstvo EÚ mohlo byť najkonkurencieschopnejším v oblasti technológií s nízkymi úrovňami emisií CO2. Bohužiaľ, toto sa stretlo len s čiastočným úspechom, keďže Rada a Skupina socialistov v Európskom parlamente trvali na nadmernom, až 80 % používaní mechanizmov čistého rozvoja (CDM). Takéto množstvo CDM spolu s ETS predstavuje celkovú hodnotu 63 miliárd EUR, čo je podľa môjho názoru priveľa. Rovnako nešťastné je, že v súlade s rozhodnutím premiérov balík právnych predpisov požaduje dvaapolnásobne väčšie zníženie emisií od spoločností ako od členských štátov, čo pri súčasných hospodárskych ťažkostiach spôsobuje mimoriadne nerovnomerné rozdelenie úsilia v neprospech európskeho priemyslu. Členské štáty boli tiež zaujaté voči sebe navzájom a nedokázali odmeniť tie, ktoré splnili záväzky, ani potrestať tie, ktoré podkopali dôveryhodnosť Únie v otázkach klímy. Takisto obchodovanie s kvótami môže poskytnúť významné zdroje pre krajiny strednej a východnej Európy, ktorým sa už darilo aj predtým, čím sa im umožní dosiahnuť ďalšie zníženia emisií oxidu uhličitého v domácom odvetví a v odvetví dopravy s veľkými potenciálnymi úsporami. Celkovo táto smernica zapĺňa prázdne miesto a napriek všetkým jej nedostatkom má historický význam. Vďaka nej sa Európska únia vydáva na dlhú cestu v ústrety európskej spoločnosti s nízkymi úrovňami emisií oxidu uhličitého, k spoločnosti, ktorá je aj z klimatického hľadiska trvalo udržateľná.
<SPEAKER ID="377" NAME="Edite Estrela" LANGUAGE="PT">
Musím začať srdečným blahoželaním pani spravodajkyni Hassiovej k namáhavej práci, ktorú vykonala, a k odhodlaniu, s ktorým dohodla kompromis. Musím tiež poďakovať Komisii a Rade za ich úsilie. Chcela by som iba pripomienkovať to, čo povedal tieňový spravodajca Skupiny Európskej ľudovej strany (kresťanských demokratov) a európskych demokratov. Akceptujem, že sa vo svojej skupine cíti nepríjemne, ale Skupina socialistov v Európskom parlamente jednoznačne nemôže byť obetným baránkom.
<P>
Toto nebol jednoduchý proces, ale stál za námahu, ak sa podarí dosiahnuť medzinárodnú dohodu o právnom záväzku členských štátov dosiahnuť zníženie emisií CO2 o 30 %. Aj návrhy Parlamentu zlepšili pôvodný text. Dlhodobé ciele zníženia emisií o 50 % do roku 2035 a o 60 % až 80 % do roku 2050 ostali zachované. Bola aj zmienka o energetickej účinnosti, kvalite projektov mechanizmu čistého rozvoja (CDM) a o úmysle pomôcť krajinám tretieho sveta znížiť ich emisie a prispôsobiť sa zmene klímy. Opravný mechanizmus s koeficientom 1,08 je taktiež zahrnutý s cieľom potrestať vinníkov prísnejšie. Dohoda nepochybne mohla byť lepšia, ale najhorším výsledkom by bolo nedosiahnuť vôbec žiadnu dohodu.
<P>
Balík opatrení v oblasti klímy a energetiky je záležitosťou najvyššieho významu pre občanov, životné prostredie a hospodárstvo. Preto musíme uvítať dohodu dosiahnutú v Rade. Európska únia sa ukázala ako skvelý vzor pre ostatných, čo uznal aj senátor John Kerry v Poznani. V skutočnosti Európska únia touto dohodou vyslala veľmi pozitívny signál svojim medzinárodným partnerom. Ukázala, že má stále vedúce postavenie v boji proti zmene klímy a že očakáva rovnaké úsilie od ostatných strán. Dúfam, že Európsky parlament zajtra schváli tento balík, čo Skupina socialistov plánuje urobiť.
<SPEAKER ID="378" NAME="Johannes Lebech" LANGUAGE="DA">
Vážený pán predsedajúci, tých mnoho mesiacov, ktoré sme strávili rokovaním o balíku opatrení v oblasti klímy a energetiky bolo veľmi dramatických a vzrušujúcich, a chcel by som sa poďakovať pani Hassiovej a tieňovým spravodajcom za ich konštruktívnu a otvorenú spoluprácu. Je dobré, že sme dosiahli výsledok, hoci z hľadiska Parlamentu by sme boli radšej, keby bol trochu ambicióznejší. Hneď od začiatku sme presadzovali ambiciózny balík opatrení v oblasti klímy a energetiky, aby bol presvedčivý v Kodani. Predovšetkým sme bojovali proti tomu, aby sa dovolilo členským štátom kupovať príliš veľa znížení CO2 mimo Európy. Získali flexibilitu a môžu to urobiť, ale, samozrejme, nemusia ju využiť. Nástroje flexibility sa považujú za núdzové opatrenia a nie za prostriedok na dosahovanie cieľov. Uprednostnili by sme aj prísnejšie pokuty pre členské štáty s cieľom zaručiť, aby sa v roku 2019 nestalo, že niektoré krajiny budú mať stále ďaleko k dosiahnutiu svojich cieľov. Členské štáty majú byť zodpovedné a už teraz začať plánovať, ako dlho budú znižovať emisie skleníkových plynov nad rámec systému obchodovania s emisiami. Musia vytvoriť potrebný rámec pre rast s nízkymi emisiami CO2 prostredníctvom účinnejšieho využívania energie a trvalo udržateľnejších foriem energie. Zajtrajšie hlasovanie znamená koniec prípravy európskeho balíka opatrení v oblasti klímy a energetiky, ale je to iba jeden krok smerom k lepšej klimatickej politike pre našu planétu. Potrebné úlohy sa teraz rozdelili, prostriedky na dosiahnutie cieľov existujú a teraz ich členské štáty musia naplniť. Toto si vyžaduje politickú vôľu a vodcovstvo. Majte na pamäti, že tento balík je východiskovým bodom pre rokovania, ktoré sa uskutočnia v Kodani, kde bezpodmienečne musíme dosiahnuť medzinárodnú dohodu. Na záver by som vám rád pripomenul, že cieľ pre medzinárodnú dohodu nie je toľko ospevované zníženie o 20 %, ale o 30 % a tento ambiciózny cieľ je tiež súčasťou dohody, ktorú zajtra prijmeme.
<SPEAKER ID="379" NAME="Liam Aylward" LANGUAGE="GA">
Vážený pán predsedajúci, vlády všetkých členských štátov boli nervózne, keď pracovali na jednotnom európskom finančnom systéme. Bola to rozsiahla úloha a znepokojoval ich pracovný postup a to, aké bude mať výsledky. Dnes 320 miliónov ľudí používa euro každý deň. Od jeho zavedenia prešlo takmer 10 rokov.
<P>
Teraz sa všetky členské štáty chystajú uskutočniť ďalší rozsiahly návrh na ochranu životného prostredia pre budúcnosť. Každý bude musieť byť aktívny v rámci tohto návrhu. Všetci budeme musieť zabezpečiť, aby sa udržala rovnováha medzi životným prostredím a hospodárstvom. Musíme chrániť aj spoločnosti, keďže hrozí nebezpečenstvo, že sa presťahujú z jednej krajiny do druhej.
<P>
Táto úloha nám dáva príležitosť rozvíjať zelený industrializmus a zvýšiť zamestnanosť. Odteraz budú musieť všetky členské štáty klásť väčší dôraz na výskum a vývoj. Som veľmi spokojný, že sa venovala pozornosť potrebám Írska vo vzťahu k poľnohospodárstvu. Toto špeciálne opatrenie ostane dokonca aj vtedy, keď sa uzavrie ďalšia medzinárodná dohoda. Toto opatrenie umožní Írsku vyvážiť jeho produkciu emisií skleníkových plynov pomocou plánu na rozvoj lesníctva.
<P>
Tento vnútroštátny plán na rozvoj lesníctva je veľmi dôležitý a je ústrednou témou Kjótskeho protokolu. Avšak aj poľnohospodári budú mať ochranu a toto je skutočne veľmi dôležité.
<SPEAKER ID="380" NAME="Roberto Musacchio" LANGUAGE="IT">
Vážený pán predsedajúci, dámy a páni, počas svojho dnešného vystúpenia v Parlamente prezident Sarkozy otvorene hovoril o povahe kompromisu v otázke balíka opatrení v oblasti klímy a energetiky.
<P>
Spoločné úsilie je súčasťou tohto kompromisu. Zmyslom každého kompromisu je vidieť, v čom bude pokrok, akým smerom sa uberá a či dokáže naplniť výzvu. Pri pohľade na rozsah ekologickej a hospodárskej krízy si nemôžeme pomôcť a musíme sa znepokojovať nad tým, ako veľa sa tohto oslabilo. Podľa toho, ako sa veci zatiaľ majú, ak napríklad počúvame slová talianskeho premiéra pána Berlusconiho, sa zdá, akoby bola snaha nechať veci tak, ako sú, takmer oklamať ľudí: toto sa skrýva za tzv. jednomyseľnosťou štátov, o ktorej hovoril pán prezident Sarkozy. Vieme, že slová pána Berlusconiho boli propaganda, pretože toto nie je skutočný obraz toho, ako fungujú veci v tomto balíku. Naopak, Parlament si zaslúži veľké uznanie, pretože bol nielen európskejší, ale aj pokrokovejší ako Rada a členské štáty.
<P>
Nejde iba o rovnováhu medzi inštitúciami, ale aj o dynamiku medzi nimi. Parlament by mal dostať väčšiu úlohu práve kvôli tomu, že potrebujeme viac demokracie. Z tohto dôvodu použijeme naše hlasy na to, aby sme preukázali našu lojalitu k parlamentným textom, a rád by som povedal pred týmto Parlamentom, že Výbor pre životné prostredie, verejné zdravie a bezpečnosť potravín obdivuhodne pracoval na dosiahnutí zdokonalenia a že v tejto otázke, na rozdiel od toho, čo povedal pán Goebbels, bola pani Hassiová mimoriadne šikovná a efektívna.
<SPEAKER ID="381" NAME="Riitta Myller" AFFILIATION="PSE">
(FI) Vážený pán predsedajúci, tiež by som chcela poďakovať pani Hassiovej a všetkým, ktorí sa zúčastnili na rokovaniach o tejto zložitej smernici.
<P>
Jednoznačne potrebujeme prísne, obhájiteľné ciele pre odvetvia, ktoré nie sú súčasťou obchodovania s emisiami, pretože nám pomôžu urobiť veľa, aby sme zaručili, že vytvoríme energeticky účinnú spoločnosť.
<P>
Tie odvetvia, na ktoré sa vzťahuje smernica, napríklad stavebníctvo, doprava, poľnohospodárstvo a odpadové hospodárstvo, sú odvetviami, kde máme príležitosť rozvíjať nové zručnosti a znalosti a v skutočnosti sa tak už vo veľkej miere deje. Ak budú primerané právne predpisy, tieto zručnosti a znalosti sa budú môcť aj využiť. V tomto zmysle bolo vynikajúce, že Parlament bol schopný doplniť výraz "energetická účinnosť" do tejto smernice jednoznačným spôsobom.
<SPEAKER ID="382" NAME="Adina-Ioana Vălean" AFFILIATION="ALDE">
Vážený pán predsedajúci, vítam dohodu dosiahnutú minulý týždeň o balíku opatrení v oblasti klímy a energetiky a blahoželám našim spravodajcom a francúzskemu predsedníctvu k ich efektívnosti.
<P>
Bolo dôležité zachovať naše ambiciózne ciele, ale v súčasnom hospodárskom zmätku sme si nemohli dovoliť nereálne zaťažiť náš priemysel a ohroziť európsku konkurencieschopnosť. Z tohto dôvodu, najmä pri rozhodnutí o spoločnom úsilí, zvlášť nadšene vítam flexibilitu, s akou môžu členské štáty dosahovať svoje ciele a zároveň zavedenie opravných opatrení namiesto sankcií.
<P>
Toto bol vždy môj postoj vo Výbore pre priemysel, ale chcem ho zopakovať. Flexibilita je potrebná a toto je ešte dôležitejšie pri regulácii nových odvetví, pričom predtým, ako zavedieme prísnejšie predpisy, potrebujeme vyhodnotiť ich vplyv.
<P>
Som tiež veľmi spokojná s tým, že spoločné rozhodnutie obsahuje vyšší cieľ zníženia. Je to otázka princípu. Naši občania nás sem neposlali preto, aby sme sa nevyjadrili v takýchto dôležitých rozhodnutiach.
<SPEAKER ID="383" NAME="Anni Podimata" AFFILIATION="PSE">
(EL) Vážený pán predsedajúci, vážení páni komisári, vážený pán úradujúci predseda Rady, navrhovaný balík opatrení v oblasti klímy a energetiky, o ktorom dnes vedieme rozpravu, presne neodzrkadľuje ambiciózne ciele, ktoré predstavila Európska komisia pred rokom na žiadosť Európskej rady. Vo viacerých bodoch zaostáva aj za odporúčaniami príslušných parlamentných výborov. Návrhy Parlamentu - a chcela by som využiť túto príležitosť a zablahoželať pani spravodajkyni Hassiovej a všetkým, ktorí k nim prispeli - boli realistické, ústretové a zároveň ambiciózne a odrážali odhodlanie Európskej únie zachovať a posilniť jej vedúcu úlohu v celosvetovom úsilí riešiť zmenu klímy. Návrhy, o ktorých vedieme rozpravu dnes, nie sú rovnako vyvážené v tom, že kompromis zmiernil ambície, ktoré sú absolútnou nevyhnutnosťou pre všetkých občanov Európskej únie. Pokiaľ ide o mechanizmy čistého rozvoja, skutočnosť, že umožňujú členským štátom vykompenzovať väčšinu znížení, ktoré musia uskutočniť, prostredníctvom úverov v krajinách tretieho sveta, znamená, že hrozí vyslanie zlého signálu pred začatím konferencie v Kodani.
<SPEAKER ID="384" NAME="Justas Vincas Paleckis" AFFILIATION="PSE">
(LT) Hoci pani spravodajkyňa predstavila svoju správu s istým pesimizmom, myslím si, že odviedla vynikajúcu prácu. Koniec koncov na základe tohto kompromisu teraz vieme, ako budú musieť jednotlivé krajiny EÚ prispieť k povinnosti EÚ o jednu pätinu znížiť emisie skleníkových plynov spôsobujúcich zmenu klímy v konkrétnych oblastiach.
<P>
Podobne ako ostatné členské štáty EÚ 21. storočia, ktorých HDP na obyvateľa nie je vysoký, aj Litva bude mať právo zvýšiť tieto emisie o 15 %. Dodržiavanie kvót však výrazne zaťaží nové aj staré krajiny EÚ. Preto nezabúdajme, že najlacnejšou a najčistejšou energiou je ušetrená energia. Smernice o stabilných zdrojoch energie, o kvalite paliva a o ohľaduplnosti dopravných prostriedkov voči životnému prostrediu sa musia uplatňovať prísnejšie a s väčším dôrazom na kvalitu. Veľmi dôležité, najmä pre členské štáty EÚ 21. storočia, je aj zvýšiť množstvo finančných prostriedkov, ktoré Európska únia vyčlenila na zvýšenie energetickej účinnosti v bytových domoch.
<SPEAKER ID="385" NAME="Paul Rübig" AFFILIATION="PPE-DE">
(DE) Vážený pán predsedajúci, chcel by som len poukázať na to, že je potrebné vziať do úvahy rôzne situácie v členských štátoch, ale na základe hrubého domáceho produktu. Napríklad v Nemecku sa na výrobu energie používa veľa uhlia, kým Francúzsko sa výrazne spolieha na jadrovú energiu. Potrebujeme bezpečnostné normy pre jadrové elektrárne v celej Európe a nezávislého regulátora, ktorý by vydával aj potrebné predpisy.
<P>
Cieľ udeliť výnimky malým a stredným podnikom do 50 000 ton CO2 ešte stále nebol splnený. Toto je hlavný dôvod na obavy, pretože malé podniky si neporadia s byrokratickými nákladmi.
<SPEAKER ID="386" NAME="Carl Schlyter" AFFILIATION="Verts/ALE">
(SV) Rád by som poďakoval pani Hassiovej, pretože naozaj robila všetko, čo bolo v jej silách, ale, bohužiaľ, Rada nie je ochotná spolupracovať. Nanešťastie, máme Radu, ktorá zatvára oči pred skutočnosťou, že my v Európe musíme prevziať svoj diel zodpovednosti za riešenie klimatických problémov. Nemôžeme presunúť 80 % našej zodpovednosti za klímu mimo našich hraníc a dovoliť najchudobnejším krajinám sveta, aby na svojom klimatickom trhu draho zaplatili za svoju prácu v oblasti klímy, zatiaľ čo my vykonáme opatrenia, ktoré sú jednoduché a lacné. Toto je kolonializmus v jeho najhoršej podobe.
<P>
Musíme znížiť naše vlastné emisie o 70 % až 80 %, ak chceme dosiahnuť klimatické ciele. S touto politikou si namiesto toho budeme musieť vystačiť so 7 % alebo 8 %. Toto je úplne neprimerané a dokazuje to absolútny nedostatok solidarity. Otázka je, či budúce generácie poženú Radu ministrov na Medzinárodný trestný súd v Haagu, aby sa zodpovedala za takúto nezodpovednú politiku, ktorá neovplyvňuje iba ľudstvo, ale aj celú planétu. Ďakujem.
<SPEAKER ID="387" NAME="Kathy Sinnott" AFFILIATION="IND/DEM">
Vážený pán predsedajúci, balík opatrení v oblasti klímy a energetiky, najmä zníženie emisií skleníkových plynov, sa oslavuje ako triumfálny krok a ja súhlasím s tým, že toto úsilie odráža silnú vôľu zaoberať sa otázkou zmeny klímy. Avšak existuje tendencia kritizovať našu krajinu a Nový Zéland za vysokú úroveň emisií z poľnohospodárstva.
<P>
Obidve krajiny majú málo obyvateľov a veľa poľnohospodárskych zvierat, čo skresľuje číselné údaje o emisiách. Neuvedomujeme si, že írske a novozélandské poľnohospodárstvo dodáva potraviny krajinám ďaleko za svojimi hranicami? Reči o donútení týchto krajín zmenšiť svoje čriedy sú šialené z hľadiska potravinovej bezpečnosti a zmeny klímy. Tieto krajiny chovajú svoje čriedy trvalo najudržateľnejším spôsobom založenom na tráve. Namiesto toho by sme mali podporiť výskum a vývoj s cieľom hľadať spôsoby - iné krmivá, iné plány chovu - na zníženie emisií z chovu zvierat tam, kde to je možné, a nie zabíjať zvieratá.
<SPEAKER ID="388" NAME="Charles Tannock" AFFILIATION="PPE-DE">
Vážený pán predsedajúci, európski občania sú vážne znepokojení dôsledkami zmeny klímy a podporujú zabezpečenie čistej energie s nízkymi emisiami oxidu uhličitého pre našu budúcnosť. Je preto správne, že vysielame dôrazný signál Rade o našich spoločných záväzkoch.
<P>
Avšak ľudia, ktorých zastupujeme, sú tiež vážne znepokojení celosvetovou finančnou krízou. Pre nich sa istota pracovných miest určite stala naliehavejším problémom ako globálne otepľovanie a obnoviteľná energia, aspoň nateraz. Nemôžeme však dovoliť, aby stav európskych hospodárstiev vytlačil zmenu klímy z programu. Takisto nemôžeme ďalej oslabovať naše kľúčové priemyselné odvetvia a pracovné trhy unáhlenými krokmi.
<P>
Celkovo sa domnievam, že tento balík - balík opatrení v oblasti klímy a energetiky s cieľom 20-20-20 - odzrkadľuje túto dilemu a znižuje riziko, že sa európsky priemysel bude musieť premiestniť do menej prísnych jurisdikcií. Londýn, ktorý zastupujem, sa tiež veľmi usiluje o obchodovanie s povoleniami na emisie oxidu uhličitého v rámci ETS.
<P>
Spoločný prístup k riešeniu zmeny klímy je tiež podstatou prístupu našej strany k Európskej únii pod vedením Davida Camerona, ktorý je predsedom našej strany a, dúfajme, budúcim premiérom Veľkej Británie.
<SPEAKER ID="389" NAME="Anders Wijkman" AFFILIATION="PPE-DE">
Vážený pán predsedajúci, smernica, o ktorej teraz vedieme rozpravu, má jednu veľkú slabinu. Pre to, že sa umožní taký vysoký stupeň flexibility prostredníctvom znížení emisií v krajinách tretieho sveta, uvažujem nad tým, aké to bude mať dôsledky. Nákladová efektívnosť je dôležitým princípom a kompromis, ktorý máme pred sebou, by bol v poriadku tak, ako sa navrhuje, keby cieľom bolo zníženie celosvetových emisií o 20 %. Potom by malo zmysel robiť to, čo sa teraz navrhuje.
<P>
Avšak veda nám hovorí, že v dlhodobom horizonte musíme znížiť emisie o 80 % až 95 %. Nerozumiem, ako to bude možné, ak odložíme väčšinu krokov na rok 2020 a neskôr. Potrebujeme dôkladnú transformáciu dopravy energie v priemyselnej výrobe, stavebníctve atď. Ak umožníme 60 % až 80 % znížení v odvetví, ktoré nepatrí do ETS, v iných častiach sveta, nestane sa to.
<SPEAKER ID="390" NAME="Satu Hassi" LANGUAGE="FI">
Vážený pán predsedajúci, dámy a páni, ďakujem vám za túto rozpravu.
<P>
Ako som povedala, toto rozhodnutie je krok správnym smerom, hoci je tento krok oveľa menší, ako by som si želala. Podporujem rozhodnutie, hoci som sa vyjadrila k najväčšiemu problému, ktorý s ním stále súvisí, a to flexibilita.
<P>
Prečo je toto krásne slovo "flexibilita" problém? Zdalo by sa, že príliš veľa vlád riadne nezvážilo, čo znamenajú usmernenia Medzivládneho výboru pre zmenu klímy (IPCC). Podľa Medzivládneho výboru pre zmenu klímy (IPCC) Organizácie Spojených národov musia priemyselné štáty znížiť svoje absolútne emisie o 25 % až 40 % do roku 2020. Okrem toho musia rozvojové krajiny znížiť emisie o 15 % až 30 % v porovnaní s normálnymi úrovňami. Tieto číselné údaje sa týkajú znížení emisií na území daných krajín.
<P>
Ak presunieme viac ako polovicu našich znížení emisií do rozvojových krajín, zvýšime v nich povinné množstvá znížení emisií na úroveň, ktorá bude fyzicky nerealizovateľná.
<P>
Toto sa týka obrovského nedostatku porozumenia súvisiaceho s názorom, že automobilová doprava nemôže donekonečna rásť, pretože veľmi podstatné množstvo emisií, na ktoré sa vzťahuje toto rozhodnutie o spoločnom úsilí, produkuje konkrétne cestná doprava.
<P>
Ako som uviedla vo svojej úvodnej reči, dúfam, že vlády prevezmú svoju zodpovednosť na svoje plecia v širšom rozsahu, ako im umožňuje toto rozhodnutie, a uskutočnia investície na zníženie emisií vo svojich vlastných krajinách. Týmto spôsobom dosiahneme trvalé zníženie emisií a nie také zníženie, ktoré treba opäť kupovať každý rok zo zahraničia. Týmto spôsobom tiež vytvoríme pracovné miesta v našich vlastných krajinách.
<SPEAKER ID="391" NAME="Predsedajúci">
Rozprava sa skončila.
<P>
Hlasovanie sa uskutoční v stredu 17. decembra 2008.
<P>
Písomné vyhlásenia (článok 142)
<SPEAKER ID="973" NAME="András Gyürk  " LANGUAGE="HU">
Akceptovaním balíka opatrení v oblasti klímy a energetiky sa Európska únia v skutočnosti zaviazala bojovať proti zmene klímy. Dohoda, na ktorej sa úspešne pracovalo mnoho mesiacov, sa bezpochyby môže považovať za historicky významnú. Zároveň nemožno nespomenúť, že kompromis v mnohých bodoch vykazuje známky nedôslednosti.
<P>
Hoci balík opatrení v oblasti klímy a energetiky prešiel výraznými zmenami, odkedy Komisia predložila jeho návrh, nenašlo sa riešenie na najočividnejší rozpor. To znamená, že smernica prijatá Radou nesprávne určuje základný rok, čím zakrýva úsilie, ktoré dovtedy vynaložili členské štáty, čo sa týka škodlivých emisií. Toto všetko vysiela posolstvo, že doteraz dosiahnuté úspechy sa vôbec nerátajú a že nové právne predpisy umožnia každému začať s čistým štítom. Toto nepodnecuje tých, ktorí rozhodujú, aby uskutočnili potrebné kroky, ale skôr k tomu, aby naďalej menili pravidlá.
<P>
Považujeme za neprijateľné, že súčasný návrh pristupuje rovnako k tým, ktorí výrazne znížili svoje emisie, a k tým, ktorí nechali svoje emisie dokonca narásť. Podľa nášho názoru Európska únia poškodí svoju vlastnú dôveryhodnosť, ak bude akceptovať nariadenia, ktoré nezohľadňujú dosiahnutie záväzkov Kjótskeho protokolu.
<P>
Myslíme si, že ustanovenie ambicióznych cieľov Európskej únie na ochranu klímy v právnych predpisoch je progresívny krok. Naša spokojnosť by však bola o to väčšia, keby sa dohoda nezmenila len na ďalšiu pripomienku dvojitého metra a nedôslednosti.
<SPEAKER ID="392" NAME="Zbigniew Krzysztof Kuźmiuk  " LANGUAGE="PL">
Vážený pán predsedajúci, vážený pán komisár, v súvislosti s rozpravou o krokoch na zníženie emisií skleníkových plynov by som chcel upozorniť na nasledujúce otázky:
<P>
1. Akceptovaním roku 2005 ako referenčného bodu pre stanovenie miery zníženia emisií oxidu uhličitého nové členské štáty súhlasili s tým, že sa nebudú zohľadňovať zníženia emisií oxidu uhličitého dosiahnuté pokračujúcou priemyselnou reštrukturalizáciou od roku 1990. V prípade Poľska miera zníženia emisií oxidu uhličitého od roku 1990 do roku 2005 dosiahla 30 %. Toto bolo spojené s obrovskými sociálnymi nákladmi, predovšetkým s mierou nezamestnanosti viac ako 20 %.
<P>
2. Záväzok k ďalšiemu zníženiu o 20 % do roku 2020 a zároveň ku kúpe 30 % emisných práv do roku 2013 s postupným zvyšovaním až do výšky 100 % v roku 2020, bohužiaľ, spôsobí výrazné zvýšenie ceny tepla a elektrickej energie pre obyvateľov. Bude to tiež znamenať výrazné zvýšenie ceny energie pre priemysel. Mnohé energeticky intenzívne výrobné odvetvia, ako napríklad oceliarstvo, cementársky priemysel, výroba vápna a umelých hnojív, môžu pre vyššie ceny v týchto krajinách zaniknúť, čo môže mať negatívne dôsledky pre spoločnosť.
<P>
3. Ak sa Spojené štáty a juhovýchodná Ázia nezúčastnia za rovnakých podmienok ako EÚ v pripravenom programe na zníženie emisií oxidu uhličitého, obrovské finančné a hospodárske úsilie EÚ vyjde nazmar. EÚ produkuje 14 % emisií oxidu uhličitého z celosvetového množstva, kým Spojené štáty a juhovýchodná Ázia produkujú viac ako 80 % týchto emisií.
