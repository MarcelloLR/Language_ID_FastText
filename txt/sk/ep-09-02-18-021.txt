<CHAPTER ID="021">
Jednominútové vystúpenia k otázkam politického významu
<SPEAKER ID="176" NAME="Predsedajúci">
Nasledujúcim bodom sú jednominútové vystúpenia k otázkam politického významu.
<SPEAKER ID="177" NAME="Csaba Sógor" AFFILIATION="PPE-DE">
(HU) V Rumunsku siaha história autonómnosti Sikulska niekoľko sto rokov do minulosti. Zakladajúce listiny moderného rumunského štátu zaručovali regionálnu autonómnosť Sikulska, ktorá existovala dokonca aj počas komunizmu.
<P>
Vzhľadom na rôzne formy autonómie zaručené v štátoch EÚ, dňa 8. februára 2009 v meste Sepsiszentgyörgy (Sfântu Gheorghe) žiadal dav tvorený niekoľkými tisícmi ľudí od prezidenta, aby stiahol svoje ofenzívne vyhlásenia adresované Maďarom v Transylvánii, aby zaručil proporcionálne zastúpenie etnických skupín v štátnych inštitúciách, aby ukončil cielené presídľovania do oblasti, aby zastavil svojvoľné poškodzovanie hospodárstva Sikulska, aby urýchlil návrat cirkevného a verejného majetku, zastavil rozširovanie vojenských jednotiek, aby zriadil nezávislé maďarské univerzity financované štátom, uznal maďarčinu ako oficiálny jazyk regiónu a aby uznal spoločné práva a regionálnu autonómiu Sikulska.
<SPEAKER ID="178" NAME="Iliana Malinova Iotova" AFFILIATION="PSE">
(BG) Musíme zablahoželať dolnej snemovni českého parlamentu k ratifikácii Lisabonskej zmluvy. Je to ďalšie víťazstvo európskej myšlienky a ďalší dôkaz toho, že stále viac ľudí verí v európske hodnoty. Preto vyzývam nás všetkých, aby sme sa oddelili od tých, ktorí by chceli zasiahnuť do týchto hodnôt a zničiť našu vieru v ne.
<P>
Ako môžeme zapísať naše základné práva zlatými písmenami do Charty, keď zároveň tolerujeme to, že nimi niekto opovrhuje a kritizuje ich? Hovoríme o náboženskej a etnickej tolerancii, o práve starších osôb na dôstojný život a na aktívnu účasť na ňom a pritom predseda bulharskej politickej strany, právoplatný člen Európskej ľudovej strany, zatiaľ vymedzuje rôzne etnické a vekové skupiny a vnucuje myšlienku rôznych tried ľudí? Ako by sme sa mali stavať k takýmto predsedom? Moja otázka smeruje do pravej časti tohto Parlamentu, pretože predseda PPE, pán Martens, odporučil práve túto osobu do funkcie premiéra mojej krajiny. Odmietnime dvojité štandardy a rešpektujme svoje vlastné skutky a slová a nezabúdajme, že to, čo nás pred viac než 50 rokmi spojilo, boli ľudské práva.
<SPEAKER ID="179" NAME="Filiz Hakaeva Hyusmenova" AFFILIATION="ALDE">
(BG) Plán hospodárskej obnovy Európy je v platnosti. Kríza je všeobecným problémom, no vkráda sa doň protekcionizmus a podpora národných priemyslov a zamestnanosti. Základné práva voľného pohybu pracovnej sily a voľného obchodu sú vystavené skúške. V rôznych krajinách kríza postupuje rôzne. V krajinách, ktoré sa v poslednom období stávali hospodárskymi tigrami Európskej únie, medzi ktoré patrí aj Bulharsko, je bankový systém relatívne stabilný, miery nezamestnanosti nie sú veľmi vysoké, majú vysoko kvalifikovanú pracovnú silu a stabilné meny. Na základe dynamického vývoja krízy vyzývam, aby sa plán obnovy aktualizoval tak, aby viac zohľadňoval skutočné hospodárstvo. V časoch krízy kapitál vyhľadáva oblasti s nízkym rizikom a je tu šanca investovať do nových technológií "na zelenej lúke" namiesto do neživotaschopného priemyslu. Potenciál hospodárstiev, ktoré vstúpia do fázy recesie ako posledné, by sa mal využiť na to, aby sa oživili ako prvé, a s pomocou tohto financovania a znalostí by sa mohli stať centrami stability, pomocou ktorých by sa hospodársky a finančný systém Európskej únie mohol obnoviť rýchlejšie.
<SPEAKER ID="180" NAME="Andrzej Tomasz Zapałowski" AFFILIATION="UEN">
(PL) Vážený pán predsedajúci, v čase rozširujúcej sa krízy chcem zablahoželať Európskej komisii k zničeniu poľských lodeníc. Egoistický prístup európskej elity, ich radosť z toho, že viac než 100 000 ľudí stratilo pracovné miesta v lodeniciach a vo firmách, ktoré s nimi spolupracujú, určite povedie k tomu, že veľká časť týchto zamestnancov sa objaví v blízkej budúcnosti na trhoch práce v západnej Európe. Toto rozhodnutie len prehĺbilo európsku krízu.
<P>
Som zvedavý, ako sa bude európska elita správať, či ukáže solidaritu s členskými štátmi, kde sa kríza prehĺbila do obrovských rozmerov, alebo či bude sledovať len svoje vlastné záujmy? Práve v čase krízy uvidí európska spoločnosť, či sú vyhlásenia a zásady, ktoré sú základom Európskej únie, pravdivé, alebo či je to len hra niektorých štátov voči iným v rámci inštitúcie, ktorá bola založená na ušľachtilých zásadách. V tejto súvislosti ma prekvapuje nedostatočná reakcia Komisie na opatrenia, ktoré v súčasnosti mnohé členské štáty EÚ prijímajú a ktoré porušujú prevládajúce zásady, pričom Poľsko bolo za podobné opatrenia potrestané.
<SPEAKER ID="181" NAME="Rebecca Harms" AFFILIATION="Verts/ALE">
Vážený pán predsedajúci, minulý týždeň som zo Severného Írska dostala zvláštne správy. Hovoria, že pán Sammy Wilson, minister pre životné prostredie v regionálnej vláde, zakázal informačnú kampaň Spojeného kráľovstva o energetickej účinnosti, ktorú organizuje vláda Spojeného kráľovstva. Nechce sa mi veriť, že dobré dôvody, ktoré nás vedú k našim spoločným cieľom v oblasti klímy a energie, teda o 20 % nižšie emisie CO2, 20 % zvýšenie využívania obnoviteľných zdrojov a 20 % zvýšenie energetickej účinnosti regionálna vláda jedného členského štátu neakceptuje.
<P>
Žiadam preto Komisiu, aby zistila, aké dôvody má tento zvláštny a celkom bizarný zákaz v Severnom Írsku. Myslím, že dokonca aj skeptik v oblasti klímy ako pán Wilson by sa mal starať o občanov a podporovať energetickú účinnosť a snahy o zníženie nákladov na energiu.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Dnes by som chcela poukázať na škandalóznu situáciu, do ktorej je zapojená spoločnosť Corticeira Amorim v Portugalsku. Zisky spoločnosti za posledné dva roky dosiahli sumu viac než 30 miliónov EUR, pričom v roku 2008 bolo vykázaných viac než 6 miliónov EUR. Napriek tomu však spoločnosť Corticeira Amorim tento mesiac oznámila, že prepustí takmer 200 zamestnancov. Zvaľuje to na vplyv krízy. Spoločnosť však zabúda, že práve títo zamestnanci jej pomohli vybudovať skupinu, ktorá má hodnotu miliónov EUR, ktorá získala verejnú pomoc vrátane fondov Spoločenstva, aby mohla zarobiť milióny v podobe ziskov, ktoré stále dosahuje. Chcem preto protestovať v tomto Parlamente a vyjadriť svoje rozhorčenie z tohto oznámenia, ktoré je škandálom. Dúfam, že sa všetci spoja, aby odsúdili spoločnosti, ktoré ťažia z krízy, aby mohli prepúšťať zamestnancov, aj keď stále dosahujú obrovské zisky.
<SPEAKER ID="184" NAME="Predsedajúci">
Predtým, než pozvem ďalšieho rečníka, chcem s potešením oznámiť, že pána Aymana Noura, poslanca egyptského parlamentu, ktorého pred niekoľkými rokmi uväznili na základe dôvodov, ktoré Rada EÚ označila za nie závažné, dnes prepustili. Bol predmetom mnohých uznesení Európskeho parlamentu, a preto ma veľmi teší, že môžem oznámiť jeho prepustenie.
<SPEAKER ID="185" NAME="Bernard Wojciechowski" AFFILIATION="IND/DEM">
(PL) Vážený pán predsedajúci, Poľsko vysiela poslancov do Európskeho parlamentu, no ich schopnosť konať v ich vlastnej krajine je obmedzená. Poľské právne predpisy neposkytujú poslancom EP žiadne právne nástroje, ktoré by zaisťovali účinné plnenie ich mandátu. Týka sa to významných otázok, ako sú vyvíjanie účinného vplyvu na správne orgány ústrednej aj miestnej vlády.
<P>
Senátori a poslanci národného parlamentu majú celý rad práv: právo získať informácie od štátnych orgánov, právo žiadať o informácie od správnych orgánov ústrednej a miestnej vlády a povinnú 40-dňovú lehotu, počas ktorej musia dostať odpoveď. V Poľsku sotva niekto prikladá význam poslancovi EP okrem médií, keď hľadajú lacné senzácie. Na svojej webovej stránke som informoval voličov o nedostatku zákonných foriem konania, ktoré môžu poslanci EP využiť. Legislatívna povrchnosť postupných skupín zákonodarcov je v Poľsku v tomto prípade dobre známa. Domnievam sa, že by mal Európsky parlament žiadať väčšie možnosti pre svojich zástupcov, aby tí mohli konať vo svojich vlastných krajinách.
<SPEAKER ID="186" NAME="Jim Allister" AFFILIATION="NI">
Vážený pán predsedajúci, rozdeľovanie fondov EÚ na základe lotérie "kto prv príde, ten prv melie" je nesprávne. Áno, práve to som tento týždeň videl v Severnom Írsku. Ministerka, ktorá rozhodla o povýšeneckom rozdeľovaní fondov vidieckeho rozvoja EÚ na tomto základe, čo viedlo k poníženiu a bizarnému pohľadu na poľnohospodárov stojacich dva dni v rade, aby získali časť zo svojich vlastných regulovaných peňazí späť, nie je ministerkou, ktorá je hodná zastávať svoj úrad. Svojím rozhodnutím jedným dychom ponížila ťažko pracujúcich poľnohospodárov a zároveň ukázala obmedzenú ignoranciu základných požiadaviek na rozdeľovanie fondov EÚ.
<P>
Zdrojom týchto ťažkostí je svojvoľné odmietnutie prideliť dostatočné financie na rozvoj vidieka zo strany ministerky. Na os 1 pridelila žalostných 50 miliónov GBP, z čoho len 15 miliónov GBP na fond modernizácie. To vyvolalo utorkové udalosti.
<P>
Dovoľte mi vyjadriť sa ešte k inej záležitosti, na obranu pána Wilsona, ministra životného prostredia v Severnom Írsku, že som rád, že sa nehodí do stereotypu, ktorý očakávajú nemysliace osoby hystericky sa vyjadrujúce k zmene klímy v tomto Parlamente.
<SPEAKER ID="187" NAME="Colm Burke" AFFILIATION="PPE-DE">
Vážený pán predsedajúci, posledný prieskum verejnej mienky uverejnený v pondelkovom vydaní denníka Irish Times poukázal na rastúcu podporu Lisabonskej zmluvy v Írsku, pričom 51 % voličov sa vyjadrilo, že by teraz, v momente nestálosti írskeho hospodárstva, hlasovalo pozitívne. Ide o nárast o osem bodov od posledného prieskumu verejnej mienky, ktorý denník Irish Times uskutočnil v novembri minulého roka. Zároveň poklesol aj počet hlasov proti Zmluve o šesť bodov na úroveň 33 %.
<P>
Vzhľadom na náš napätý vzťah s Európskou úniou a nedostatočné vedenie súčasnej vlády je potrebné skúsiť sa zaoberať hlavnými príčinami periodického rozčarovania írskych voličov z EÚ. Musí dôjsť k rozumnému stretnutiu s írskym ľudom s cieľom znovu vybudovať pochopenie a podporu európskeho procesu. Deficit komunikácie možno prelomiť voľným tokom pozitívnejších informácií o tom, aké výhody prináša členstvo v EÚ.
<P>
Domnievam sa, že je dôležité, aby sa pozitívna úloha Európy zdôrazňovala v našich systémoch vzdelávania. To by nemalo platiť len pre Írsko, ale aj pre všetky členské štáty. Naliehavo žiadam, aby sme sa do problému komunikačného deficitu pustili čím skôr.
<SPEAKER ID="188" NAME="Marusya Ivanova Lyubcheva" AFFILIATION="PSE">
(BG) Chcela by som upriamiť vašu pozornosť na problém obnoveného rozkolu v bulharskej pravoslávnej cirkvi. Tento rozkol vznikol v čase, keď bola krajina veľmi spolitizovaná, v čase, keď bulharská pravoslávna cirkev, podobne ako mnohé iné štruktúry, musela obhajovať svoju pozíciu v demokratickom obraze Bulharska. Viedlo to, bohužiaľ, k takzvanej druhej synode bulharskej pravoslávnej cirkvi aj napriek bulharskému zákonu o náboženských vyznaniach. Táto legislatíva je veľmi liberálna a umožňuje v Bulharsku zaregistrovať akékoľvek náboženstvo pod podmienkou, že neslúži neľudským účelom. Takzvaná druhá synoda sa však chce zaregistrovať ako Svätá synoda bulharskej pravoslávnej cirkvi. Zákon uvádza, že bulharská pravoslávna cirkev je pre Bulharsko tradíciou a má výnimku z registrácie. Voľba patriarchu a členov Svätej synody nepodlieha legislatívnemu aktu. Vyzývam všetkých tých, ktorí si vážia slobodu, aby vyznávali náboženstvo v súlade s vlastnými duchovnými potrebami a aby nepodľahli manipulačným definíciám takzvanej druhej synody. Túto synodu nemožno zaregistrovať a nemá žiaden právny základ.
<SPEAKER ID="189" NAME="Toomas Savi" AFFILIATION="ALDE">
Vážený pán predsedajúci, minulotýždňové voľby v Izraeli ukázali, že väčšina občanov podporuje strany, ktoré považujú za najlepší spôsob ochrany krajiny posilnenie armády. Aj keď centristická strana Kadima získala najväčší počet hlasov, skutočnosť, že strany pravého krídla teraz majú 65 kresiel v izraelskom parlamente v porovnaní s 50 po predchádzajúcich voľbách, odráža meniaci sa postoj izraelských občanov k izraelsko-palestínskemu konfliktu. Tieto strany uprednostňujú prijatie tvrdej línie, nie spoliehanie sa na zdanlivo nekonečné a neúčinné mierové rozhovory.
<P>
Blízky východ musí byť jednou z hlavných priorít spoločnej zahraničnej a bezpečnostnej politiky Európskej únie a stabilita celého regiónu vo veľkej miere závisí od izraelsko-palestínskych vzťahov. Je preto absolútne rozhodujúce, aby Európska únia pokračovala v mierových rozhovoroch a aby obnovila nádej Izraelčanov a Palestínčanov, že mierové spolunažívanie je možné.
<SPEAKER ID="190" NAME="Mirosław Mariusz Piotrowski" AFFILIATION="UEN">
(PL) Vážený pán predsedajúci, prezident Českej republiky, Václav Klaus, zajtra navštívi Európsky parlament. Vzhľadom na škandál, ktorý prepukol na Hradčanoch, dúfame, že prezident štátu, ktorý vykonáva predsedníctvo Európskej únie, bude prijatý dôstojne a s primeranou úctou. Oprávnené názory, ktoré prezident Václav Klaus vyjadril k Lisabonskej zmluve, sa stali terčom pokusov urobiť okolo nich rozruch a zakryť tak skutočnosť, že hlavným zdrojom opozície voči zavedeniu Zmluvy by mohlo byť Nemecko. Kľúčom bude rozhodnutie ústavného súdu v meste Karlsruhe. Podľa správ v médiách má polovica jeho sudcov vážne pochybnosti a domnieva sa, že Zmluva môže porušiť štátnu ústavu. Poukazuje to na to, že pokiaľ ide o takéto dôležité rozhodnutie, netreba sa ponáhľať. A tomu rozumie nielen český prezident, ktorý nás príde navštíviť.
<SPEAKER ID="191" NAME="László Tőkés" AFFILIATION="Verts/ALE">
(RO) Po jesenných voľbách v Rumunsku a vytvorení novej vlády zažívame rázny návrat protimaďarských podnetov do politického života v Rumunsku, podobne ako na Slovensku.
<P>
Demonštrácia, ktorá sa konala 9. februára v meste Sfântu Gheorghe a ktorú organizovali maďarské cirkvi, bola práve na protest proti týmto podnetom. V petícii, ktorá bola na demonštrácii prednesená, protestovali tisíce miestnych obyvateľov oblasti Sikulska proti zmene etnických pomerov v oblasti, ktoré vznikajú ako následok priameho zaľudňovania regiónu skupinami Rumunov z iných oblastí.
<P>
Prezident Traian Băsescu absurdne obvinil Maďarov v tomto regióne z etnických čistiek. V tom istom čase, počas volieb do orgánov samosprávy v Kluži, letáky demokratov navádzali na nenávisť voči maďarským kandidátom, pričom používali rovnaké očierňovanie. Po desaťročiach diskriminácie a popierania práv, kto tu koho obviňuje?
<P>
Chcel by som nasmerovať pozornosť Parlamentu na skutočnosť, že v Rumunsku ešte aj dnes rafinovane prebieha proces homogenizácie a snahy o to, aby bola Transylvánia rumunská umelou zmenou etnických pomerov.
<SPEAKER ID="192" NAME="Gerard Batten" AFFILIATION="IND/DEM">
Vážený pán predsedajúci, dňa 12. februára 2009 bol holandskému poslancovi, pánovi Geertovi Wildersovi, zamietnutý vstup do Spojeného kráľovstva na základe príkazu ministra vnútra. Nikdy predtým sa nestalo, že by bol demokraticky zvolenému politikovi, ktorý zastupuje demokratickú stranu z demokratickej európskej krajiny, zamietnutý vstup.
<P>
Je čudné, že britská vláda dokáže nájsť zákonné prostriedky, ako zakázať vstup pánovi Wildersovi, je však bezmocná v tom, aby zabránila vstupu rôznych teroristov, politických a náboženských extrémistov, gangstrov, zločincov, násilníkov a pedofilov z Európskej únie a širšieho okolia.
<P>
Možno má zákaz pre pána Wildersa niečo spoločné s údajnou hrozbou britského šľachtica, lorda Ahmeda, že ak sa pán Wilders objaví v Snemovni lordov, vonku sa objaví 10 000 islamských demonštrantov. Bol to ústupok voči ideológii temného veku a zdá sa, že tak celkom nemáme slobodný pohyb myšlienok cez hranice Európskej únie.
<SPEAKER ID="193" NAME="Mairead McGuinness" AFFILIATION="PPE-DE">
Vážený pán predsedajúci, k téme Lisabonskej zmluvy. Môj kolega hovoril o náraste podpory v prospech Zmluvy u írskych voličov, no rada by som varovala, že jedna lastovička leto nerobí. Myslím, že to musíme porovnať s výsledkami posledného prieskumu verejnej mienky Eurobarometra, podľa ktorých podpora írskeho členstva v EÚ poklesla o 10 percentuálnych bodov zo 77 % na jar 2006 na 67 % na jeseň 2008. Áno, treba vykonať veľa práce na presvedčenie írskych voličov o pozitívnych vplyvoch Európskej únie.
<P>
Preto mám obavy z tých, ktorí požadujú skorší dátum druhého referenda v Írsku. Myslím, že musíme byť opatrní, musíme poskytnúť dostatok času na objasnenie otázok, ktoré trápia írskych voličov, a potrebujeme čas, aby sme tieto otázky prebrali úplne a s verejnosťou a aby sme poskytli voličom primeraný čas na vyjadrenie ich stanoviska.
<SPEAKER ID="194" NAME="Vasilica Viorica Dăncilă" AFFILIATION="PSE">
(RO) Súčasná hospodárska a finančná kríza je významným testom pre Európu, ktorá musí teraz viac než kedykoľvek predtým ukázať jednotu pri prijímaní opatrení, ktoré umožnia obnovu hospodárstva v najkratšom možnom čase.
<P>
Rozpočty členských štátov čelia veľkému tlaku na pozadí týchto problémov, preto je potrebné nájsť najlepšie nástroje a akcie, aby sa zabránilo veľkému prekročeniu limitov, ktoré Komisia predpokladá v rámci rozpočtového deficitu, a aby sa zabránilo tomu, že budú niektoré členské štáty prijímať protekcionistické opatrenia či uprednostňovať súkromných výrobcov.
<P>
Takéto rozhodnutia musia rýchlo prejsť procesom prijímania, aby sa zabránilo predlžovaniu krízy a aby sme predovšetkým umožnili obnovu dôvery vo finančné trhy a aby sme sa vyhli predĺženiu krízy aj z politického pohľadu, aj vzhľadom na blížiace sa voľby do Európskeho parlamentu.
<P>
Jedným z možných riešení financovania verejných výdavkov by mohla byť emisia európskych dlhopisov. Musíme však zohľadniť riziko, že sa na základe prijatých opatrení celkom zadlžíme a len ťažko sa potom vyhneme situácii, že budúcim generáciám zanecháme na pleciach platbu týchto dlhov.
<SPEAKER ID="195" NAME="Ignasi Guardans Cambó" AFFILIATION="ALDE">
(ES) Vážený pán predsedajúci, pred rokom a pol sme prijali smernicu o audiovizuálnych mediálnych službách. Jadrom textu bola zásada rešpektovania krajiny pôvodu, ktorú sme považovali za zásadnú v záujme zaistenia voľného pohybu audiovizuálnych informácií v rámci Európskej únie.
<P>
Smernicu však nemožno uplatňovať v mojej krajine, v Španielsku, pretože pokiaľ ide o situáciu vo vnútri členského štátu, autonómny región Valencia uplatňuje presne opačnú zásadu a z politických dôvodov si vynucuje uzatvorenie zosilňovačov, ktoré až doteraz umožňovali občanom prijímať signál verejnoprávnej televízie z Katalánska.
<P>
Inými slovami, existuje úplná sloboda obehu audiovizuálnych informácií medzi členskými štátmi Európskej únie, no zároveň je potrebné poukázať na to, že v Španielsku sa niektoré úrady obávajú tej istej kultúrnej slobody, ktorá je pritom taká zásadná. Je taká zásadná, že sa ju podarilo uplatniť v Európe. No napriek tomu sa v Španielsku niektorým ľuďom bráni prijímať vysielanie televíznych programov z iného regiónu. To je paradox, o ktorý som sa s vami chcel podeliť.
<SPEAKER ID="196" NAME="Zdzisław Zbigniew Podkański" AFFILIATION="UEN">
(PL) (mikrofón bol v úvode vypnutý) tragické obdobia v histórii ľudstva. Počas ich trvania našli smrť desiatky miliónov ľudí. Mnohé z týchto obetí prišli o život v jednom z viac než dvanástich tisícov nemeckých táborov smrti, v koncentračných táboroch, ktoré fungovali na území Tretej ríše a v okupovaných krajinách. Dnes sa odohrávajú pokusy o prekrútenie pravdy o týchto tragických rokoch a šíria sa informácie, že tieto tábory neboli nemecké, ale poľské či lotyšské. Vodcom týchto iniciatív je nemecká tlač. Noviny Die Welt nedávno uverejnili informáciu, že Majdanek bol poľský koncentračný tábor.
<P>
V súvislosti s tým som pripravil návrh uznesenia, ktorého zámerom je štandardizovať označenie koncentračných táborov tak, že sa k ich názvom pridajú slová "nemecký" alebo "nacistický" koncentračný tábor. Moju iniciatívu prevzala Skupina Únie za Európu národov, no dostal som, bohužiaľ, informáciu, že ju zablokovala konferencia predsedov.
<P>
Dámy a páni, Európska únia môže pretrvať a rozvíjať sa len vtedy, ak ju vedie historická pravda a rešpektovanie ľudských práv. Preto predkladám požiadavku na svojich kolegov poslancov, aby podporili iniciatívu skupiny UEN, aby už nikto nikdy neprekrúcal históriu ani nerobil katov z obetí a obete z katov.
<SPEAKER ID="197" NAME="Nicolae Vlad Popa" AFFILIATION="PPE-DE">
(RO) Keďže niektorí z mojich maďarských kolegov poslancov sa v poslednej dobe sťažujú na to, že ich práva sa v Rumunsku nerešpektujú, rád by som uviedol niekoľko faktov.
<P>
Blížiaca sa volebná kampaň by nemala byť dôvodom vzniku útokov a urážok zameraných na legitímny štát, ktorý prostredníctvom svojich právnych predpisov ponúkol model v oblasti medzietnických vzťahov. Rumunská ústava zaručuje uznávanie práv menšín.
<P>
Občania maďarského pôvodu sú v miestnych správnych štruktúrach zastúpení pomerne. Strany maďarských menšín majú napríklad 195 starostov a štyroch predsedov v regionálnych radách, 2 684 členov mestskej rady a 108 členov regionálnej rady. Keďže tvoria väčšinu v mestských a regionálnych radách spomínaných vyššie, spravujú miestne rozpočty podľa svojho uváženia. Práve to znamená miestna autonómia.
<P>
Na parlamentnej úrovni má maďarská menšina troch poslancov EP v Európskom parlamente, 22 poslancov a 9 senátorov v národnom parlamente a zúčastňuje sa na vládnutí v Rumunsku posledných 12 rokov. Prednesené sťažnosti sú otvorenou politickou volebnou agitáciou.
<SPEAKER ID="198" NAME="Luis Yañez-Barnuevo García" AFFILIATION="PSE">
(ES) Vážený pán predsedajúci, referendum vo Venezuele sa skončilo víťazstvom kampane "áno", ktorú demokratická opozícia taktne uznala.
<P>
Rovnako je pravdou aj to, že počas kampane nepanovala rovnosť príležitostí, že vedúca strana mala obrovskú podporu celého štátneho aparátu, pričom opozícia bola sústavne prenasledovaná a bola pod sústavným nátlakom.
<P>
Dokonca aj za týchto podmienok sa krajina prakticky rozdelila na polovice a bude veľmi ťažké vybudovať budúcnosť len s jednou z týchto skupín. Európska únia musí podporovať dialóg, začlenenie a konsenzus medzi venezuelskými politickými a spoločenskými vodcami pre dobro krajiny.
<P>
Intuitívny prístup, odsúdenie a urážky nie sú spôsob, ako pomôcť Venezuele nájsť demokratickú, pluralistickú a slobodnú cestu.
<P>
Kritizujeme preto rozhodnutie venezuelskej vlády vykázať španielskeho poslanca a najmä spôsob, akým k nemu došlo. Naliehavo však vyzývame tento Parlament, aby svojim zástupcom pri návšteve tretích krajín zabránil robiť vyhlásenia, ktoré porušujú aktuálnu miestnu legislatívu a najmä tie, ktoré urážajú hlavu štátu bez ohľadu na to, v akej miere si túto kritiku zaslúži. Takýto prístup ohrozuje budúce misie Európskeho parlamentu do iných krajín.
<SPEAKER ID="199" NAME="Marian Harkin" AFFILIATION="ALDE">
Vážený pán predsedajúci, chcem hovoriť o problematike transparentného a presného označovania na potravinách, najmä pokiaľ ide o hydinu a bravčové mäso.
<P>
V súčasnosti možno mäso dovážať z krajín mimo EÚ do EÚ vo výrazne zmenenej podobe - a tým myslím obalené v strúhanke alebo v cestíčku - a potom označené a predávané ako výrobok EÚ. Je to absolútny nezmysel a zámerom takéhoto označovania je oklamať spotrebiteľov. Musíme mať označenie uvádzajúce krajinu pôvodu, aby sa mohli spotrebitelia rozhodovať na základe informácií.
<P>
Rovnako sme sa stretli so situáciou, keď bolo bravčové mäso či hydina zamrazené, potom odmrazené, označené a predávané ako čerstvé. Nielenže ide o príklad nepresného označovania, ale aj o možné riziko pre ľudské zdravie.
<P>
Zaznamenala som, že Hilary Benn, minister Spojeného kráľovstva pre životné prostredie, a tieňový minister vyzvali na jasnejšie označovanie. Som si istá, že by to podporilo mnoho predstaviteľov v celej EÚ. Nikto totiž nechce klamať spotrebiteľov. Žiadam Komisiu, aby túto záležitosť riešila ako naliehavú.
<SPEAKER ID="200" NAME="Hanna Foltyn-Kubicka" AFFILIATION="UEN">
(PL) Vážený pán predsedajúci, Skupina Únie za Európu národov na svojom dnešnom stretnutí jednohlasne prijala návrh uznesenia, ktoré vyzýva, aby bol 25. máj určený ako Deň hrdinov boja proti totalite. Text tohto uznesenia čoskoro zašleme zástupcom najvyšších orgánov EÚ vrátane pána Pötteringa. Výber 25. mája pritom nie je náhodný. Práve v tento deň v roku 1948 sovietske úrady zavraždili rotmajstra Witolda Pileckého, poľského vojaka, ktorý sa stal dobrovoľne väzňom v koncentračnom tábore Osvienčim, aby tam vybudoval hnutie odporu. Neskôr sa mu podarilo uniknúť a na konci vojny bojoval proti nacistom a potom, keď sovietska armáda vstúpila do Poľska, začal tajný boj proti ďalším okupantom. Pilecki bol len jedným z mnohých Európanov, ktorí prišli o svoj život v boji proti brutálnym totalitným systémom. Mnohí z nich zostávajú neznámi, no statočnosť a oddanosť všetkých z nich si zaslúži, aby sme si ich pripomenuli. Preto Vás žiadam, vážený pán predsedajúci, aby ste podporili iniciatívu tejto skupiny.
<SPEAKER ID="201" NAME="Alexandru Nazare" AFFILIATION="PPE-DE">
(RO) Najnovšia história Európskej únie nám ponúka vzhľadom na ochranu práv menšín úspešné príbehy. Týka sa to aj maďarskej menšiny v Rumunsku. Táto menšina požíva rôzne práva vrátane správnych funkcií a rumunský prezident, pán Traian Băsescu, tieto práva sústavne podporuje.
<P>
V iných oblastiach máme však ešte stále veľa práce a rád by som teraz hovoril o probléme komunity Rómov. Je to test schopnosti Európskej únie integrovať skupiny s vysokým rizikom vylúčenia.
<P>
Prípad rumunského hádzanára, Mariana Cozmu, ktorého brutálne zavraždili dvaja členovia maďarskej komunity Rómov, nám znovu ukazuje, že zločin nepozná hranice a že ignorovanie problémov tejto komunity je kontraproduktívne.
<P>
Situáciu tejto menšiny, ktorá je vo svojej podstate nadnárodná a spája sa s ňou vysoké riziko vylúčenia, možno zlepšiť len prijatím koordinovanej politiky na európskej úrovni. Vzhľadom na to som spolu so svojím kolegom Rareşom Niculescu predložil uznesenie o vytvorení Európskej agentúry pre Rómov. EÚ má stratégiu venovanú rómskej menšine, nemá však agentúru, ktorá by stratégiu súvisle a účinne vykonávala.
<P>
Ak má EÚ zostať významným aktérom na medzinárodnej scéne a pritom si zachovať vnútornú súdržnosť, musí byť schopná vytvoriť celoeurópske prostredie tolerancie.
<SPEAKER ID="202" NAME="Vicente Miguel Garcés Ramón" AFFILIATION="PSE">
(ES) Vážený pán predsedajúci, práve som sa vrátil z Venezuely, kam ma pozval volebný úrad ako člena medzinárodnej volebnej podpornej skupiny na referendum konané 15. februára.
<P>
Európski členovia skupiny predložili Národnej volebnej rade správu obsahujúce celkové pozitívne hodnotenie procesu z pohľadu jeho organizácie, transparentnosti, účasti, slobody, tajného hlasovania a bezpečnosti vo všetkých jeho fázach.
<P>
Pokiaľ ide o vyhlásenia poslanca Herrera vo venezuelskej televízii, môžem vám povedať, že slúžili na zníženie autority volebného procesu, obsahovali závažné obvinenia smerované voči demokratickým inštitúciám v tejto krajine a hraničili so zásahmi do vnútornej politiky zvrchovanej krajiny.
<P>
Parlament by nemal podporovať žiaden druh konfrontácie s demokratickými inštitúciami vo Venezuele. Pán Herrero však sám môže vysvetliť Parlamentu svoje konanie, ktoré nás všetkých ovplyvnilo.
<SPEAKER ID="203" NAME="Călin Cătălin Chiriţă" AFFILIATION="PPE-DE">
(RO) Chcem vyvrátiť obvinenia vznesené mojimi kolegami poslancami, pánom Csabom Sógorom a pánom Lászlóm Tõkésom, proti Rumunsku.
<P>
Rumunsko je členským štátom Európskej únie, NATO, Rady Európy, Organizácie pre bezpečnosť a spoluprácu v Európe a v súlade s európskymi normami rešpektuje ľudské práva a práva osôb patriť k národným menšinám. Rumunsko v tejto oblasti uplatňuje znenie a charakter všetkých relevantných medzinárodných zmlúv.
<P>
Maďarčina sa na základe zákona používa v správnych konaniach na všetkých miestach a v regiónoch, kde osoby patriace do maďarskej menšiny tvoria viac než 20 % obyvateľstva. Taká je situácia de facto aj de iure. Rumunsko ponúka Maďarom rozsiahle vzdelávacie možnosti v ich rodnom jazyku v škôlkach, na základných školách, stredných a odborných školách, na univerzitách, až po získanie magisterského či doktorandského titulu. V oblastiach, kde etnická skupina Maďarov žije spolu s Rumunmi, sa rešpektuje pravidlo, že na školách existujú časti vyučované v maďarčine pre všetky deti maďarského pôvodu. A len pre prípad, že by na to boli nejako zabudli, univerzita Babeş-Bolyai v meste Kluž má tri odbory ponúkajúce vyučovanie v rumunčine, maďarčine a nemčine a zároveň sa tu rozrastajú židovské štúdiá, ako aj špeciálne miesta pre Rómov.
<SPEAKER ID="204" NAME="Csaba Sándor Tabajdi" AFFILIATION="PSE">
(HU) Vážený pán predsedajúci, chcel by som zablahoželať tvorcom oficiálnej webovej stránky Európskeho parlamentu, tlačovej služby EP, za rešpektovanie viacjazyčnosti a za uvedenie názvov miest v národnom jazyku každej webovej stránky. Umožní to občanom EÚ získať informácie o ostatných 26 štátoch v ich rodnom jazyku. Česká stránka o Nemecku zobrazuje mesto Köln ako Kolín a francúzska stránka ho uvádza ako Cologne. Na slovenských stránkach o Maďarsku sa uvádzajú názvy miest v slovenčine a tak by to malo byť. Práve tak by malo byť prirodzené, aby mohli Maďari žijúci na Slovensku označovať dedinu alebo mesto, kde sa narodili, v ich rodnom jazyku, v maďarčine.
<P>
Vítam preto skutočnosť, že slovenský parlament schválil právny predpis o verejnom vzdelávaní, ktorý umožňuje, aby sa geografické názvy uvádzali v učebniciach jazyka menšiny v jazyku menšiny. Ak bude teda právny predpis implementovaný, bývalý status quo sa môže obnoviť a Maďari budú môcť znovu používať maďarské názvy miest.
<SPEAKER ID="205" NAME="James Nicholson" AFFILIATION="PPE-DE">
Vážený pán predsedajúci, rád by som upriamil vašu pozornosť na situáciu, ktorá sa včera stala v mojom volebnom obvode, keď boli poľnohospodári nútení stáť v zástupoch pred úradom vlády, v niektorých prípadoch až dve noci, aby mohli požiadať o grantovú schému Európskej únie na modernizáciu fariem.
<P>
Naša miestna ministerka poľnohospodárstva sa rozhodla rozdeľovať tieto granty systémom "kto prv príde, ten prv melie". Toto sa nedá opísať inak ako neprimeraný spôsob prideľovania finančných prostriedkov EÚ určených na rozvoj vidieka. Preto som rád, že som sa dopočul o tom, že predstaviteľ Komisie včera spochybnil právoplatnosť tohto procesu prideľovania.
<P>
Sme si vedomí toho, že tento finančný balík nemôžu využívať všetci poľnohospodári. Myslím si však, že situácia jasne ukazuje na veľké problémy odvetvia poľnohospodárstva, v mojom regióne určite, ak poľnohospodári musia čakať vonku v radoch celé dni počas zimných mesiacov, aby sa pokúsili zabezpečiť si skromné sumy z financií EÚ.
<SPEAKER ID="206" NAME="Silvia-Adriana Ţicău" AFFILIATION="PSE">
(RO) Implementácia balíka opatrení v oblasti energetiky a zmeny klímy predpokladá významné investície do opatrení zameraných na zníženie emisií skleníkových plynov.
<P>
Budovy sú zodpovedné za 40 % spotreby primárnej energie. Zvyšovanie energetickej účinnosti budov pomáha znižovať spotrebu primárnej energie a úroveň emisií oxidu uhličitého.
<P>
V budúcom roku, uprostred obdobia rokov 2007 - 2013, zhodnotí Komisia spolu s členskými štátmi operačné programy a mieru čerpania štrukturálnych fondov. Vyzývam členské štáty, aby revidovali spôsob využívania štrukturálnych fondov a aby kládli prioritu na energetickú účinnosť budov a mestskú mobilitu na obdobie rokov 2010 - 2013.
<P>
Naliehavo vyzývam Európsku komisiu a členské štáty, aby zvýšili sumu pridelenú každému členskému štátu z Európskeho fondu regionálneho rozvoja (EFRR) na krytie nákladov spojených so zvyšovaním energetickej účinnosti v budovách a využívaním obnoviteľnej energie o 3 až 15 %. Tento nárast poskytne členským štátom väčšiu flexibilitu vo využívaní štrukturálnych fondov a zároveň urýchli ich čerpanie, obzvlášť počas súčasnej hospodárskej krízy.
<SPEAKER ID="207" NAME="Ryszard Czarnecki" AFFILIATION="UEN">
(PL) Vážený pán predsedajúci, rád by som s veľkým smútkom a hnevom povedal, že jeden z našich krajanov, poľský inžinier, nedávno zahynul v Pakistane a bol ďalším z občanov EÚ, ktorí zahynuli v tomto regióne. Je to ďalšia smrť, ktorá poukazuje na existenciu sveta plného záporných hodnôt, sveta ľudí, ktorí neuznávajú niečo, čo sa v iných civilizáciách považuje za posvätné - ľudský život.
<P>
Myslím, že táto ďalšia dramatická skutočnosť by pre nás mala byť rozhodne ďalším dôležitým signálom a stimulom na to, aby sme sa spojili v boji proti svetu záporných hodnôt a aby sme sa spojili aj v politickom boji a v kontexte - a toto je treba povedať priamo - spoločného frontu proti terorizmu. Myslím si, že tí politici Európskej únie, ktorí si myslia, že teror je možné poraziť bez použitia násilia, sa mýlia.
<SPEAKER ID="208" NAME="Oldřich Vlasák" AFFILIATION="PPE-DE">
(CS) Rastúca hospodárska kríza postihuje všetky štáty Európskej únie. Stúpajúca nezamestnanosť však v žiadnom prípade nie je dôvodom na to, aby sme začali porušovať základné zásady spoločného trhu. Rád by som sa tu, na tejto pôde, ohradil voči výrokom francúzskeho prezidenta Nicolasa Sarkozyho, v ktorých vyzval na presťahovanie francúzskej značky Peugeot z továrne v Kolíne, v Českej republike, naspäť do Francúzska. Takéto výroky politikov, ktorí by chceli v čase krízy ochraňovať a obmedzovať firmy, sú úplne neospravedlniteľné. Pokusy o protekcionizmus a uzatváranie krajín do seba sú nežiaduce a ohrozujú zmysel Európskej únie.
<P>
Richard Fisher, prezident pobočky Federálnej rezervnej banky v Dallase, povedal:
<P>
"Protekcionizmus je pre ekonomiku ako dávka kokaínu. Môže vás povzniesť, ale je návykový a vedie k ekonomickej smrti." Zamyslime sa nad tým, odolajme populistickým tlakom a nestrácajme hlavu tvárou v tvár kríze. Dbajme na dodržiavanie priorít českého predsedníctva a presadzujme myšlienku otvorenej Európy bez bariér.
<SPEAKER ID="209" NAME="Iuliu Winkler" AFFILIATION="PPE-DE">
Vážený pán predsedajúci, v Rumunsku sa po voľbách v novembri minulého roka vytvorila veľká vládna koalícia so 73 % parlamentným podielom v dvoch snemovniach rumunského parlamentu.
<P>
Jedným z prvých opatrení, ktoré táto koalícia prijala, bolo vypracovanie schémy, na základe ktorej si navzájom rozdelila vedúce pozície vo verejných inštitúciách kontrolovaných štátom a v rumunskej verejnej správe.
<P>
Táto situácia je neprijateľná z dvoch dôvodov. Po prvé vedie k obnove slepej oddanosti politickým stranám v štátnej administratíve, čo odporuje zákonu o postavení zamestnancov štátnej správy. Po druhé v regiónoch, kde tvorí maďarská populácia väčšinu, má toto opatrenie aj stránku namierenú proti menšinám, pričom maďarskí zamestnanci štátnej správy sú nahrádzaní Rumunmi. Dňa 8. februára sa v meste Sfântu Gheorghe/Sepsiszentgyörgy v Rumunsku konalo verejné zhromaždenie, na ktorom protestovalo viac ako 3 000 ľudí proti politickým hrám rumunských strán a žiadalo, aby boli rešpektované práva maďarských komunít.
<SPEAKER ID="210" NAME="Nicodim Bulzesc" AFFILIATION="PPE-DE">
Vážený pán predsedajúci, čo sa týka správy o právach pacientov pri cezhraničnej zdravotnej starostlivosti, rád by som zdôraznil problém týkajúci sa práva pacientov na informovanosť o dostupných liekoch a možnostiach liečby. Európski pacienti by mali mať prístup ku kvalitným zdravotníckym informáciám o najnovších dostupných liekoch, možnostiach liečby doma a v zahraničí, právnych a finančných aspektoch zahraničnej liečby, úhrade liečebných nákladov a mnohých ďalších oblastiach. V súčasnosti tento typ kvalitných informácií nemáme. Možno máme niekoľko národných iniciatív, ale nemáme nič také, čo by mohlo byť účinné na európskej úrovni.
<P>
Problémy, ktorým čelíme, sú európske. Preto podporujem myšlienku založenia európskej siete zdravotnej gramotnosti. Táto sieť by mala pozostávať z organizácií pacientov zo všetkých členských štátov a mala by úzko spolupracovať so zdravotným sektorom a politickými činiteľmi. Inicioval som písomné vyhlásenie o zdravotnej gramotnosti v nádeji, že si Komisia uvedomí potrebu lepšej informovanosti pre 150 miliónov európskych pacientov. Všetci sme boli niekedy pacientmi a nikdy nevieme, kedy sa nimi znovu staneme.
<SPEAKER ID="211" NAME="Maria Petre" AFFILIATION="PPE-DE">
(RO) Dnes a zajtra narazíte v našej budove na niekoľko mladých študentov z Moldavskej republiky. Prišli do Európskeho parlamentu, pretože vo svojej vlastnej krajine nemôžu prehovoriť. Ak by tak totiž urobili, môžu očakávať odvetné opatrenia.
<P>
Všetky správy Európskej komisie, naše vypočutia v Komisii o ľudských právach a správy od občianskej spoločnosti v Moldavsku naznačujú, že sloboda prejavu sa často porušuje a že masmédiá nemôžu byť nezávislé. V roku 2008 bolo množstvo mladých ľudí, ktorí využívali internetové fóra na vyjadrenie svojich názorov, vyšetrovaných a zastrašovaných záznamom v trestnom registri.
<P>
Prosím, prejavte svoj záujem o nich, pozvite ich do svojich kancelárií, počúvajte ich a podpíšte písomné vyhlásenie č. 13/2009, ktoré bolo vypracované pre nich, aby sa mohla táto generácia z východnej hranice našej zjednotenej Európy slobodne vyjadrovať.
<SPEAKER ID="212" NAME="Avril Doyle" AFFILIATION="PPE-DE">
Vážený pán predsedajúci, podľa smernice 2000/84/ES sa letný čas začína v poslednú marcovú nedeľu a končí sa v poslednú októbrovú nedeľu. Rada by som navrhla, aby sa toto obdobie predĺžilo v záujme maximalizácie mnohých hospodárskych, bezpečnostných a environmentálnych výhod, ktoré sa spájajú s obdobím letného času.
<P>
V roku 2005 zaviedli Spojené štáty americké program rozšírenia obdobia letného času o štyri týždne, dodatočné tri týždne na jar a dodatočný jeden týždeň na jeseň. Už existuje jasný dôkaz, že to pomohlo znížiť spotrebu energie, ako aj emisie oxidu uhličitého. Podľa správy Ministerstva energetiky Spojených štátov amerických predĺženie obdobia letného času o štyri týždne ušetrilo toľko energie, že by mohla zásobiť niekoľko 100 000 domácností ročne. Podobne aj nedávna štúdia University of Cambridge poukazuje na to, že predĺženie letného času by viedlo k zníženiu spotreby energie a emisií oxidu uhličitého, pretože v čase najväčšej spotreby, každý deň od 16.00 hod. do 21.00 hod., je zapnutých mnoho nákladnejších pomocných elektrární, ktoré vypúšťajú oxid uhličitý.
<P>
Ako spravodajkyňa revízie systému obchodovania s emisnými kvótami v EÚ, ktorá sa stala základným kameňom klimatického a energetického balíka EÚ prijatého v decembri minulého roka týmto Parlamentom, vás naliehavo vyzývam, aby ste zvážili tento návrh ako podporu dosiahnutia cieľa 2 °C. Prosím teda o revíziu smernice o letnom čase.
<SPEAKER ID="213" NAME="Hans-Peter Martin" AFFILIATION="NI">
(DE) Vážený pán predsedajúci, chcel by som predniesť dva návrhy. Dnes sme opakovane spomínali Lisabonskú zmluvu. Od tohto Parlamentu by sme mali očakávať, že bude prinajmenšom schopný rozlíšiť oponenta Lisabonskej zmluvy a oponenta EÚ. A okrem toho, ak majú Íri znovu hlasovať, je potrebné, aby dostali spravodlivú šancu, a nie aby boli manévrovaní smerom k podkopávaniu pravidiel, ktoré až doteraz platili, podľa ktorých majú rovnakú šancu povedať na verejnosti áno aj nie, čo sa bude potom oslavovať ako triumf demokracie. Alebo čoho?
<P>
Druhou myšlienkou je, že Parlament sa, samozrejme, stáva viditeľne vystatovačným vo vzťahu k blížiacim sa voľbám. Navrhol by som prešetrovanie toho, aký konkrétny prístup zaujal tento Parlament voči problémom globálnej finančnej krízy počas uplynulých rokov a kto ako hlasoval. Len potom by sme zistili, že väčšina z tých, ktorí sa teraz hrajú na hasičov, v skutočnosti pomohla oheň založiť.
<SPEAKER ID="214" NAME="DanutBudreikait" AFFILIATION="ALDE">
(LT) V januári tohto roku poskytla Európska komisia balík dodatočných návrhov na financovanie projektov týkajúcich sa energetiky a širokopásmových sietí stanovených v pláne hospodárskej obnovy Európy. Na tieto projekty sa navrhuje vyčlenenie 5 miliárd EUR, pričom 3,5 miliardy EUR sa využije z rozpočtu na poľnohospodárstvo na rok 2008. Napriek tomu tento návrh Komisie zablokovalo minulý týždeň 6 štátov. Očividne sú to presne tie krajiny, ktoré pripravujú súčasný finančný výhľad a ktoré požiadali o zníženie platieb do rozpočtu EÚ na úroveň 1 % HDP. Vraciame sa k nacionalizmu a protekcionizmu, ktoré boli 50 rokov dôsledne odmietané od prvého založenia Spoločenstva. Vážení kolegovia, len solidarita medzi štátmi nám môže pomôcť čeliť problémom finančnej a hospodárskej krízy a zaistiť budúcnosť EÚ.
<SPEAKER ID="215" NAME="Predsedajúci">
Týmto uzatváram tento bod rokovania.
