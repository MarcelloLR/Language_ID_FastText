<CHAPTER ID="020">
Európsky konsenzus o humanitárnej pomoci (stručná prezentácia) 
<SPEAKER ID="220" NAME="Predsedajúci">
Ďalším bodom programu je správa pani Strifflerovej v mene Výboru pre rozvoj o vykonávaní európskeho konsenzu o humanitárnej pomoci: preskúmanie akčného plánu v polovici obdobia a ďalšie smerovanie.
<SPEAKER ID="221" NAME="Michèle Striffler">
spravodajkyňa. - (FR) Svetová humanitárna situácia sa zhoršila, humanitárne problémy a potreby sú obrovské a je nespočetné množstvo oblastí, v ktorých je potrebné zasiahnuť.
<P>
Európsky konsenzus o humanitárnej pomoci je rozhodujúcim nástrojom, ktorý má teraz v tomto veľmi sa meniacom humanitárnom prostredí taký význam ako nikdy predtým. Dôsledným uplatňovaním konsenzu a súvisiaceho akčného plánu môžeme nájsť odpovede na humanitárne výzvy. Ale okrem humanitárnych partnerov príliš veľký počet ľudí stále nevie o konsenze. Preto by sme sa mali snažiť zviditeľniť ho a informovať o ňom členské štáty a zainteresované strany. Musíme požadovať, aby Európska služba pre vonkajšiu činnosť a vojenskí zamestnanci dostali, pochopili a uplatňovali tento konsenzus.
<P>
V roku 2009 sa v rámci Rady zriadila pracovná skupina pre humanitárnu a potravinovú pomoc. Stala sa dôležitým fórom, ale jej úloha by sa mala posilniť z hľadiska koordinácie medzi členskými štátmi a sledovania vykonávania konsenzu a z hľadiska presadzovania humanitárnej pomoci vo vzťahu k ostatnými pracovným skupinám Politického a bezpečnostného výboru.
<P>
Preskúmanie akčného plánu v polovici obdobia je jedinečnou príležitosťou na posilnenie činnosti v oblastiach, ktoré si zasluhujú väčšiu pozornosť, ako napríklad v prvom rade presadzovanie humanitárnych zásad a medzinárodného humanitárneho práva, pretože humanitárna pomoc nie je nástrojom krízového manažmentu, a mali by sme zavrhnúť rastúcu politizáciu humanitárnej pomoci a jej vplyv na rešpektovanie humanitárneho priestoru. Druhá oblasť sa týka otázok kvality, koordinácie a dôslednosti poskytovania humanitárnej pomoci EÚ a treťou stránkou je objasnenie využívania vojenských kapacít a kapacít civilnej ochrany v súlade s humanitárnym konsenzom a usmerneniami Organizácie Spojených národov.
<P>
Musí sa naďalej veľmi jasne rozlišovať medzi mandátmi vojenských a humanitárnych subjektov a na podporu vzájomného porozumenia je medzi nimi potrebný dialóg.
<P>
Okrem toho vo svojej správe vyzývam Európsku komisiu, aby predložila niekoľko veľmi ambicióznych legislatívnych návrhov na zriadenie európskej jednotky ochrany, a teší ma nedávne oznámenie Komisie o posilnení kapacít Únie v oblasti reakcie na katastrofy.
<P>
Nakoniec, musíme posilniť aspekt znižovania rizík katastrofy a posilniť väzbu medzi naliehavou pomocou, obnovou a rozvojom.
<P>
Lisabonskou zmluvou sa zriadila Európska služba pre vonkajšiu činnosť. Preto sme sa počas rokovaní snažili ochraňovať nezávislosť Generálneho riaditeľstva pre humanitárnu pomoc a zabrániť všetkým pokusom o využitie humanitárnej pomoci na účely zahraničnej politiky. Pri riadení veľkých kríz sa musia zaviesť prísne a transparentné pravidlá spolupráce a koordinácie medzi Európskou službou pre vonkajšiu činnosť a Komisiou.
<P>
Na záver by som vás chcela upozorniť na nárast sexuálneho násilia - na mysli mám predovšetkým východnú oblasť Konžskej republiky, región Kivu - a na to, aké dôležité je systematicky začleniť rodovú otázku a reproduktívne zdravie do humanitárnych reakcií v oblasti zdravotníckych služieb prvej pomoci.
<SPEAKER ID="222" NAME="Anna Záborská" AFFILIATION="PPE">
(FR) Blahoželám kolegyni Strifflerovej k jej správe. Nespomína však subjekty, ktorých činnosť je založená na náboženstve, a najmä na kresťanstve. V texte európskeho konsenzu sa spomína Červený kríž, ale ignorujú sa ostatné subjekty, ktoré majú v medzinárodnom práve rovnaké postavenie, ale ktoré sú založené na kresťanstve, napríklad Rád maltézskych rytierov.
<P>
Táto správa tak poskytuje nové dôkazy ignorovania, s akým európske inštitúcie pristupujú k účasti kresťanských subjektov na humanitárnych zásahoch. Náboženstvá nemajú len povinnosť, ale tiež potrebnú schopnosť rýchlo zasiahnuť v krízových situáciách a v prípadoch prírodných katastrof.
<P>
Vyzývam spravodajkyňu, aby predložila ústny pozmeňujúci a doplňujúci návrh na uznanie užitočnosti a účinnosti subjektov, ktorých práca je založená na kresťanskej viere.
<SPEAKER ID="223" NAME="Miroslav Mikolášik" AFFILIATION="PPE">
(SK) Európska únia spolu s členskými štátmi sú najvýznamnejším svetovým darcom humanitárnej pomoci. A je to naša morálna povinnosť.
<P>
Európsky konsenzus o humanitárnej pomoci sa stal významným medzníkom, čo dosvedčuje aj analýza akčného plánu realizácie humanitárnej pomoci. Správa však poukazuje aj na konkrétne slabiny systému a iné prekážky, ktoré bránia efektívnemu a rýchlemu prísunu humanitárneho tovaru a služieb pre najzraniteľnejšie obyvateľstvo v krízových oblastiach.
<P>
Verím, že Lisabonská zmluva prinášajúca celý rad inovácií v oblasti humanitárnej pomoci Európskej únie, ktorá je odteraz aj samostatnou politikou, bude vhodne a promptne využitá na zlepšenie dosahovania hmatateľných výsledkov v súlade s rešpektovaním ľudskej dôstojnosti, humanitárnych hodnôt a dodržiavaním ľudských práv, ako sú zakotvené v medzinárodnom práve, napríklad aj pri rýchlej pomoci pri katastrofách.
<SPEAKER ID="224" NAME="Zuzana Roithová" AFFILIATION="PPE">
(CS) Neustále zvyšovanie počtu humanitárnych katastrof v tretích krajinách, ktoré sú okrem iného aj dôsledkom zmeny klímy, si vyžaduje zvýšenie kvantity a kvality humanitárnej pomoci. Preto plne podporujem opatrenia uvedené v správe vrátane transformácie civilnej ochrany členských štátov, aby aj ona mohla poskytovať účinnú, koordinovanú pomoc EÚ. Za naliehavé považujem, samozrejme, aj zlepšenie bezpečnosti humanitárnych pracovníkov. Myslím si, že Komisia by mala vyčleniť prostriedky aj na šírenie informácií najmä na Haiti, aby postihnutí obyvatelia pochopili príčiny a následné okolnosti katastrofy a pomáhali chrániť bezpečnosť humanitárnych pracovníkov a nie naopak. Inak bude potrebné - a vôbec nie nežiaduce - využiť ochranu ozbrojených síl.
<SPEAKER ID="225" NAME="Seán Kelly" AFFILIATION="PPE">
Chcel by som v krátkosti položiť zopár otázok. Pokiaľ ide o Európsku úniu, viem, že sme úžasní, keď venujeme pomoc tam, kde to je potrebné, ale tá ide často cez mimovládne organizácie. Existujú nejaké mimovládne organizácie, ktoré nie sú vyhovujúce alebo na ktoré boli podané sťažnosti v krajinách, v ktorých pôsobia alebo ku ktorým by samotná Európska únia mohla mať výhrady? Inými slovami, my len jednoducho každý rok - povedzme si to takto - dávame mimovládnym organizáciám pomoc a zásoby? Kde je zodpovednosť?
<P>
Keď som nedávno videl niektoré programy, pomerne ma znepokojili obvinenia týkajúce sa toho, čo niektoré mimovládne organizácie robia, ako aj to, že nenesú zodpovednosť. Napriek tomu však viem, že drvivá väčšina odvádza dobrú prácu a je správne motivovaná.
<SPEAKER ID="226" NAME="Peter Jahr" AFFILIATION="PPE">
(DE) Chcel by som poďakovať pani spravodajkyni za skutočnosť, že sme dnes v tomto Parlamente mohli prediskutovať tento problém. Mám ďalšie dve poznámky alebo otázky, ktoré ma v súvislosti s humanitárnou pomocou vždy znepokojujú. Po prvé, je úplne nepopierateľné a dôležité, že musíme poskytovať pomoc, keď sú ľudia v núdzi, ale - ako už predchádzajúci rečník povedal - musíme sa vždy pýtať: naozaj sa tieto prostriedky využívajú správne a vhodne?
<P>
Po druhé, je tu ďalšia vec, ktorú nesmieme ignorovať. Je správne poskytovať humanitárnu pomoc ľuďom v núdzi. Taká situácia môže nastať v dôsledku prírodnej katastrofy, ale čoraz častejšie tiež v dôsledku katastrof, ktoré spôsobili samotní ľudia. Týka sa to predovšetkým politických alebo ozbrojených konfliktov. Nesmieme zabudnúť na to, že hoci humanitárna pomoc poskytuje núdzovú pomoc, musíme zároveň odstrániť príčiny, konkrétne politické násilné činy.
<SPEAKER ID="227" NAME="Kristalina Georgievová">
členka Komisie. - Veľmi vítam správu pani Strifflerovej a tiež angažovanosť Parlamentu v zabezpečení účinnej európskej humanitárnej pomoci a neustále dôrazné presadzovanie tejto pomoci.
<P>
Konsenzus bol prijatý v roku 2007. Poskytuje potrebný spoločný politický rámec pre EÚ - spoločnú víziu sprevádzanú akčným plánom. Členské štáty a aj Komisia majú spoločnú úlohu zabezpečiť správne vykonávanie konsenzu.
<P>
Chcela by som zdôrazniť, že zo správy veľmi jasne vyplýva hlavná myšlienka, že humanitárne zásady, medzinárodné humanitárne právo a ochrana humanitárneho priestoru musia byť jadrom našej činnosti založenej na konsenze. Štyri pätiny našej humanitárnej pomoci idú ľuďom v núdzi v naliehavých konfliktných situáciách, ktoré spôsobili ľudia. Aby sme boli schopní dostať sa k týmto ľuďom, je veľmi dôležité, aby bola naša pomoc nezávislá a neutrálna a aby tak bola vnímaná.
<P>
Chcela by som vám uviesť jeden taký príklad. Práve som sa vrátila z Jemenu, kde sme sa spoločne s vysokým komisárom OSN Antoniom Gutierrezom s vysoko postavenými vládnymi predstaviteľmi a zástupcami povstaleckého hnutia al-Houthi venovali otázke prístupu humanitárnej pomoci. Po prvýkrát sme získali prísľub z ich strany umožniť prístup humanitárnej pomoci a rešpektovať poskytovanie pomoci všetkým Jemenčanom v núdzi v súlade s humanitárnymi zásadami neutrality a nezávislosti. Po tom, čo som strávila mnoho hodín s mužmi s kalašnikovmi, chcela by som poznamenať, že my v Európe prinášame túto hodnotu neutrality, ktorá je mostom k ľuďom v núdzi. V Jemene je 300 000 osôb vysídlených v rámci krajiny a mnohé ďalšie státisíce zasiahlo šesť vojen počas šiestich rokov na severe krajiny.
<P>
Humanitárna pomoc nie je, samozrejme, správnym nástrojom na zabezpečenie dlhodobého účinku. Základy pre trvalý mier môže položiť rozvoj. V Komisii sme v úzkej spolupráci so svojimi členskými štátmi a humanitárnymi partnermi dokončili proces preskúmania akčného plánu európskeho konsenzu, ktorý trval jeden rok. Komisia schválila 8. decembra príslušné oznámenie. Preskúmanie ukázalo, že počas posledných troch rokov sme významne prispeli k zlepšeniu humanitárnej reakcie z hľadiska podpory a humanitárnej činnosti a tiež tým, že sme humanitárnu pomoc spojili s civilnou ochranou.
<P>
Naším záverom bolo aj to, že priestor na ďalšie zlepšenie existuje v troch oblastiach.
<P>
Po prvé, pomocou dobrého posúdenia, dobre koordinovanej reakcie a investícií do zníženia rizika katastrof a miestnych kapacít musíme podporovať kvalitu a účinnosť pomoci. V období rastúcich potrieb a obmedzených rozpočtov je to rozhodujúce.
<P>
Dovoľte mi tu priamo odpovedať na otázku týkajúcu sa zodpovednosti. Musíme, samozrejme, plne využiť každé euro a odovzdať ho v najvyššej možnej kvalite a najúčinnejším spôsobom. S cieľom zaistiť, aby naši partneri - agentúry OSN a mimovládne organizácie - niesli zodpovednosť, každý rok kontrolujeme jednu tretinu všetkých partnerov a jednu tretinu všetkých projektov. Vo všetkých rušných oblastiach planéty vrátane Jemenu máme pre rastúce humanitárne potreby vlastné kancelárie pre humanitárnu pomoc, ktoré sú ušami a očami našich daňovníkov. Nedávno som tam prestrihla pásku na našej kancelárii pre humanitárnu pomoc.
<P>
Druhou oblasťou, kde vidíme priestor na zlepšenie, je posilnenie európskeho hlasu. Sme najväčším darcom a musíme zaistiť, že budeme veľmi jasne hovoriť jedným hlasom. Musíme tiež osloviť ostatných darcov, aby sme plnili svoju vedúcu úlohu s ohľadom na tradičných darcov, ale tiež zapojením nových darcov.
<P>
Po tretie, musíme zabezpečiť súdržnosť, čo znamená spoločne s Európskou službou pre vonkajšiu službu spolupracovať s vojenskými subjektmi na zaistení toho, aby sa v Európe chránil a aj presadzoval zásadový humanitárny prístup.
<P>
Dovoľte mi na záver ešte raz poďakovať pani Strifflerovej za jej prácu na tejto záležitosti a vyzvať Parlament, aby pokračoval v diskusii o tejto otázke. Svet sa zmenil. Bohužiaľ, bude stále viac prírodných a človekom spôsobených katastrof. Každý krok, ktorý podnikneme, rozhodne nielen o životoch postihnutých ľudí, ale tiež o morálnom postavení a schopnosti EÚ mať vedúcu pozíciu vo svete.
<SPEAKER ID="228" NAME="Predsedajúci">
Rozprava sa skončila.
<P>
Hlasovanie sa uskutoční v utorok 18. januára 2011.
<P>
Písomné vyhlásenia (článok 149)
<SPEAKER ID="229" NAME="Artur Zasada" LANGUAGE="PL">
Humanitárna pomoc je prejavom všeobecnej ľudskej solidarity a je našou morálnou povinnosťou. V súčasnosti sme svedkami systematického nárastu potreby humanitárnej pomoci, pretože sme upozorňovaní na čoraz väčší počet prírodných katastrof. Zapríčinené je to čiastočne zmenou klímy, ale tiež rozvojom technológií, ktoré nám umožňujú uvedomiť si, že sa stala katastrofa, a informovať nás o tom. Dôležitými kritériami na poskytnutie humanitárnej pomoci by mali byť rýchlosť, zodpovednosť a čo najnižšie administratívne náklady. Rozvoj dopravy je faktor, ktorý uľahčuje poskytovanie pomoci. Znamená to, že sa môžeme rýchlejšie dostať k obetiam a poskytnúť pomoc väčšiemu počtu ľudí. Preto je také dôležité zapojiť podniky. Na mysli mám veľké spoločnosti a koncerny, ale tiež malé podniky - a nielen tie, ktoré pôsobia v oblasti dopravy a logistiky. Aby bolo naše poskytovanie pomoci účinné a aby sme zlepšili systém rýchlej reakcie na hroziace krízy, musíme vybudovať siete subjektov, ktoré spolupracujú v určitej geografickej oblasti. Na základe medziodvetvových partnerstiev medzi podnikmi, organizáciami a inštitúciami by bolo možné vybudovať jednotky a kancelárie s finančnými prostriedkami, skladovacími priestormi, dobrovoľníkmi, potravinami, nevyhnutným materiálom a vybavením a dopravnými prostriedkami. Takáto spolupráca môže mať v prípade ľudskej tragédie viditeľné prínosy, najmä keď je potrebné reagovať rýchlo a nemusí sa začať získavaním peňazí.
