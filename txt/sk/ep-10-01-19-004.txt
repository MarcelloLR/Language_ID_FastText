<CHAPTER ID="004">
Nedávne zemetrasenie na Haiti (rozprava) 
<SPEAKER ID="008" NAME="Predsedajúci">
Ďalším bodom programu je vyhlásenie vysokej predstaviteľky Únie pre zahraničné veci a bezpečnostnú politiku a podpredsedníčky Komisie pani Ashtonovej o zemetrasení na Haiti.
<P>
Vypočujeme si aj pána komisára De Guchta, ale ako prvá dostane slovo pani Ashtonová. Veľmi ma teší, že ju tu môžem privítať, pretože som s ňou pri iných príležitostiach vo veľkej miere spolupracoval, a želám jej všetko dobré v novej funkcii.
<SPEAKER ID="009" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku/podpredsedníčka Komisie. - Vážený pán predsedajúci, naozaj vám veľmi pekne ďakujem za láskavé slová. Vážené poslankyne, vážení poslanci, požiadala som o túto rozpravu, aby som mohla tomuto Parlamentu poskytnúť aktuálne informácie o situácii na Haiti po hroznom zemetrasení 12. januára. Straty sú zničujúce a škody obrovské. Tragédia postihla takmer tri milióny ľudí a počet mŕtvych stále stúpa.
<P>
Ide o obrovskú humanitárnu a politickú pohromu. V záujme zmiernenia utrpenia haitských ľudí sa momentálne sústreďujeme na spoluprácu s Organizáciou Spojených národov a haitským vedením. Zaviazali sme sa obnoviť Haiti z dlhodobého hľadiska. Prišlo tam o život aj mnoho Európanov a približne tisíc je stále nezvestných.
<P>
EÚ reagovala rýchlo a nesnažila sa získať miesto na prvých stránkach novín, ale zameriavala sa na poskytnutie pomoci ľuďom, ktorí ju potrebovali. Na základe odporúčania od Organizácie Spojených národov sme odolali naliehavej potrebe okamžite vycestovať na Haiti. To by len odviedlo pozornosť a vzácne zdroje od poskytovania pomoci. Samozrejme, že na Haiti pocestujeme okamžite, ako to bude vhodné, a s pánom komisárom De Guchtom sme sa dohodli, že na Haiti pocestuje tento týždeň, aby vyjadril sústrasť EÚ a zdôraznil náš záväzok voči ľuďom. Zároveň využije príležitosť posúdiť naše doterajšie úsilie o pomoc a prediskutovať s Organizáciou Spojených národov a našimi ľuďmi na mieste najnaliehavejšie potreby na najbližšie týždne a mesiace.
<P>
My medzitým budeme naplno pokračovať vo svojej práci v rámci všetkých oblastí: humanitárnej, politickej a bezpečnostnej. V priebehu posledných dní som neustále v kontakte s ministerkou zahraničných vecí pani Clintonovou, s vedením Organizácie Spojených národov, ministrami zahraničných vecí EÚ a Kanady, ktorá vedie skupinu s názvom Priatelia Haiti, a to všetko s cieľom zaistiť účinnú a koordinovanú medzinárodnú reakciu. Tento týždeň pocestujem do Spojených štátov, aby sme pokračovali v rozhovoroch o tejto téme, ako aj o ďalších témach s administratívou Spojených štátov a s generálnym tajomníkom OSN a ďalšími predstaviteľmi v New Yorku.
<P>
OSN požiadala o naliehavú finančnú pomoc vo výške 575 miliónov USD, ako aj o logistickú pomoc pri preprave humanitárnej pomoci. Generálny tajomník OSN včera požiadal aj o policajné a vojenské posilnenie mierovej misie OSN.
<P>
V záujme mobilizácie a koordinácie našej reakcie som požiadala španielske predsedníctvo EÚ, aby na včera zvolalo mimoriadne zasadnutie Rady pre zahraničné veci. Po prvýkrát od nadobudnutia platnosti Lisabonskej zmluvy teraz spájame úsilie Komisie, sekretariátu Rady a členských štátov do komplexného prístupu, ktorý ja globálne koordinujem. Je to významný posun.
<P>
Včerajšie zasadnutie Rady bolo veľmi produktívne. Všetci sme sa zhodli na potrebe rýchlej reakcie a úzkej koordinácie s Organizáciou Spojených národov. Pokiaľ ide o finančnú pomoc, Rada dospela k týmto záverom. Uvítala predbežný záväzok Komisie poskytnúť okamžitú humanitárnu pomoc vo výške 30 miliónov EUR ako doplnok k 92 miliónom EUR predbežne prisľúbených členskými štátmi.
<P>
Uvítala predbežný záväzok Komisie poskytnúť sumu vo výške 100 miliónov EUR na počiatočnú nehumanitárnu pomoc, napríklad na obnovu a rekonštrukciu, a vzala na vedomie predbežnú informáciu od Komisie, že z dlhodobejšieho horizontu bude možné poskytnúť sumu 200 miliónov EUR.
<P>
Vyzvala na medzinárodnú konferenciu na Haiti, ktorá by sa konala v primeranom čase a po úplnom vyhodnotení potrieb vzniknutých následne po krízovej situácii.
<P>
Celkovo ide o veľkú reakciu v krátkom čase. Pomoc bude smerovať do Dominikánskej republiky. Získať dostatočné množstvo peňazí bude teraz menším problémom než ich dopraviť k ľuďom, ktorí ich potrebujú. Musíme zaistiť, aby tieto prostriedky správne smerovali do udržateľnej politickej a hmotnej obnovy. Po žiadosti generálneho tajomníka OSN o pomoc s dopravou humanitárnej pomoci a o ďalšie policajné jednotky ma Rada vyzvala, aby som určila príspevky členských štátov EÚ a predložila návrhy na túto mobilizáciu. Pracujem na tom.
<P>
Preto sme okamžite po zasadnutí Rady zvolali zasadnutie Politického a bezpečnostného výboru. Už teraz sú známe predbežné informácie o príspevkoch členských štátov vrátane možných príspevkov prostredníctvom Európskej žandárskej jednotky. V najbližších dňoch budeme ďalej pracovať v prípravných skupinách Rady v záujme rýchlej, cielenej reakcie.
<P>
Rada pre zahraničné veci sa stretne znovu v najbližší pondelok. Budeme pokračovať v téme Haiti a zvažovať ďalšie kroky.
<P>
Ide o veľký test zahraničnej politiky EÚ v novom svete Lisabonskej zmluvy. Ľudia na Haiti, ale aj naši vlastní občania očakávajú rýchlu, účinnú a koordinovanú reakciu. A myslíme si, že práve to poskytujeme.
<P>
Teším sa na spoluprácu s Parlamentom na tejto téme a teší ma, že tu dnes môžem byť, poskytnúť vám tieto informácie a vypočuť si vaše názory.
<SPEAKER ID="010" NAME="Karel De Gucht">
člen Komisie. - Vážený pán predsedajúci, dovoľte mi začať zdôraznením mimoriadnej povahy tejto pohromy, a to z pohľadu humanitárneho dosahu, ako aj dosahu na krajinu ako celok.
<P>
Haiti je jednou z najchudobnejších krajín sveta. Je to krajina s chronicky nestálou situáciou, ktorej existujúce základné funkcie a možnosti boli vážne narušené. Situácia ťažko postihla aj medzinárodné spoločenstvo. Ešte stále sú nezvestní pracovníci Organizácie Spojených národov a mimovládnych organizácii, ako aj naši zamestnanci Komisie. To vysvetľuje aj ťažkosti pri organizovaní pomoci na mieste. Ľudia musia pochopiť, že nejde o nedostatočné schopnosti, ale o to, že zasiahnuté bolo aj samotné spoločenstvo poskytujúce pomoc. Záchranné operácie nenapredujú tak rýchlo, ako by sme si želali, aj keď vidno, že sa situácia každú hodinu zlepšuje.
<P>
Inými slovami, nejde tu len o záchranu ľudských životov. Musíme zachrániť krajinu ako celok. Práve preto zvolala vysoká predstaviteľka pani Cathy Ashtonová toto mimoriadne zasadnutie Rady, ktoré bolo veľmi užitočné pri riešení problému. Dovoľte mi stručne sa zamerať na štyri hlavné úlohy.
<P>
Po prvé, musíme, samozrejme, riešiť humanitárne potreby. Tie sú obrovské a týkajú sa prevažne krízovej zdravotnej starostlivosti o zranených, poskytovania vody a zabezpečovania hygieny - pretože tu napríklad hrozí riziko cholery -, potravy a prístreškov. Najviac chýbajú ordinácie, primárna zdravotná starostlivosť a lieky, prístroje na úpravu vody, potravinová pomoc, núdzové prístrešky a logistická podpora. Dostatočné sú kapacity určené na vyhľadávanie a záchranu.
<P>
Priority v oblasti úsilia o organizáciu a koordináciu sa týkajú dokončenia vyhodnotenia potrieb, získania lepšej predstavy o podrobných potrebách a organizácie logistiky prepravy. Aj to sa bude riešiť v rámci inštitúcií EÚ.
<P>
A napokon musíme zorganizovať koordináciu medzinárodných záchranných prác. Za takýchto okolností je to vždy veľmi ťažké. Dovoľte mi zdôrazniť, že európske tímy Úradu Európskej komisie pre humanitárnu pomoc (ECHO) a Monitorovacieho a informačného centra (MIC) boli nasadené na mieste len niekoľko hodín po zemetrasení. Odvtedy tam pracujú s cieľom prispievať pri vyhodnotení potrieb a koordinácii pomoci. Spolupracujeme s tímami z Úradu OSN pre koordináciu humanitárnych záležitostí (OCHA) a sme v neustálom kontakte s pánom Johnom Holmesom, koordinátorom humanitárnej pomoci OSN.
<P>
Po druhé, treba vybudovať alebo skôr obnoviť základné funkcie štátu. To je veľmi dôležité. Táto krajina musí znovu fungovať, nielen z hmotného hľadiska, keď väčšina budov zmizla, ale nezvestných je aj veľa vysokých predstaviteľov a štátne štruktúry boli vážne narušené.
<P>
Rada víta, že na miesto naliehavo vyšleme tím expertov EÚ s konkrétnou úlohou vyhodnotiť najkritickejšie potreby haitského štátu a občianskej administratívy, aby sme mohli poskytnúť technickú pomoc. Náš diplomatický a spolupracujúci personál na mieste má, samozrejme, najlepšiu pozíciu na splnenie tejto úlohy, ale jeho možnosti sú vyčerpané. V najbližších dňoch to bude stále dôležitejšie. Ako Európska únia a Európska komisia spoločne s Radou by sme mohli zohrávať vedúcu úlohu pri znovuvytvorení štátnych inštitúcií, a to z hmotného aj ľudského hľadiska.
<P>
Po tretie, plánujeme, samozrejme, rekonštruovať krajinu, ale musíme sa pozrieť aj nad rámec okamžitej záchrannej fázy. O niekoľko týždňov mnohé záchranárske tímy a prostriedky nasadené na mieste v súčasnosti odídu a nastane riziko druhej vlny pohromy, veľmi typické pre tento typ katastrofy, ak nezachováme našu pomoc a podporu.
<P>
Musíme okamžite vytvoriť významné a koordinované strednodobé a dlhodobé spoločné plány reakcie EÚ na krízu. Naše útvary na tom pracujú. Cieľom by malo byť zaistenie správneho rozdelenia práce medzi inštitúciami EÚ a členskými štátmi a zaistenie prepojeného prístupu k obnove a rozvoju s trvalým a neprerušeným prechodom od okamžitej pomoci k reakcii po krízovej situácii.
<P>
Vyzývame všetky členské štáty, aby sa v plnej miere zapojili do tohto úsilia a aby premenili všetky naše záväzky týkajúce sa koordinácie a účinnosti pomoci na skutky. Práve teraz sa preverí sila našich záväzkov. Ak chceme uspieť, musí sa táto sila ukázať.
<P>
A na záver finančná reakcia. Ako už spomínala pani vysoká predstaviteľka, Európska komisia významne prispeje, predovšetkým z pohľadu humanitárnej pomoci sumou 30 miliónov EUR, z čoho najväčšia časť, konkrétne suma 22 miliónov EUR, predstavuje úplne nové finančné prostriedky, ktoré zvýšia už existujúcu humanitárnu angažovanosť, ktorú na Haiti máme. Počiatočná pomoc pri obnove, ktorá nie je humanitárnou pomocou, a to, čo som práve hovoril o štátnych inštitúciách, patrí do tejto kategórie, dosahuje výšku 100 miliónov EUR s polovičným podielom presmerovaných peňazí a polovicou z nových finančných prostriedkov. Potom tu je dlhodobá pomoc pri rekonštrukcii, kde terajšia úvodná suma je 200 miliónov EUR.
<P>
Potom sa budeme musieť pozrieť na situáciu. Počúvame o číslach blížiacich sa sume 10 miliárd USD. Pripadá mi to veľa a rozpočet Komisie takúto sumu v žiadnom prípade neumožňuje. Na prípadnú možnosť prispieť vyššími sumami sa budeme musieť bližšie pozrieť s darcovskou konferenciou a členskými štátmi. Toto je celoeurópsky balík, ktorý sa teraz pripravuje ako doplnok k všetkým príspevkom, ktoré členské štáty už poskytli a poskytnú.
<P>
Ako už spomínala pani vysoká predstaviteľka, zajtra ráno cestujem do oblasti, na Haiti a aj do Dominikánskej republiky, rokovať s orgánmi aj o snahe znovu vybudovať štátne inštitúcie. Na mieste sú prezident aj veľké mimovládne organizácie. Pôjdem aj do Dominikánskej republiky. Je dôležité stretnúť sa aj s týmito predstaviteľmi, pretože sú to susedia. Už teraz vidieť, že situácia môže viesť k istému preťaženiu na hraniciach, preto sa stretnem aj s predstaviteľmi dominikánskych orgánov.
<P>
To je všetko, čo môžem v tejto chvíli povedať. Po svojom návrate podám v pondelok ráno správu Výboru pre rozvoj.
<SPEAKER ID="011" NAME="Gay Mitchell">
v mene skupiny PPE. - Vážený pán predsedajúci, som si istý, že Parlament by si rád pripomenul chýbajúci personál OSN a EÚ a všetkých doteraz nezvestných a trpiacich na Haiti.
<P>
Teší ma tiež, že pán komisár De Gucht sa tam chystá vycestovať a že po svojom návrate v pondelok podá správu Výboru pre rozvoj. Je to veľmi vítaný vývoj. Ak použijem jeho vlastné slová, táto udalosť má dosah mimoriadnej povahy, čo je podľa mňa v prípade krajiny tohto druhu celkom logické. Práve preto sa skutočne domnievam, a spomeniem to len takto narýchlo, že Európska únia by mala byť viditeľnejšia.
<P>
Teraz, keď máme vysokú predstaviteľku, ktorá je podpredsedníčkou Komisie, musí byť táto osoba viditeľnejšia pri problémoch tohto druhu.
<P>
Európska únia je najväčším poskytovateľom pomoci na svete, keď sa na celkovej pomoci podieľa vo výške 60 %, a pravdepodobne sme najväčším darcom aj v oblasti humanitárnej pomoci. No zatiaľ čo na mieste vidíme lodné nemocnice USA, z EÚ vidíme len členské štáty ako Belgicko, Írsko, Veľká Británia a podobne. EÚ by malo byť na mieste jasne vidieť. Prečo nemáme skupiny na riešenie konfliktov? Prečo tam nemáme stále skupiny, ktoré by sa vymieňali a ktoré by boli pripravené odísť do oblasti, ak dôjde k takýmto udalostiam?
<P>
Na záver chcem povedať, že podstatou toho, čo sa deje na Haiti, je chudoba. Keď táto hrozná tragédia pominie a upadne do úzadia, nemali by sme na Haiti zabudnúť. Je čas vyriešiť zásadnú situáciu chudoby na Haiti raz a navždy.
<SPEAKER ID="012" NAME="Linda McAvan">
v mene skupiny S&D. - Vážený pán predsedajúci, dnes sme v myšlienkach s ľuďmi na Haiti v ich tragédii a som si istá, že všetci poslanci im budú chcieť vyjadriť svoju sústrasť. Je to tragédia, no ako povedal pán Gay Mitchell, je to tragédia v krajine, v ktorej 75 % ľudí už žije pod hranicou chudoby. Keď sa pozeráme do budúcnosti, práve na to by sme sa mali naozaj zamerať.
<P>
Na výzvu pomôcť Haiti zareagovala verejnosť úžasne. Len v samotnom Spojenom kráľovstve sa za niekoľko dní zozbieralo 30 miliónov GBP - od verejnosti a počas finančnej krízy -, vieme teda, že verejnosť podporuje naše úsilie o získanie financií pre Haiti.
<P>
Pani vysoká predstaviteľka, chcem vám poďakovať za prácu na zabezpečení rýchlej reakcie EÚ pri tomto probléme. Už pri cunami sme zistili, že dobrá koordinácia je naozaj taká dôležitá ako skutočné financie, ktoré poskytneme. Nezáleží na tom, ktorá loď pomoc dovezie, podstatné je pomoc na miesto dopraviť na základe spolupráce s Organizáciou Spojených národov.
<P>
Z dlhodobejšieho hľadiska ma teší, že na Haiti sa uskutoční medzinárodná konferencia. Domnievam sa, že musíme chápať celú problematiku Haiti, musíme sa zaoberať dlhom tejto krajiny. Dúfam, že aj problémy tohto dlhu Haiti budú na programe medzinárodnej konferencie. Haiti dlhuje 890 miliónov USD medzinárodným veriteľom, z čoho veľká časť predstavuje dlh voči MMF. MMF poskytol Haiti úver vo výške 100 miliónov USD. Mohli by sme to premeniť na dotáciu? Nemá význam ochudobňovať túto krajinu ďalších 100 rokov. Dúfam, že o tom budete na stretnutí s MMF hovoriť.
<P>
Dúfam, že sa budeme zaoberať aj inými otázkami, a domnievam sa, že máte pravdu v tom, že problém hranice s Dominikánskou republikou je rovnako dôležitý. Ešte raz vám teda ďakujem za úsilie a dúfam, že celý Parlament bude intenzívne pracovať na zabezpečení dobre koordinovaných činností.
<SPEAKER ID="013" NAME="Liam Aylward">
v mene skupiny ALDE. - Vážený pán predsedajúci, dovoľte mi na úvod zaželať vysokej predstaviteľke pani barónke Ashtonovej všetko dobré pri riešení mnohých úloh, s ktorými sa stretne počas svojho mandátu. Ako dobre vie a ako to uviedla aj Organizácia Spojených národov, situácia na Haiti je najhoršou humanitárnou katastrofou za posledné desaťročia, pretože počet nezvestných, obetí a mŕtvych stále rastie.
<P>
Ľudský rozmer tejto tragédie je nesmierny. Záchranné práce sa síce začali, ale všetci si uvedomujeme významné problémy, s ktorými sa záchranári stretávajú pri úsilí dostať pomoc k ľuďom, ktorí ju najviac potrebujú.
<P>
Mimovládne organizácie sa vyjadrili, že rastúce problémy bezpečnosti, logistiky a byrokracie na mieste bránia v pomoci a ešte viac zhoršujú katastrofickú situáciu. Ide o problémy, ktoré majú pre Haiťanov rozhodujúci vplyv na rovnováhu medzi životom a smrťou.
<P>
Celá táto namáhavá práca zameraná na zmiernenie utrpenia a chaosu si vyžaduje jasné vodcovstvo a koordinovanú pomoc. Mimovládne organizácie, vládne orgány, medzinárodné organizácie a miestne orgány musia spolupracovať, aby zabezpečili viacsektorovú krízovú pomoc pre ľudí, ktorí ju potrebujú.
<P>
Je zrejmé, že krajina okamžite potrebuje obrovskú medzinárodnú podporu. Reakcia európskych občanov a ich rekordná štedrosť a solidarita sú obrovské. Včerajšie oznámenie o humanitárnej pomoci Európskej únie pre Haiti vo výške viac než 420 miliónov EUR dokazuje vodcovstvo a zaviazanosť, ale jej doručenie musí byť koordinované a účinné.
<P>
Cieľ, ktorý Európska únia oznámila, spočíva v konsolidácii a posilnení globálneho poskytovania pomoci. Dúfam, že vy, pani Ashtonová a pán komisár De Gucht, budete dôrazne pracovať smerom k tomuto cieľu počas príslušných návštev Spojených štátov, Haiti a iných miest koncom tohto týždňa.
<P>
Dlhodobý rozvoj najchudobnejšieho národa na západnej pologuli sa musí stať prioritou. Pridelenie pomoci Európskej únie vo výške 200 miliónov EUR na pomoc Haiťanom pri dlhodobej rekonštrukcii je dobrý začiatok, no Európska únia ako globálny vodca musí plniť svoju zodpovednosť aj vtedy, keď kamery odídu a pozornosť sveta sa obráti inam.
<SPEAKER ID="014" NAME="Eva Joly" LANGUAGE="FR">
Vážený pán predsedajúci, pani vysoká predstaviteľka, pán komisár, dámy a páni, táto nová humanitárna kríza, ktorá na Haiti pretrváva, má pravdepodobne väčší rozmer než všetky predošlé, až taký, že pochybujem, že sa dajú nájsť správne slová na hovorenie o obetiach, na rozhovory s tými, ktorí prežili, na oslovenie rodín, aby sme im povedali, ako veľmi cítime ich bolesť a že si uvedomujeme svoju zodpovednosť.
<P>
Bez ohľadu na to, aké prudké bolo zemetrasenie, to samotné nevysvetľuje rozsah škody. Táto škoda totiž súvisí aj s chronickou chudobou, ktorej je Haiti vystavené už mnoho rokov. Až doteraz sa medzinárodnému spoločenstvu nepodarilo na tom nič zmeniť. Uvalením politík na Haiti, ktoré, ako vieme, nefungovali, medzinárodné inštitúcie, Európa a jej partneri práve naopak zhoršili krehkosť jeho sociálnej štruktúry, hospodárstva a inštitúcií.
<P>
V 70. rokoch bolo Haiti takmer sebestačné, pokiaľ ide o potraviny. Pokrývalo 90 % svojich poľnohospodárskych potrieb. Dnes dováža viac než polovicu. To iste muselo mať škodlivý vplyv na miestnu produkciu. Pred týmto zemetrasením bolo Haiti krajinou bez prostriedkov, pretože bolo pripravené o prostriedky, na ktoré malo nárok.
<P>
Preto musíme Haiti v prvom rade poskytnúť maximálnu podporu, aby sa vyriešila krízová situácia. Z tohto pohľadu môžeme len nariekať, že medzinárodnú pomoc je veľmi ťažké dostať na miesto. V budúcnosti musíme zlepšiť naše postupy. Musíme si však predovšetkým uvedomiť, že dlhodobá rozvojová pomoc nebude účinná, ak nastolíme priority, ktoré považujeme za správne, keď nám všetci priamo na mieste hovoria, že sa mýlime. Musíme pokračovať tak, že spochybníme všetky naše metódy, a to nebude fungovať, ak nezvýšime financovanie, ktoré vyčleňujeme na naše rozvojové politiky z dlhodobého hľadiska. Európska únia oznámila sumu pomoci, ktorú uvoľní pre Haiti, a členské štáty urobili to isté. Hovoríme pritom o 130 miliónoch EUR v krátkodobom horizonte a o 200 miliónoch EUR na dlhodobé potreby.
<P>
Rada by som prirovnala tieto čísla k sume 155 miliárd USD, ktorú sa banky finančného centra a Wall Street chystajú vyplatiť niekoľkým tisícom ľudí pracujúcim v bankách. To vyvoláva otázku o modeli rozvoja, ktorý chceme na globálnej úrovni presadzovať.
<P>
Naliehavá humanitárna pomoc je potrebná, ale samotná nestačí. V žiadnom prípade sa nesmie zamieňať za rozvojovú pomoc, ktorú by krajiny, ktoré ju majú prijímať, dostávali ako naozajstný diktát. Krajinám vo veľkých ťažkostiach by sa malo v prvom rade pomáhať tak, že ich budeme aj ďalej rešpektovať, umožníme im čerpať výhody z ich vlastných zdrojov. Musíme zrušiť dlh Haiti a zaplatiť náš dlh voči tejto krajine.
<P>
Vážený pán predsedajúci, pani vysoká predstaviteľka, pán komisár, dámy a páni, máme povinnosť voči obetiam Haiti, musíme im pomôcť obnoviť ich krajinu, ktorá bola zdevastovaná už pred tým, než ju prírodná katastrofa úplne prevrátila naruby.
<P>
(potlesk)
<SPEAKER ID="015" NAME="Nirj Deva">
v mene skupiny ECR. - Vážený pán predsedajúci, v našich srdciach a mysliach sme s ľuďmi na Haiti vo chvíli ich utrpenia. Chválim barónku Ashtonovú a pána Karla De Guchta za ich slová o tom, čo sa už udialo a čo sa ešte robí. Niet pochýb o tom, že financie budú prichádzať. Bol som pri cunami, ktoré zasiahlo Srí Lanku a neskôr Indonéziu. Bol som svedkom zemetrasení v Turecku. Pozeral som sa na to, čo sa stalo v Číne. Vždy, keď dôjde k nejakej z týchto situácií, zastihne nás to nepripravených, nie pokiaľ ide o tabletky na čistenie vody, stany alebo čistú vodu, ale v oblasti infraštruktúry. Povieme si, ach, infraštruktúra je zničená. Samozrejme, že je zničená. Musíme byť schopní veľmi rýchlo zabezpečiť krízovú infraštruktúru.
<P>
Ako by sa to dalo urobiť? Čo napríklad lietadlová loď? Má elektrinu, má jadrovú energiu, má generátory na čistenie vody a má vrtuľníky. Mohli by sme zriadiť globálnu záchrannú jednotku, ktorá by bola pripravená vyraziť ihneď po oznámení katastrofy, ktorá by zabezpečila provizórne prístavy, poskytla dočasné prístrešky a celú infraštruktúru, ktorá bola zničená? Musíme myslieť od základov na to, ako sa dajú životy zachraňovať okamžite po vypuknutí nešťastia.
<SPEAKER ID="016" NAME="Patrick Le Hyaric" LANGUAGE="FR">
Vážený pán predsedajúci, pani podpredsedníčka a vysoká predstaviteľka, pán komisár, chcel by som znovu povedať, že som veľmi nešťastný z toho, čím musí prechádzať haitský ľud, deti na Haiti.
<P>
Dnes je to už siedmy deň, ktorý žijú, prežívajú v absolútnom pekle. Nápor globálnej solidarity zahreje pri srdci, ale treba ho aj ďalej posilňovať a lepšie koordinovať s jediným cieľom, a to pomáhať Haiťanom, ktorí sú smädní, hladujú, sú bez domovov a chýba im najzákladnejšia zdravotná starostlivosť. Vzdávame hold všetkým mužom a ženám, ktorí sú na tom zaangažovaní.
<P>
Európska únia sa rozhodla uvoľniť počiatočné finančné prostriedky. Nemôžeme však zostať len pri tom. Pomoc Európskej únie sa musí výrazne zvýšiť a zapojiť sa musí aj globálny bankový systém. Potravinové prebytky Európy sa musia naliehavo dopraviť haitským ľuďom.
<P>
Buďme úprimní. Náš kontinent je naozaj zaviazaný Haiti a má povinnosť poskytnúť mu odškodné za tie roky nadvlády a drancovania. Treba sa poučiť z toho, ako tento ostrov, perlu Karibiku, ovládajú medzinárodné finančné inštitúcie, ktoré ho zadusili šialeným dlhom a rovnako šialenými úrokmi, ktoré sa s dlhom spájajú.
<P>
Náš Parlament by sa mal postaviť za okamžité a bezpodmienečné zrušenie celého tohto dlhu. Naša skupina by uvítala, aby konferencia, ktorá sa čoskoro uskutoční v Montreale, zabezpečila účinnú prípravu na medzinárodnú konferenciu o obnove, rekonštrukcii a udržateľnom rozvoji Haiti za účasti haitského ľudu.
<P>
Táto rekonštrukcia musí prebiehať pod záštitou Organizácie Spojených národov, aby Haiťania mohli obnoviť svoju hospodársku a politickú suverenitu. Haiti nesmie byť cenou v boji o nadvládu medzi veľkými mocnosťami. A aj keď chválime Spojené štáty za ich úsilie pri podpore, musíme byť na pozore a nedovoliť severoamerickým vedúcim predstaviteľom, aby využili túto hroznú katastrofu ako zámienku na okupáciu ostrova, na to, aby na ňom vládli a aby si tam zriadili vojenské základne.
<P>
Európa sa musí stať príkladom. Musí mať len jediný cieľ, jedinú starosť, a to ľudí a deti Haiti.
<SPEAKER ID="017" NAME="Fiorello Provera" LANGUAGE="IT">
Vážený pán predsedajúci, dámy a páni, chcel by som vyjadriť svoju hlbokú solidaritu so všetkými, ktorých postihla táto prírodná katastrofa.
<P>
V takýchto situáciách, keď došlo k masívnemu zničeniu budov a infraštruktúry a sú tisíce mŕtvych, je takmer nemožné účinne doručiť pomoc bez aspoň minimálnych podmienok verejného poriadku a bezpečnosti. Každé úsilie o pomoc je ťažké bez dôkladnej koordinácie pri zhromažďovaní potrebných tovarov a poriadnom rozdeľovaní pomoci. Základom je pochopiť, čo je potrebné, kto to potrebuje a kedy.
<P>
Ďalším bodom na zamyslenie je skutočnosť, že až v príliš mnohých prípadoch bola štedrosť verejnosti a súkromných darcov zneužitá a veľké sumy peňazí sa nedostali k tým, ktorí ich naozaj potrebovali. Preto je potrebné mať prísny systém kontroly, ktorý zabráni mrhaniu peniazmi alebo ich krádeži, najmä v nestabilných krajinách s vysokou mierou korupcie a nízkou úrovňou riadenia. Európa musí ukázať svoju vlastnú účinnosť. Dúfam, že bude úspešná.
<SPEAKER ID="018" NAME="Nick Griffin" AFFILIATION="NI">
Vážený pán predsedajúci, hrôza na Haiti je šokujúca. Je ľudské cítiť súcit s nevinnými obeťami tamojšej prírodnej katastrofy.
<P>
Všetci, čo sme tu, máme dobré platy a môžeme si dovoliť dávať. Odovzdám svoj dnešný plat, ak to isté urobí každý britský poslanec EP. No naši voliči si pre dane nemôžu dovoliť byť takýto štedrí.
<P>
Globalizácia zničila náš priemysel. Banky zruinovali naše hospodárstva. Byrokracia EÚ potláča našich podnikateľov a podvod s uhlíkovou daňou vrhá milióny do smrtiacej palivovej chudoby.
<P>
Počet mŕtvych na Haiti je šokujúci, ale túto zimu len v samotnej Británii zomrie 50 000 dôchodcov predčasne v dôsledku chladu a nákladov na vykurovanie.
<P>
V celej Európe počet mŕtvych dosiahne stovky tisícov, ale keďže táto pravda zahanbuje politickú elitu a pretože poukazuje na nepohodlnú pravdu globálneho ochladzovania, tento škandál sa potichučky pochová tak ako naši starší ľudia, keď zomrú.
<P>
Stovky tisícov našich vlastných ľudí zomierajú v dôsledku opomenutia zo strany vlády a daní EÚ na zimu, ale vy ďalej trváte na vyhadzovaní peňazí iných ľudí na katastrofu niekde inde. To nie je súcit, to je smradľavé pokrytectvo.
<P>
Viem, že toto miesto je v rozpakoch, pokiaľ ide o naše kresťanské dedičstvo, ale Biblia ako vždy odkrýva večnú pravdu, ktorú by väčšina tu radšej ignorovala. Prvý list Timotejovi 5, 8 hovorí: "No ak sa niekto nestará o svojich blízkych, najmä o členov rodiny, ten zaprel vieru a je horší než neveriaci."
<SPEAKER ID="019" NAME="Michèle Striffler" AFFILIATION="PPE">
(FR) Vážený pán predsedajúci, pani vysoká predstaviteľka, ako tu už bolo povedané, rozmery katastrofy boli mimoriadne v dôsledku sily zemetrasenia, nepochybne jedného z najzávažnejších v histórii, a preto sa obávame hrozivého počtu mŕtvych.
<P>
Napriek tomu ma teší rýchla reakcia Európskej komisie a členských štátov a záväzok, ktorý prijali, na vyčlenenie obrovského balíka pomoci vo výške 429 miliónov EUR na krízovú humanitárnu pomoc a rekonštrukciu Haiti. Je však poľutovaniahodné, že Európania konali nekoordinovane a že kroky Európskej únie dostatočne nevidieť, čo ostro kontrastuje s účinnosťou pomoci USA a núti nás to zabudnúť na to, že Európska únia je najväčším darcom humanitárnej a rozvojovej pomoci na svete.
<P>
Európska komisia aktivovala aj mechanizmus Spoločenstva v oblasti civilnej ochrany, ktorý koordinuje ponuky na pomoc od členských štátov a v súčasnosti predstavuje jadro nášho systému reakcie na krízu. Posledné udalosti potvrdzujú potrebu zlepšiť reakciu Európskej únie na krízy. Základom je skutočná organizácia s funkciou civilnej ochrany, a preto vám pripomeniem návrh pána Barniera z roku 2006, ktorý navrhuje vytvorenie európskej jednotky civilnej ochrany. Návrh je pripravený a stačí ho použiť.
<P>
Predseda Európskej rady pán Van Rompuy sa dnes navyše vyjadril za jednotku rýchlej reakcie. Spojené štáty za niekoľko dní prevzali dominantnú úlohu v otázkach záchranných činností a koordinácie. Je nevyhnutné odovzdať úlohu centrálnej a globálnej koordinácie, ktorú plní OCHA, Úrad OSN pre koordináciu humanitárnych záležitostí, späť tomuto úradu, ktorý má najlepšiu pozíciu na vykonávanie tejto koordinácie.
<P>
Nemýľte sa, nejde o vyhlásenie vojny vlajok. Dobrá organizácia však znamená úsporu času a peňazí a domnievam sa, že európski občania majú právo vedieť, čo Európska únia robí.
<SPEAKER ID="020" NAME="Patrice Tirolien" AFFILIATION="S&amp;D">
(FR) Pán predsedajúci, je Haiti odsúdené na nešťastie?
<P>
Od vyhlásenia jeho nezávislosti tam prírodné katastrofy vytvorili aj cestu pre politické pohromy a dnes tu čelíme tragédii historických rozmerov. Sú tam mŕtvi, zranení, nespočetné množstvo zničených budov a trosky národných politických štruktúr a štruktúr spolupráce.
<P>
Musíme poraziť osud. Európska únia sa musí zúčastniť na tomto dvojitom krízovom a rekonštrukčnom snažení. Dlhujeme to mnohým našim prepojeniam s Haiti, prepojeniam, ktoré sú predovšetkým historické. Haiti ako bývalá kolónia bola najprosperujúcejšia zo všetkých. Po druhé sú to prepojenia diplomatické. Na základe Dohody z Cotonou je tento ostrov privilegovaným partnerom. No a napokon sú to väzby geografické, keďže Haiti je susedom Európskej únie vďaka najvzdialenejším regiónom.
<P>
Kríza na Haiti navyše predstavuje prvý test novej Európskej služby pre vonkajšiu činnosť, ktorú vediete, pani Ashtonová. Až doteraz to bolo nezvratné. Táto katastrofa zároveň poukazuje na úlohy a zlepšenia, ktoré musíme v tejto štruktúre vykonať, pretože ak dáme bokom hnutie solidarity na našom kontinente, reakcia USA otvára otázku schopnosti našej mobilizácie.
<P>
Významné úsilie smerujúce k európskej koordinácii a príspevky členských štátov preto nesmú zakryť ťažkosti v rozhovoroch o nasadzovaní Európskej žandárskej jednotky. Keďže je rozhodujúce, aby výdavky Európskej únie usmerňovala Organizácia Spojených národov, tieto ťažkosti vedú k záveru, že Európska únia sa musí vybaviť autonómnou, integrovanou štruktúrou s prostriedkami na riešenie takých komplikovaných úloh, ako je humanitárna kríza.
<P>
A napokon, fáza rekonštrukcie predstavuje obrovskú úlohu. Úloh je nespočetne: politických, administratívnych, hospodárskych, sociálnych a environmentálnych. Pravdepodobne je toto rok nula v novej ére pre Haiti. Pre Európu, ktorá sa musí presadiť ako viditeľný vodca v tomto procese, je to veľká politická úloha.
<SPEAKER ID="021" NAME="Charles Goerens" AFFILIATION="ALDE">
(FR) Vážený pán predsedajúci, dámy a páni, každý večer nám správy o ôsmej pripomínajú nesmierne utrpenie na Haiti.
<P>
Tomuto utrpeniu sa vyrovná možno iba celosvetový súcit, ktorý ho sprevádza. Tento súcit je celkom určite spontánny a úprimný, ale trvá len krátko. Okamih pravdy nastane o dva týždne, keď sa médiá začnú zaoberať inými témami. Ak niekto nepreberie štafetu, Haiťania budú opäť vystavení riziku, že zostanú sami, opustení a napospas osudu.
<P>
V krajine, v ktorej treba všetko urobiť, počnúc obnovou a rekonštrukciou, je dôležité konať tak, aby rôzne časti akcií viedli k skutočnému rozvoju. Pokiaľ ide o Európsku úniu, má k dispozícii rozsiahlu skupinu nástrojov a poriadne skúsenosti v tejto oblasti. Práve preto problémy, ktorým čelí haitská spoločnosť, ktorá je zúfalo chudobná, predstavujú aj okamih pravdy pre Európsku úniu.
<P>
V najbližších dňoch a mesiacoch budeme musieť konať účinne a rozhodne. Ide o najdôležitejší aspekt z hľadiska obnovy, keď obnovíme podmienky bezpečnosti a verejného poriadku, ktoré sú základom pre všetky koordinované činnosti v krajine, v ktorej zemetrasenie zničilo všetko vrátane inštitucionálnych štruktúr.
<P>
Považujem preto za rozumné zdôrazniť jeden podstatný aspekt. Obnova, rekonštrukcia haitského štátu musí byť prácou samotných Haiťanov. Hovoríme tu o ich rozvoji. Môžeme im pomôcť v duchu partnerstva. Európa by to mala potvrdiť na medzinárodných konferenciách plánovaných na túto tému.
<P>
Áno partnerstvu, nie paternalizmu a neokolonializmu!
<SPEAKER ID="022" NAME="Edvard Kožušník" AFFILIATION="ECR">
(CS) Všetci sa určite zhodneme na tom, že ide o najväčšiu tragédiu za posledných 200 rokov v tejto oblasti. A ja by som chcel za svojich kolegov z frakcie Európskych konzervatívcov a aj za svojich spoluobčanov v Českej republike vyjadriť súcit a účasť so všetkými obeťami a postihnutými. No aj bez ohľadu na túto tragédiu sa ukazuje, že Európska únia je aj po schválení Lisabonskej zmluvy nekoordinovaná a neschopná rýchlej akcie. Pripomína mi tak trochu štvorhlavého draka. Máme tu prezidenta, premiéra predsedajúcej krajiny, predsedu Komisie aj kandidujúcu komisárku. Dámy a páni, osobne si myslím, že v tomto prípade musím konštatovať, že Európska únia zaspala. Nezaspali však občania jednotlivých členských štátov, ktorí dnes a každý deň poskytujú svoju materiálnu aj finančnú pomoc.
<SPEAKER ID="023" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, pripájame sa k zvyšku sveta a vyjadrujeme náš súcit a našu ľútosť nad tragédiou, ktorá postihla ľudí na Haiti, a chceli by sme im dokázať úplnú solidaritu, musíme však poukázať na určité otázky, ktoré považujeme za zásadné.
<P>
Mali by sme začať tým, že odsúdime každú osobu alebo krajinu, ktorá sa snaží profitovať z tejto katastrofy návratom k neokolonializmu. Zdá sa, že práve tento postoj sa skrýva za nasadením tisícov severoamerických vojenských oddielov napriek tomu, že väčšina obyvateľov žije v chudobe a naďalej sú obeťami vykorisťovania zo strany nadnárodných spoločností a zasahovania vonkajších orgánov, najmä Spojených štátov.
<P>
Je čas na kompletnú humanitárnu pomoc, spoluprácu a podporu pri rekonštrukcii, ktoré si ľudia z Haiti zaslúžia za svoju dôstojnosť a odvahu. Mali by sme si pamätať, že práve Haiti bolo tým miestom, kde sa 400 000 Afričanov, zotročených a predávaných Európanmi, vzbúrilo proti otroctvu a začalo prvú veľkú sociálnu revolúciu na americkom kontinente.
<P>
Koordinovanú pomoc by sme mali poskytnúť ako naliehavú záležitosť, ale mali by sme to urobiť bez toho, aby sme podľahli neokolonialistickému pokušeniu.
<SPEAKER ID="024" NAME="Roberta Angelilli" AFFILIATION="PPE">
(IT) Vážený pán predsedajúci, dámy a páni, na Haiti sa odohráva obrovská tragédia spôsobená prírodou, ale aj nedostatočným riadením zo strany štátu, ktorý nie je hodný tohto názvu, štátu, ktorý je neschopný riadiť čo i len minimálne túto katastrofu a humanitárnu krízu, neschopný riadiť pomoc pre civilné obyvateľstvo, ktoré sa teraz stáva korisťou bezohľadných ľudí.
<P>
Červený kríž vydal varovanie. Na konferencii, ktorá sa má konať 25. januára v Montreale, musí EÚ hovoriť jednohlasne a žiadať o jednotné, koordinované riadenie humanitárnych akcií. V opačnom prípade riskujeme chaos a premrhanie tejto pomoci vrátane obrovských a hodnotných súm, ktoré dnes spomínala Komisia, a pomoci od členských štátov.
<P>
Pani barónka Ashtonová, výnimočné úsilie by malo byť zamerané na deti, predovšetkým siroty, ktoré si zaslúžia prvoradú pomoc, a to aj z pohľadu psychologickej pomoci, aby neboli odsúdené na chudobu a vykorisťovanie. Rovnako by sme mali zaistiť, aby sa medzinárodné spoločenstvo nechystalo len na zjednodušenie procesu adopcie. Viedlo by to len k určitému druhu legalizovanej deportácie detí, čo Haiti nepotrebuje.
<P>
Pán Frattini, taliansky minister zahraničných vecí, správne navrhuje výstavbu budov a domovov, aby mohli dôstojne vyrastať vo svojej vlastnej krajine, a umožnenie dočasných výletov do zahraničia na prázdniny a najmä za vzdelaním. Skončím otázkou. Sme na medzinárodnej úrovni pripravení znížiť alebo zrušiť dlh Haiti?
<SPEAKER ID="025" NAME="Corina Creţu" AFFILIATION="S&amp;D">
(RO) V tejto chvíli celý svet vyjadruje solidaritu a súcit s obeťami katastrofického zemetrasenia na Haiti a táto udalosť znovu zdôrazňuje potrebu konať v takýchto situáciách rýchlo a koordinovane. Obmedzovanie strát teraz závisí od toho, aký účinný bude zásah, a ako to tu už bolo spomínané, spôsob, akým medzinárodné agentúry a organizácie spoločne s oddelením EÚ pre humanitárnu pomoc konali, bude príkladom, nezabúdajúc ani na gestá jednotlivých členských štátov.
<P>
Domnievam sa, že je potrebné vytvoriť operačnú jednotku rýchleho zásahu EÚ, keďže situácia na Haiti nám ukazuje okrem potreby pomoci pre tých, čo prežili, aj potrebu zachovania verejného poriadku a zaistenia bezpečnosti obyvateľstva. Iste, v tejto chvíli sme v situácii, keď mnohí protestujú a vznášajú obvinenia, že úmysel údajne spočíva vo vojenskej okupácii za maskou humanitárnej pomoci. Ale v situácii, keď ozbrojené sily OSN nestačia alebo ich udalosti ochromili, Európska únia by sa mala viac zapojiť, najmä preto, že sa v regióne teší veľkej dôveryhodnosti.
<P>
Domnievam sa, že ako Európska únia sa musíme vyrovnať s rozsiahlym procesom rekonštrukcie na Haiti a pritom pozdvihnúť stabilitu štátnych štruktúr. Samozrejme, že je veľmi dôležité prejaviť súcit obyvateľom krajiny, ktorí prechádzajú týmto veľkým utrpením, čo znamená aj nájsť konkrétne riešenia na zjednodušenie postupov adopcie detí, ktoré po pohrome ostali sirotami, a ponúknuť konkrétnu pomoc obyvateľstvu, ktoré je tak ťažko skúšané.
<SPEAKER ID="026" NAME="Paweł Robert Kowal" AFFILIATION="ECR">
(PL) Vážený pán predsedajúci, pani Ashtonová, počúvame hlasy z rôznych častí Parlamentu a majú spoločnú jednu vec, jednu tému: reakciu Európskej únie, politickú reakciu, ktorá bola nedostatočná a nebola dobre koordinovaná. Myslím si, že by sme mali poďakovať charitám, že tak spontánne a ako stále bez zlyhania reagovali na potrebu.
<P>
Mali by sme sa zamyslieť aj nad tým, čo by sa dalo robiť lepšie. Mám len jednu otázku pre pani Ashtonovú. Ide o prvú takúto situáciu, ktorú riešite vo svojej novej funkcii. Aký je váš hlavný záver z tejto udalosti a z chýb, o ktorých tu všetci hovoríme? Čo je to najdôležitejšie, čo by sa dalo zmeniť v budúcnosti? Myslím si, že to je to najdôležitejšie, o čom by sme mali rozmýšľať, a vo veľkej miere je to aj naša úloha.
<SPEAKER ID="027" NAME="Philippe Juvin" AFFILIATION="PPE">
(FR) Vážený pán predsedajúci, pani Ashtonová, to už stačí! To už stačí! Pri každej katastrofe sa opakuje to isté. Francúzi pošlú lietadlo a pomoc, Belgičania, Taliani, Nemci, všetci robia to isté a vždy to robia sami. Stále je to ten istý príbeh. Na mieste je výsledok stále rovnaký: žiadna koordinácia, stratené príležitosti pre obete a nedostatočná organizácia.
<P>
Kedy sa to skončí? Kedy bude Komisia konečne konať? Nechoďte nám sem hovoriť, že je to zložité, pretože projekty sú pripravené. Stačí ich používať. V roku 2006 pán Barnier navrhol vytvorenie európskej jednotky civilnej ochrany, do ktorej by členské štáty prispievali dobrovoľne bez toho, aby sa muselo čakať na hypotetickú jednohlasnosť 27 štátov, spojením existujúcich národných jednotiek civilnej ochrany, ich spoločným vyškolením v oblasti techník spoločnej záchrany, spoločných spôsobov komunikácie a so spoločnou centrálou.
<P>
Je to jednoduché, pani Ashtonová, zapojte tých, ktorí sa chcú zapojiť. Ostatní sa pripoja vo chvíli, keď si uvedomia, že to je budúcnosť. Po cunami sme prijali rôzne záväzky, no dodnes sa ešte nič neurobilo.
<P>
Tvrdím, že nekonanie Komisie je trestným činom, a to vážim svoje slová. Pani Ashtonová, prečo je Európa odsúdená na opakovanie svojich chýb? Pani Ashtonová, nespochybňujem vašu dobrú vôľu, no urobte dnes a tu vyhlásenie o vytvorení tejto európskej koordinačnej jednotky. Parlament vás bude nasledovať. Ak potrebujete podporu, sme tu, aby sme vám pomohli. Len nám tu už, preboha, nehovorte o koordinácii, ale postarajte sa, aby táto koordinácia fungovala! Nečakajte na ďalšiu pohromu!
<SPEAKER ID="028" NAME="Michael Cashman" AFFILIATION="S&amp;D">
Vážený pán predsedajúci, musím povedať, že sú ľudia, čo konajú, a sú ľudia, čo hovoria. Chcem preto zablahoželať Rade, Komisii a vysokej predstaviteľke ku krokom, ktoré vykonali. Nič z toho sa nedalo predvídať. Sme svedkami niečoho, čo bolo nepredstaviteľné.
<P>
Sedím tu a počúvam lacné politické reči proti vysokej predstaviteľke, proti členským štátom a proti Komisii založené na predstave, že keďže je to americká ruka, ktorá vyťahuje ľudí z trosiek a zachraňuje životy, treba túto ruku odstrčiť a povedať nie neokolonializmu a že nejako, útočením na samotné Haiti, zlepšíte životy ľudí, ktorí tam trpia. Hanba vám.
<P>
Uistime sa, že koordinujeme. Prenechajme koordináciu Američanom, veď ak to zachraňuje životy, je to to podstatné. Zabudnite na politickú rétoriku.
<P>
Blahoželám k prisľúbeniu tejto sumy peňazí. Pani barónka Ashtonová, blahoželám k tomu, že ste to nehrali na publikum a nevyužili ste vzdušný priestor na cestu na Haiti len preto, aby ste tam boli a aby ste ukázali, že tam ste. Čo by sa tým dokázalo? Absolútne nič. Preto vyjadrujem hnev v mene tých ľudí, ktorí čakajú na záchranu, a hovorím: koordinujme sa s Američanmi. Popožeňme Organizáciu Spojených národov, aby už doručila pomoc, a prestaňme viesť lacné politické reči.
<P>
(potlesk)
<SPEAKER ID="029" NAME="Róża, Gräfin von Thun Und Hohenstein" AFFILIATION="PPE">
(PL) Vážený pán predsedajúci, chcela by som sa pridať k názoru pána Juvina na to, že humanitárna pomoc je koordinovaná slabo. Nechcem hovoriť len o humanitárnej pomoci, ale aj o technickej, štrukturálnej alebo rozvojovej pomoci. Katastrofa sa nedala predvídať, ale vedeli sme, v akom hroznom stave je Haiti, a jeho situácia sa ešte zhoršila touto ranou osudu. Už dlho sme vedeli, v akom zlom stave je Haiti a ako zle fungujú jeho štruktúry. Vieme tiež, že ak by fungovali lepšie, ak by sme ešte pred zemetrasením lepšie zorganizovali pomoc a technickú spoluprácu s Haiti, tieto štruktúry by fungovali lepšie a v dôsledku toho by umožnili teraz lepšie využitie našej pomoci a zachránili by tisíce ľudí. To sa však nestalo.
<P>
Plánuje pani Ashtonová ako vysoká predstaviteľka a členka Rady prijať konkrétne opatrenia s konkrétnymi dátumami zamerané na koordináciu technickej spolupráce rôznych európskych krajín tak, aby tretie krajiny, ktorým pomoc poskytujeme, naozaj túto pomoc dobre využili? Pristúpime k nejakej výmene osvedčených postupov medzi krajinami, ktoré majú veľa skúseností, kde technická spolupráca funguje veľmi dobre, a krajinami, ktoré len začínajú uplatňovať túto technickú spoluprácu? Vznikne dobrá, spoločná a silná európska politika, ktorú budú môcť tretie krajiny skutočne použiť, aby sme neposkytovali humanitárnu pomoc v zhone, keď sa nečakane ocitnú stovky tisícov ľudí v tragickej situácii?
<SPEAKER ID="030" NAME="David-Maria Sassoli" AFFILIATION="S&amp;D">
(IT) Vážený pán predsedajúci, pani vysoká predstaviteľka, dámy a páni, obrovská tragédia, ktorá postihla Haiti, si vyžaduje okamžitú reakciu a jednotlivé členské štáty už realizujú rozsiahle činnosti zamerané na pomoc a záchranu aj napriek tomu, že medzi európskymi krajinami stále panuje istá miera konkurencie.
<P>
Nová Európa so svojou vysokou predstaviteľkou by mala byť schopná poskytovať vlastnú pomoc trpiacim. Zemetrasenie navyše zasiahlo najchudobnejšiu krajinu na západnej pologuli, v ktorej 80 % obyvateľstva žije pod hranicou chudoby a 54 % žije v absolútnej chudobe.
<P>
V rámci tejto krízy však nastala ďalšia, a to kríza detí, najslabšej časti obyvateľstva, ktoré zostali bez rodiny, ochrany a štátu. Chcem preto vyzvať vysokú predstaviteľku pre zahraničné veci na prešetrenie krokov smerujúcich k tomu, aby haitské deti vo veku do 10 rokov mohli byť prevezené do európskych krajín, kde by mali zabezpečenú starostlivosť.
<P>
Pani Ashtonová, Európa ich môže prijať a ponúknuť im primerané životné podmienky na obmedzený čas, kým sa nevytvoria primerané podmienky na ich návrat do vlastnej krajiny. Toto všetko by sa malo dať zorganizovať, malo by to byť jednoduché pre európske krajiny a bol by to spravodlivý spôsob reakcie na potrebu solidarity, ale aj spôsob, akým by sa zabránilo špekulatívnym a nezákonným krokom na úkor detí. Hovoríme o deťoch, o najcennejšom zdroji, ktorý by sme na Haiti mali chrániť.
<SPEAKER ID="031" NAME="Laima Liucija Andrikien" AFFILIATION="PPE">
Vážený pán predsedajúci, v posledných dňoch odznelo mnoho sťažností na neefektívnosť a pomalosť reakcie na haitskú krízu.
<P>
Mnohí poukazujú na zvyšujúcu neistotu, rastúce zúfalstvo medzi tými, čo prežili zemetrasenie, a hrozný nedostatok potravín a oblečenia.
<P>
Je pravda, že tieto problémy existujú a že ich musíme čo najskôr vyriešiť. Mali by sme však zatlieskať zaangažovanosti mnohých medzinárodných subjektov od vlád cez organizácie občianskej spoločnosti po jednotlivcov na celom svete.
<P>
Európska únia celkom iste patrí k tým, ktorí vyjadrili svoju úprimnú solidaritu s Haiťanmi. Mnohí kritizovali údajne pomalú reakciu EÚ na krízu dokonca ešte aj dnes, ale EÚ nie je len o rozhodnutiach prijímaných v Bruseli. Národné vlády vyslali tisíce mužov a žien na pomoc Haiťanom a vyčlenili milióny eur na pomoc.
<P>
Úloha EÚ by sa mala zameriavať skôr na strednodobú a dlhodobú pomoc a na rekonštrukciu haitských miest a dedín, infraštruktúry, škôl a nemocníc.
<P>
EÚ by sa určite mohla stať fórom, záštitou, pod ktorou by sa distribuovala a koordinovala strednodobá a dlhodobá pomoc Európy.
<P>
Prísľub, ktorý dala Komisia a členské štáty na vyčlenenie sumy vo výške takmer 500 miliónov EUR, je určite veľkým a významným krokom týmto smerom a všetci by sme ho mali podporovať.
<SPEAKER ID="032" NAME="Enrique Guerrero Salom" AFFILIATION="S&amp;D">
(ES) V prvom rade chcem vyjadriť svoju sústrasť a solidaritu s Haiťanmi, ktorých tak ťažko zasiahla táto katastrofa.
<P>
My v Európskej únii nie sme vojenskou mocnosťou, ani ňou byť nechceme. No napriek tomu predstavujeme na svete mocnosť, a to vďaka nášmu sociálnemu modelu. A mocnosťou sme aj vďaka našej spolupráci na rozvoji a vďaka našej humanitárnej pomoci a sme na to hrdí.
<P>
Haiti či katastrofa, ktorá krajinu postihla, dnes predstavuje úlohu pre nové inštitúcie vytvorené Lisabonskou zmluvou. Teraz je čas na humanitárnu pomoc, ale veľmi skoro tu bude čas na obnovu, na podporu rozvoja a na ponúknutie pomoci na účely zriadenia vlády a inštitúcií. Na očakávania ľudí Haiti musíme odpovedať jednohlasne. Musíme odpovedať kombinovaním funkcií vysokej predstaviteľky s funkciami komisárov pre rozvoj a humanitárnu pomoc.
<P>
Prečo? Prečo by sme mali všetci konať spoločne? V záujme lepšej koordinácie pomoci z krajín, v záujme toho, aby bola naša pomoc účinnejšia, aby sme hovorili európskym hlasom, ktorý sa dá spoznať na celom svete, a aby sme lepšie splnili to, čo od nás svet v tejto chvíli očakáva, a to podporu počas tejto humanitárnej krízy a podnietenie rozvoja. To, čo sa dnes deje na Haiti, by mohlo byť zajtra ďalšou katastrofou a pozajtra by to mohlo zasiahnuť každý kúsok sveta.
<SPEAKER ID="033" NAME="Jim Higgins" AFFILIATION="PPE">
Vážený pán predsedajúci, jedna z najchudobnejších krajín sveta spustošená len za 15 sekúnd, obeť zlej vlády, obeť diktatúry a korupcie. Päťdesiattisíc ľudí zomrelo, tisíce sú stále nezvestné a tri milióny zostali bez domova.
<P>
Reakciu Spojených štátov treba pochváliť, reakcia Organizácie Spojených národov si zaslúži trochu menšiu pochvalu, ale musím súhlasiť so všetkým, čo tu odznelo. A nehovoríme to z politického hľadiska, pán Cashman, ale naša reakcia bola menej než primeraná. Zostali sme v závese Spojených štátov.
<P>
Logistické ťažkosti sa prekonajú - čistá voda, lieky, potraviny a prístrešky - to všetko bude v pravý čas. No to, čo Haiti potrebuje oživiť po tejto katastrofe, je úplne fungujúca demokracia s hospodárstvom, ktoré dokáže podporovať svojich ľudí. Jeho obnovu musíme odhadovať na celé roky a nielen týždne a mesiace po kríze.
<P>
Ako to tu opakovane zaznelo, zmizne z televíznych obrazoviek. Bude témou číslo jeden ešte dva či tri týždne, keď sa stane témou číslo tri a potom postupne z obrazoviek odíde. Ale práve toto je skutočná úloha. V roku 2008 totiž Haiti zasiahli dva zničujúce hurikány, ktoré za sebou nechali chudobu a pustotu. Vtedy prisľúbili svetoví vedúci predstavitelia sumu 600 miliónov EUR. V skutočnosti však poskytli len 40 miliónov EUR.
<P>
Potrebujeme znovuzrodenie, oživenie, opätovný vznik a rozvoj Haiti. Treba ho správne viesť a riadiť, ale predovšetkým treba stanoviť jasnú a realizovateľnú stratégiu, ktorá by z Haiti urobila hrdý, nezávislý a demokratický subjekt, akým by Haiti malo byť, ale akým nie je a doteraz nebolo, čo viedlo k súčasnej katastrofe.
<SPEAKER ID="034" NAME="Roberto Gualtieri" AFFILIATION="S&amp;D">
(IT) Vážený pán predsedajúci, dámy a páni, nebývalá humanitárna katastrofa na Haiti náš všetkých hlboko zasahuje a Európska únia má povinnosť v maximálnej možnej miere prispieť k úsiliu medzinárodného spoločenstva pomocou všetkých nástrojov, ktoré má k dispozícii.
<P>
Pokiaľ ide o finančné prostriedky, v posledných dňoch a hodinách sa dosiahol významný pokrok. Viac úvah si však zaslúžia ďalšie aspekty reakcie Európy na krízu, no mali by sme sa vyhnúť obavám o náš imidž a namiesto toho sa sústrediť na podstatu, ako to správne povedala pani vysoká predstaviteľka.
<P>
Jasne sa teraz ukazuje centrálna úloha stabilizačnej misie OSN na Haiti (MINUSTAH), a to tak z pohľadu civilnej ochrany, ako aj bezpečnosti, čím berie priestor autonómnej misii spoločnej bezpečnostnej a obrannej politiky (SBOP), ale koordinačná úloha EÚ pri podpore misie OSN zostáva naďalej kľúčová.
<P>
Pri tejto príležitosti by som chcel pripomenúť pánovi Juvinovi, že táto koordinácia existuje a že Monitorovacie a informačné centrum (MIC) túto koordináciu vykonáva v oblasti civilnej ochrany a Spoločné situačné centrum (SITCEN) ju vykonáva v oblasti bezpečnosti. Treba dúfať, že táto práca povedie k nasadeniu Európskej žandárskej jednotky, ako o to vyslovene žiadala Organizácia Spojených národov.
<P>
Od pani vysokej predstaviteľky a od Komisie je užitočné zistiť, ako MIC a SITCEN reagujú v reálnom živote, keď čelia takým ťažkým úlohám a testom, ako funguje ich koordinácia a či sú ich nástroje a prostriedky primerané.
<P>
To nám pomôže neskôr, keď budeme musieť uvažovať o primeranosti týchto nástrojov a možnostiach konzulárnej ochrany, ale teraz na takéto debaty nie je čas. Teraz je čas na konanie a prijatie záväzkov a my v plnej miere podporujeme kroky vykonané pani vysokou predstaviteľkou.
<SPEAKER ID="036" NAME="Milan Zver" AFFILIATION="PPE">
(SL) Aj ja by som chcel vyjadriť ľútosť nad tým, čo sa stalo na Haiti, a zablahoželať Európskej komisii a európskym inštitúciám k ich relatívne prijateľnej reakcii.
<P>
No napriek tomu sa podobne ako niektorí kolegovia poslanci zamýšľam nad tým, či naša reakcia bola dostatočne rýchla. Možno by bolo vhodné, keby pani Ashtonová, podpredsedníčka Komisie, osobne navštívila miesto tejto tragickej udalosti, pretože by to mohlo byť dôležité z niekoľkých dôvodov.
<P>
Nesúhlasím s tými z vás, ktorí argumentujú, že prítomnosť vojakov a iného personálu na uplatňovanie práva by mohla byť predzvesťou začiatku nášho koloniálneho prístupu k Haiti. Podľa mňa takéto reči nie sú ani spravodlivé, ani vhodné.
<P>
Dôležité je však to, aby sme na ďalšej medzinárodnej konferencii na Haiti prijali dlhodobé opatrenia na znovuzriadenie štátnych inštitúcií, aby sme im umožnili znovu pracovať. Myslím tým predovšetkým na politiky v oblasti zdravia a vzdelávania. Len politiky tohto druhu a len rozvoj v týchto oblastiach a inštitúciách môže formovať Haiti na stabilnejšiu krajinu, než je dnes.
<SPEAKER ID="037" NAME="María Muñiz De Urquiza" AFFILIATION="S&amp;D">
(ES) Vážený pán predsedajúci, chcela by som zdôrazniť význam toho, aby Európska únia zabezpečovala vedenie nielen v oblasti okamžitej humanitárnej pomoci, ale aj dlhodobej spolupráce na obnovení krajiny. Musíme pracovať s miestnymi orgánmi a vládou Haiti, pretože krajina je už dosť krehká na to, aby sme ju ešte oslabovali tým, že jej orgány zastúpime medzinárodnými organizáciami. Musíme pracovať spoločne s miestnymi mimovládnymi organizáciami.
<P>
Chcela by som oceniť rýchlu reakciu španielskeho predsedníctva, a to tak z pohľadu koordinovania pomoci, ako aj sprístupnenia prostriedkov pomoci Európskej únii, ktoré Španielsko už malo v krajine a v oblasti. Španielsko je totiž hlavným európskym poskytovateľom pomoci, a to nielen v Latinskej Amerike, ale konkrétne aj na Haiti.
<SPEAKER ID="038" NAME="Marielle De Sarnez" AFFILIATION="ALDE">
(FR) Vážený pán predsedajúci, pani Ashtonová, politika je v prvom rade o symboloch, a preto si myslím, že by ste nemali byť tu, ale na Haiti. Preto si myslím, že by ste nemali cestovať do Spojených štátov, ale na Haiti.
<P>
Myslím si, a hovorím to s veľkou dávkou smútku, že ste nedostatočne vyhodnotili rozsah udalosti, tejto hroznej tragédie, a keď to všetko zvážime, Európa vlastne nikdy nebola tak veľmi neprítomná. Sme najväčšími darcami, a predsa neexistujeme.
<P>
Môj druhý pocit je, že čím viac vymenúvame, čím viac vytvárame funkcie a tituly, tým menej existujeme, a to by nás malo donútiť položiť si niekoľko otázok. Koľko katastrof sa ešte musí stať, kým vedúci predstavitelia Európskej únie napokon splnia svoje zodpovednosti? Správa pána Barniera je na stole od roku 2006. Čo nám ešte bráni v jej prijatí? Čo nám ešte bráni v jej uplatňovaní?
<SPEAKER ID="039" NAME="James Nicholson" AFFILIATION="ECR">
Vážený pán predsedajúci, myslím si, že všetky naše pocity už boli vyjadrené a v myšlienkach sme s tými, ktorí prišli o život, s ľuďmi z Organizácie Spojených národov, s ľuďmi zo samotného Haiti a s ľuďmi, ktorí trpia, aj keď stále žijú.
<P>
Potrebujeme dobré, dôrazné koordinované činnosti a nič, naozaj nič by tomu nemalo stáť v ceste. Môžem povedať, že vítam záväzok, ktorý sme v Európe prijali voči Haiťanom. Dúfam, že ho splníme, pretože ma to dojalo, a to je celkom správne. Čo sa stane o dva týždne, keď sa im médiá prestanú venovať a nebudú už viac v správach? Čo tí ľudia budú robiť potom?
<P>
Áno, je tu jasná potreba obnoviť Haiti, z krátkodobého aj dlhodobého hľadiska, ale teraz je dôležitejšie dostať pridelenú pomoc k trpiacim na mieste, k tým, čo sa trápia. Musím povedať, že úplne súhlasím s pripomienkami pána Cashmana. Je to príliš dôležité na to, aby sa tu zbierali lacné politické body.
<SPEAKER ID="040" NAME="Luis Yáñez-Barnuevo García" AFFILIATION="S&amp;D">
(ES) Využijem len pár sekúnd na to, aby som v prvom rade zablahoželal pani vysokej predstaviteľke, Rade, Komisii a rotujúcemu predsedníctvu Európskej únie k rýchlosti, koordinácii a úsiliu, ktoré od samého začiatku ukázali.
<P>
Možno ich netešila veľká pozornosť médií, ktorú vyvolalo 10 000 vojakov námornej pechoty USA, ktorí prišli na ostrov, ale podľa mňa (a mám veľa skúseností) všetko prebehlo veľmi rýchlo a účinne. Chcel by som spomenúť len jednu vec, ktorá počas rozpravy nebola spomenutá. 50 % tých, ktorí boli zachránení z trosiek počas prvých 78 hodín, zachránili tímy z Európy a členských štátov.
<SPEAKER ID="041" NAME="Frédérique Ries" AFFILIATION="ALDE">
(FR) Vážený pán predsedajúci, ako už povedala pani Jolyová, sú okolnosti, pri ktorých slová a čísla strácajú svoj zmysel a stávajú sa smiešnymi. Dva milióny utečencov - ako sme počuli -, možno aj viac, viac než 200 000 mŕtvych, spustošená krajina, hlavné mesto, ktoré bolo takmer vymazané z mapy.
<P>
Naliehavé je teraz vytiahnuť posledných ľudí, čo prežili, ak takí ešte sú, pochovať mŕtvych, dať potravu žijúcim, distribuovať vodu, liečiť, operovať a obnovovať. Každá krajina vycestovala na miesto rýchlo, veľmi rýchlo, so svojimi prostriedkami, vybavením, psami, ľuďmi a štedrosťou. Úsilie je nesmierne a veľkolepé, ale toto úsilie je národné.
<P>
Európa musí teraz jednoznačne nabrať na rýchlosti a zhmotniť túto myšlienku, ktorú niektorí z nás, mnohí z nás, obhajujeme tu v Európskom parlamente a inde už niekoľko rokov, a to vytvorenie európskej jednotky na civilnú intervenciu, zelené barety či biele prilby, na farbe nezáleží, spojenie ľudí, prostriedkov a spoločných stratégií.
<P>
EU-FAST, iniciatíva, ktorú začal pán Verhofstadt v roku 2003, alebo EuropeAid, ktorú začal pán Barnier v roku 2006 - na autorovi koniec koncov nezáleží - myšlienka spočíva v schopnosti rýchlo konať a byť spoločne pripravení.
<SPEAKER ID="042" NAME="Liisa Jaakonsaari" AFFILIATION="S&amp;D">
(FI) Vážený pán predsedajúci, považujem za zvláštne, že tu ľudia hovoria o viditeľnosti a spochybňujú motívy Spojených štátov amerických, keďže práve teraz je potrebná pomoc. Považujem za mimoriadne tragické, že v tejto chvíli sú v ruinách stále ľudia, ktorých by bolo možné zachrániť. Všetko, čo sa dá urobiť na zlepšenie situácie, jednoducho urobiť treba.
<P>
Keď boli pred nedávnom zriadené sily krízového riadenia s cieľom posilniť európsku zahraničnú a bezpečnostnú politiku vrátane obrannej politiky, dôvodom na to, ktorý odznel, aspoň vo Fínsku, bolo, že tieto sily mali fungovať aj pri prírodných pohromách, aby pomohli, keď dôjde k takýmto katastrofám kdekoľvek na svete, samozrejme, vrátane Európy. Teraz však sily krízového riadenia nemajú čo robiť v rôznych častiach Európy, v ktorých sú zriadené. Nemajú čo robiť. Našťastie nie sú v Európe žiadne krízy, teda nemajú čo robiť. Čo bráni tomu, aby sa tieto sily krízového riadenia použili aj v krízach, ako je táto, ak prichádza žiadosť o pomoc?
<SPEAKER ID="043" NAME="Zigmantas Balčytis" AFFILIATION="S&amp;D">
(LT) Dnes, po nadobudnutí platnosti Lisabonskej zmluvy, pravdepodobne riešime najväčšiu tragédiu, aká sa kedy stala, a musíme pochopiť pozíciu vysokej predstaviteľky, keď ihneď na začiatku svojho funkčného obdobia musela riešiť pomerne zložitú úlohu, akú, dovolím si povedať, doposiaľ nikdy riešiť nemusela. Áno, je pravda, že dnes vidíme nejaké nedostatky a v budúcnosti potrebujeme lepšie pripravené spoločné jednotky Európskej únie, ktoré by sa mohli zúčastniť na týchto záchranných operáciách. Myslím si, že najväčším prínosom by dnes bolo, ak by sa peniaze, ktoré sa dnes spomínali a ktoré sa majú poslať do Haitskej republiky, začali používať čím skôr a vynaložili sa na obnovenie infraštruktúry, ako to spomínal prezident Haiti, a možno by sa dali použiť aj na odstránenie niektorých z tých zrútených budov, ktoré dnes ležia na uliciach.
<SPEAKER ID="044" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku/podpredsedníčka Komisie. - Vážený pán predsedajúci, na začiatku som chcela prísť sem do Parlamentu a vypočuť si názory. Beriem si k srdcu a chápem frustráciu, ktorú cítia vážené poslankyne a vážení poslanci z toho, že niektoré veci sa dali riešiť lepšie.
<P>
Poslanci kládli otázky týkajúce sa viditeľnosti a koordinácie. Niet pochýb o tom, že keďže je Amerika bližšie, keďže má schopnosť mobilizovať sa tak rýchlo, ako to aj urobila, na fotografiách, ktoré uvidíte na televíznych obrazovkách, sú práve Američania. To, že sme tak úzko spolupracovali so Spojenými štátmi, je tiež dôležitou súčasťou toho, čo robíme teraz a budeme robiť v budúcnosti.
<P>
A rovnako niet pochýb o tom, že keď ma v noci zobudili, aby mi povedali o zemetrasení, zmobilizovali sme našich ľudí tak rýchlo, ako sa to dalo. V reakcii sa zmobilizovalo dvadsaťjeden členských štátov. Urobili sme veľa práce, keď Rada a Komisia po prvýkrát spoločne vystupovali, a dovoľte mi povedať, že je to len osem dní, čo som tu stála pred vami v rámci svojho vypočutia.
<P>
Dvadsaťjeden členských štátov s 11 tímami na vyhľadávanie a záchranu, päť poľných nemocníc, šesť zdravotných centier, 40 tímov lekárov a sestier, šesť jednotiek na čistenie vody, to všetko sme vyslali ihneď, ako sme mohli, a vzdávam poklonu členským štátom za prácu, ktorú robia. Vzdávam poklonu aj úradníkom, ktorí pracovali a aj ďalej pracujú dňom i nocou, aby túto snahu dali dokopy.
<P>
Hneď na začiatku som sa pýtala pracovníkov Organizácie Spojených národov na mieste a generálneho tajomníka Pana Ki-muna, kde by som mohla najviac pomôcť. Nebolo pohýb o tom, že som na mieste nemohla prispieť ničím, len by som zabrala cenný priestor lietadlám, ktoré by krúžili okolo letiska a nemohli by pristáť pre stav, v akom je v súčasnosti letisko. Nie som lekárka. Nie som hasič. Moje miesto bolo pri zabezpečovaní koordinácie, pri rozhovoroch so skupinou Priatelia Haiti, pri koordinácii so Spojenými štátmi s cieľom zaistiť, že na mieste robíme maximum.
<P>
Ako vážení poslanci, aj ja vzdávam poklonu mimovládnym organizáciám a ľuďom na mieste. Pustošenie, ku ktorému na mieste došlo, malo veľký vplyv na Organizáciu Spojených národov, ktorá prišla o mnohých členov svojho vyššieho vedenia, a na mimovládne organizácie, ktoré nedokázali reagovať tak rýchlo, ako by chceli, jednoducho preto, že zomreli aj ich ľudia.
<P>
To situáciu veľmi sťažilo. Videli ste a my sme videli ľudí zúfalo hľadajúcich pomoc čudujúc sa, kde pomoc je. Za týchto okolností bolo mimoriadne náročné dostať k nim pomoc a ľudia neúnavne pracovali, aby im ju poskytli. Veci sa teraz zjednodušujú, pomoc sa dostáva na miesto, no ani na chvíľu neberte na ľahkú váhu to, aké ťažké sú okolnosti na mieste.
<P>
Podarilo sa to? Áno. Som spokojná? Nie. Keďže sú toto moje prvé týždne vo funkcii, poviem vám veľmi jasne: vnímam, čo hovoríte. Vnímam túto frustráciu. Chápem ju. A správne ma kritizujete, že to nebolo také dobré, ako by to mohlo byť v budúcnosti. Máte pravdu. Malo by a musí sa to stále zlepšovať.
<P>
Musím urobiť to, že sa pozriem na to, čo sa stalo, a poučím sa z toho, aby som zaistila, že v budúcnosti urobíme viac pre to, aby sme sa spojili. No neuberám nič na ohromnom množstve práce, ktorá sa každú hodinu a každý deň vykonávala a vykonáva.
<P>
Pokiaľ ide o dlhodobý horizont, vážení poslanci majú úplnú pravdu. Keď kamery odídu, musíme tam byť. Musíme tam byť fyzicky, musíme tam byť vo forme podpory, ktorú dokážeme poskytovať. Súhlasím s tým, že otázky dlhu musia byť súčasťou rozhovorov, ktoré prebiehajú. Súhlasím s tým, že všetky kroky, ktoré sa robia, sa musia robiť v partnerstve s Haiťanmi a pri zachovávaní úcty k nim. Súhlasím s významom obnovenia infraštruktúry a súhlasím, že musíme zaistiť uznanie úlohy Organizácie Spojených národov a to, aby ju mohli dobre napĺňať.
<P>
Práve preto idem nielen do Spojených štátov na stretnutie s ministerkou zahraničných vecí pani Clintonovou, ale navštívim aj Organizáciu Spojených národov, kde budem hovoriť s generálnym tajomníkom a hlavnými predstaviteľmi o tom, ako by sme sa teraz mohli zjednotiť pre budúcnosť, pretože, ako hovoríte, bude to mať obrovský význam.
<P>
Dovoľte mi ukončiť realitou situácie. Ako vážení poslanci spomínali, je to krajina, kde viac než 70 % ľudí už žilo pod hranicou chudoby. Je veľmi dôležité, ako spomínali vážení poslanci, aby bolo dobre postarané o deti a najmä siroty, pričom toto spustošenie si bude vyžadovať pomoc počas najbližších rokov.
<P>
Dovoľte mi povedať len pár slov o infraštruktúre v tejto chvíli. Nemocnice, elektrina, komunikácie, dodávky vody, lodné a letecké prístavy boli veľmi poškodené. Hlavné úradné budovy, Prezidentský palác, budova parlamentu, ministerstiev financií, spravodlivosti, plánovania, zdravotníctva a vnútra sú úplne zničené. Mnohí z popredných vládnych predstaviteľov sú nezvestní. Funkcie haitskej vlády nefungujú. Ako ste povedali, Haiti je už teraz jedna z najchudobnejších krajín sveta a keďže musíme obnoviť infraštruktúru, stotožňujem sa s vaším odhodlaním zaistiť, aby sme sa o to postarali.
<P>
(potlesk)
<SPEAKER ID="045" NAME="Karel De Gucht" LANGUAGE="FR">
Vážený pán predsedajúci, v prvom rade by som chcel povedať pánovi Le Hyaricovi, ktorý vyzýva na dopravovanie prebytkov potravín na Haiti, že Európska únia nepresadzuje tento prístup z jednoduchého dôvodu, že Komisia uprednostňuje nakupovanie týchto produktov v danej oblasti. Začneme tým, že zistíme, či je možné nakupovať ich v oblasti, radšej než by sme prepravovali naše prebytky na Haiti.
<P>
Po druhé, pokiaľ ide o celú otázku koordinácie a civilnej ochrany a podobne, dovoľte mi povedať tri veci.
<P>
Prvá, civilná ochrana je v kompetencii členských štátov a všetky iniciatívy zamerané na koordináciu musia stáť na tomto základe. To sa navrhovalo aj v správe pána Barniera, no až doteraz sme nedospeli k záveru. Je to v kompetencii členských štátov a nie Komisie ako takej.
<P>
Druhá, pokiaľ ide o civilnú ochranu a koordináciu, od cunami v roku 2004 sa koordinácia civilnej ochrany EÚ posilnila a veľmi zefektívnila. Virtuálne cvičenia však, samozrejme, nikdy nemôžu dostatočne otestovať efektívnosť našej spolupráce tak, ako to, žiaľ, dokážu len prírodné pohromy. Počas tejto krízy štáty, ktoré nie sú členmi EÚ, volajú do MIC s cieľom zistiť, ako by mohli prispieť k záchranárskym prácam pomocou zariadení EÚ.
<P>
Tretia, nezabúdajme, že počas druhého funkčného obdobia pána Barrosa v Komisii sa humanitárne činnosti a civilná ochrana zlúčili do kompetencií jedného komisára, čo považujem sa veľmi cennú snahu. Okrem toho teraz máme vysokú predstaviteľku, ktorá bude mať dvojitú úlohu. Pokiaľ ide o koordináciu, v minulosti sme videli to, že nechýba napríklad v rámci Komisie - vrátim sa k tomu o minútku -, ale niekedy k jej nedostatku dochádza medzi európskymi inštitúciami a členskými štátmi a medzi Európskou komisiou a Radou. Myšlienka tejto dvojitej úlohy bola presne taká, aby Rada a Komisia lepšie spolupracovali, a myslím si, že počas tejto krízy sa ukázalo, že sa naozaj dosiahol pokrok.
<P>
Na záver musím povedať, že som trochu smutný z toho, čo povedali niektorí rečníci. Samozrejme, že ako komisár nemôžem byť smutný, musím to len vziať na vedomie, no nie je to dostatočným ocenením všetkých našich ľudí, ktorí pracovali, či už priamo na mieste, alebo v Bruseli, úplne od začiatku dňom i nocou, počas víkendov, bez akéhokoľvek sťažovania, bez toho, aby si nárokovali na preplatenie. Pracovali veľmi tvrdo a v priebehu niekoľkých hodín už aktívne pôsobili aj na mieste, aj keď ich zariadenia boli tiež veľmi zasiahnuté.
<P>
Vezmite preto, prosím, do úvahy, že takýto druh obrovskej pohromy sa nedá predvídať, že na ňu môžete reagovať len vo chvíli, keď k nej dôjde, a musíte ukázať, že viete za veľmi krátky čas zorganizovať reakciu. Myslím si, že Komisia toto dokazuje. Myslím si, že členské štáty okamžite a masívne podporili naše konanie, a myslím si, že by sme mali byť o niečo menej kritickí voči týmto službám.
<SPEAKER ID="047" NAME="Predsedajúci">
Rozprava sa skončila.
<P>
Hlasovanie sa uskutoční počas februárovej schôdze.
<P>
Písomné vyhlásenia (článok 149)
<SPEAKER ID="999" NAME="Maria Da Graça Carvalho  " LANGUAGE="PT">
Aj ja by som chcela vyjadriť svoju solidaritu s ľuďmi Haiti postihnutými zemetrasením, ktoré krajinu zasiahlo 12. januára, a vítam, že EÚ prisľúbila pomoc. Európska únia je najväčším poskytovateľom humanitárnej a rozvojovej pomoci na svete. Len niekoľko hodín po katastrofe EÚ poskytla pomoc vo výške 3 miliónov EUR na počiatočné záchranné operácie. Suma 134 miliónov EUR bola uvoľnená na úvodné aktivity na obnovu a rekonštrukciu. Suma 200 miliónov EUR bola vyčlenená na obnovu v dlhodobejšom horizonte navyše k sume 92 miliónov EUR, ktorú poskytli rôzne štáty EÚ. Tieto sumy, celkovo vo výške 429 miliónov EUR, sa môžu ďalej zvyšovať v závislosti od vyhodnotenia potrieb. Chcela by som zablahoželať Európskej komisii k ich koordinácii pomoci, no som sklamaná, že Európska únia nebola dostatočne viditeľná na mieste. Škodí to obrazu EÚ v očiach medzinárodnej verejnosti a je to v rozpore s imidžom USA, ktoré pritom prispelo sumou 91,6 miliónov EUR. Počas tejto pomoci sa jasne ukázala potreba zdravotnej starostlivosti, preto vyzývam na zvýšenie kvóty lekárov a zdravotných technikov a na väčšiu logistickú podporu.
<SPEAKER ID="048" NAME="Gaston Franco  " LANGUAGE="FR">
Prekvapuje ma neprítomnosť vysokej predstaviteľky Únie pre zahraničné veci a bezpečnostnú politiku na mieste prírodnej pohromy na Haiti. Napriek tomu, že Lisabonská zmluva nadobudla platnosť, Európska únia má stále problém ukázať sa na medzinárodnej scéne, a to je veľmi poľutovaniahodné. Zdá sa, že európsky systém reakcie na krízu je príliš roztrieštený, príliš komplikovaný a nedostatočne úspešný. Pokiaľ ide o obnovu Haiti (na ktorú je vyčlenená suma 100 miliónov EUR) a o rekonštrukciu krajiny (200 miliónov EUR), čo presne sa bude financovať z Európskeho rozvojového fondu (ERF) a nástroja stability? Ak má Európska únia reagovať na požiadavku OSN na logistickú a bezpečnostnú podporu, podľa mňa musí navyše byť v pozícii, aby využívala všetky nástroje poskytované Lisabonskou zmluvou vrátane vojenskej reakcie. Vyzývam na rýchle zriadenie európskej jednotky civilnej ochrany, ako ju navrhol pán Barnier v roku 2006, s cieľom dosiahnuť európsku reakciu, ktorá bude plánovaná, prirodzene koordinovaná a účinná. Nedávne vyhlásenia pána Van Rompuya smerujú správne. Obhajoval vytvorenie humanitárnej jednotky rýchlej reakcie. Aký presne bude charakter tohto projektu a kedy sa spustí?
<SPEAKER ID="049" NAME="Filip Kaczmarek  " LANGUAGE="PL">
Dámy a páni, správy, ktoré dostávame z Haiti, sú šokujúce. Je to jedna z najhroznejších katastrof, o akých sme kedy počuli. Už teraz však môžeme vyvodiť určité závery, ktoré by mohli byť v budúcnosti užitočné. Je jasne vidieť, že mechanizmy koordinujúce humanitárnu pomoc nie sú najlepšie. Pomoc pre Haiťanov mohla byť oveľa účinnejšia, ak by darcovia humanitárnej pomoci disponovali lepšími prostriedkami na koordináciu svojej práce. Zlepšenie koordinácie však nie je otázka len pre Európsku úniu, pretože pokrok v tejto oblasti si vyžaduje konštruktívnu analýzu a konanie zo strany všetkých podstatných darcov. V situáciách, ako je aj táto aktuálna na Haiti, je potrebná rýchlosť, primeranosť a pružnosť. Dnes nie je správny čas na uvažovanie o tom, kto by mal napríklad ovládať letisko v hlavnom meste Haiti. Aj to je, samozrejme, dôležité, ale rozhodnutia o používaní konkrétnych riešení by sa mali prijímať inokedy. Teraz musíme urobiť všetko možné, aby sme sa sústredili na najdôležitejší cieľ, na záchranu ľudských životov.
<SPEAKER ID="998" NAME="Alan Kelly  " AFFILIATION="S&amp;D">
písomne. - Nedávne zemetrasenie na Haiti nám všetkým ukazuje, aký krehký môže byť život na tejto planéte. Všetkých nás dojali fotografie a príbehy, ktoré nám posledné dni prinášajú médiá. Reakcia globálneho spoločenstva na túto prírodnú katastrofu je úžasná a chválim všetkých, ktorí pomáhajú pri záchranných prácach alebo ich financovaní z domova. Prejdú celé generácie, kým sa ľudia z Haiti úplne dostanú z toho, čo bola, dúfajme, len jednorazová udalosť. Dôležité je, že tento Parlament prejavuje solidaritu s týmito ľuďmi. Chcel by som dúfať, že Európska únia by mohla zohrávať vedúcu úlohu pri poskytovaní nádeje na lepšiu budúcnosť týmto ľuďom. Krátkodobú krízovú pomoc musí podporiť dlhodobejšia pomoc určená na to, aby sa budúce generácie dostali z tohto najstrašnejšieho utrpenia. Spôsob, akým poslanci tohto Parlamentu zo všetkých politických skupín dodnes reagovali, je mimoriadne povzbudivý. Teším sa na spoluprácu s kolegami pri zabezpečovaní toho, čo môžem urobiť pre ľudí Haiti. EÚ sa musí usilovať o to, aby sa stala príkladom pre bohatých, vždy ochotným poskytnúť pomoc tým, ktorí majú menej výhod než my.
<SPEAKER ID="997" NAME="Joanna Katarzyna Skrzydlewska  " LANGUAGE="PL">
Vážený pán predsedajúci, tragické informácie o hroznom zemetrasení na Haiti sa k nám dostávajú každý deň. Tieto správy úplne jasne ukazujú, že Haiti, ponorené do totálneho chaosu a ponechané bez podpory, nedokáže riešiť výsledok tejto hroznej tragédie. Celé medzinárodné spoločenstvo vrátane Európskej únie je povinné poskytnúť humanitárnu pomoc obetiam tejto katastrofy, ktoré boli úplne pripravené o základné prostriedky na život. Preto by som chcela dôrazne vyzvať príslušné štruktúry Európskej únie, aby okamžite a účinne konali a poslali čo najskôr základnú pomoc a podporu na boj s následkami zemetrasenia na Haiti.
