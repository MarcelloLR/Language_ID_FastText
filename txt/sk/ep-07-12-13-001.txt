<CHAPTER ID="001">
Otvorenie rokovania
<P>
(Rokovanie sa začalo o 9.00 hod.)
<SPEAKER ID="005" NAME="Richard Corbett" AFFILIATION="PSE">
Vážený pán predsedajúci, vznášam procesnú námietku, v rámci ktorej žiadam, aby bola v nadväznosti na včerajšie hanebné udalosti, keď sa niektorí naši kolegovia správali, úprimne povedané, ako chuligáni, preverená možnosť použiť článok 147 nášho rokovacieho poriadku. Chcel by som naliehavo požiadať predsedu a Konferenciu predsedov, aby sa touto vecou zaoberali - aby jej venovali svoj čas a riadne ju preverili. Toto je zaiste prípad, keby sa malo prinajmenšom zvážiť použitie postihov, ako ich stanovuje článok 147.
<P>
Vlani sme rokovací poriadok pozmenili, aby sme jasne rozlíšili medzi protestmi, ktoré sú primerané, obmedzujú sa na vizuálnu stránku a nenarúšajú zasadnutie, a tými druhmi správania, ktoré parlamentné zasadnutia skutočne narúšajú. Včera boli rečníci vrátane nášho hosťa, predsedu vlády Portugalska, takí prekrikovaní, že ich nebolo počuť. Takýmto spôsobom sa nedá správať v pluralitnom demokratickom parlamente, ktorému prospieva riadna diskusia a nie prekrikovanie ľudí.
<P>
Chcel by som naliehavo požiadať pána predsedu, aby sa touto vecou zapodieval a - zrejme na januárovom zasadnutí - oznámil, aké sankcie hodlá uplatniť. Absolútnym minimom v tejto záležitosti by bolo pokarhanie, ale možno aj niektoré z prísnejších postihov, ako sú stanovené v našom rokovacom poriadku.
<SPEAKER ID="006" NAME="Predsedajúci">
Pán Corbett, ponechám bokom svoj osobný názor, v ktorom sa prikláňam k vašim pocitom a názorom, a oznamujem, že tento problém bude určite v súlade s článkom 147 predložený predsedníctvu. Som si istý, že sa mu predseda bude v súlade s ustanoveniami článku 147 venovať.
<SPEAKER ID="007" NAME="Joseph Daul" AFFILIATION="PPE-DE">
(FR) Vážený pán predsedajúci, v tejto veci úplne súhlasím s tým, čo povedal pán Corbett. Chcel by som len dodať, že dnes ráno som na zasadnutí očakával, že sa predseda skupiny pán Bonde ospravedlní za to, čo sa včera stalo v súvislosti s uvádzačmi.
<P>
Je neprijateľné, aby sa na zamestnanca Parlamentu, ktorý si len konal svoju povinnosť, ako od neho žiadali predseda a predsedníctvo, útočilo slovami a vetami, o ktorých nepoviem, že boli príliš silné, ale že to boli lajná - prepáčte ten výraz, ale len používam rovnaký jazyk.
<P>
Nezaznamenal som žiadne oficiálne ospravedlnenie, a tak musíme prijať nevyhnutné opatrenia, aby sme ochránili zamestnancov Parlamentu. Preto tu dnes ráno som.
<SPEAKER ID="008" NAME="Predsedajúci">
Ďakujem, pán Daul. Dávam slovo pánovi Beazleymu a uzatváram tak žiadosti o vystúpenia na túto tému, ktorá je procedurálnou otázkou.
<SPEAKER ID="009" NAME="Christopher Beazley" AFFILIATION="PPE-DE">
Pán predsedajúci, budem veľmi stručný. Iba som chcel povedať, že z duše súhlasím s pánom Corbettom i s predsedom mojej skupiny pánom Daulom. To, čo sa včera stalo, je úplne neospravedlniteľné. Chcel by som však upozorniť, že by Konferencia predsedov mala pamätať na - povedal by som múdru - radu pána Cohn-Bendita a neprepožičiavala týmto ľuďom význam, ktorý sa snažia týmto celkom neprijateľným spôsobom dosiahnuť.
<P>
Zaujímalo by ma, či by sa úrad Parlamentu nemohol poobzerať po nejakých dodatočných priestoroch pre parlamentné jasle, aby tí, ktorí trpia chorobou zrejme popísanou ako "Farageov útočný syndróm" - symptómami tejto choroby sú pocit odstrčenosti a násilnícke sklony; v najviac rozvinutej forme môže byť táto choroba aj nákazlivá - ale pre tých, ktorí sa cítia povinní chodiť do týchto jaslí, a navrhujem pána Faragea ako ich vedúceho, teda jediná známa terapia je, aby pochodovali hore-dolu s plagátmi, na ktorých majú vždy po jednom slove, a na plné hrdlo na seba kričali. Po tom, ako horúčkovitý stav ustúpi, si môžu odpočinúť a pripojiť sa späť k dospelým. Prajem teda tým, ktorí tu včera chodili s tými absurdnými plagátmi, a tým, ktorí sa správali príšerne, veselé Vianoce; ak budú mať cez vianočné sviatky čas premýšľať o svojom správaní, mohli by sa napríklad zamyslieť nad tým, čo by chceli robiť, keď budú veľkí.
<SPEAKER ID="010" NAME="Predsedajúci">
Váš návrh tiež vezmeme do úvahy, hoci osobne si príliš nedokážem predstaviť týchto kolegov poslancov v jasliach, pretože vzhľadom na násilné sklony, ktoré niektorí z nich preukázali, by sme mohli riskovať "vraždenie neviniatok". Zachováme sa presne tak, ako stanovuje článok 147 rokovacieho poriadku a v každom prípade budeme postupovať v súlade s týmto ustanovením.
