<CHAPTER ID="019">
Ročná účtovná závierka niektorých typov spoločností, pokiaľ ide o mikrosubjekty (rozprava) 
<SPEAKER ID="185" NAME="Predsedajúci">
Ďalším bodom programu je správa o ročnej účtovnej závierke niektorých typov spoločností, pokiaľ ide o mikrosubjekty, ktorú predkladá Klaus-Heiner Lehne v mene Výboru pre právne veci - C6-0074/2009 -.
<SPEAKER ID="186" NAME="Klaus-Heiner Lehne" LANGUAGE="DE">
Vážený pán predsedajúci, dámy a páni, táto správa je o projekte, ktorý Parlament realizuje už veľa rokov a ktorý je teraz možno o krok bližšie k úspechu.
<P>
Chceli sme oslobodiť mikrosubjekty - to znamená firmy, ktoré sú mimoriadne malé, majú málo zamestnancov, minimálny obrat a nízky zisk a ktoré efektívne fungujú len na regionálnej, miestnej úrovni, čiže napríklad pekári alebo maliari - od povinnosti viesť účtovníctvo. Toto sa Parlament opakovane pokúšal zrealizovať v spolupráci s Radou - prostredníctvom štvrtej smernice, o ktorej hovoríme a ktorá bola niekoľkokrát zmenená a doplnená. K poslednému pokusu došlo v rámci správy pani van den Burgovej na konci roka 2008. Vtedy sme to v rámci rokovaní s Radou nedosiahli. V dôsledku toho v decembri 2008 Parlament takmer jednomyseľne prijal uznesenie, v ktorom vyzval Komisiu, aby možnosť oslobodenia mikrosubjektov od danej povinnosti ošetrila z legislatívneho hľadiska. K tomu medzičasom aj došlo. Komisia predložila návrh, a teda urobila presne to, čo Parlament chcel. Navyše výbor Európskej komisie - konkrétne skupina pána Stoibera, ktorá sa zaoberá znižovaním byrokracie - tiež predložil svoje stanovisko k tomuto problému a povedal, že ide o kľúčový nástroj na zníženie záťaže mikrosubjektov v Európe. Hovoríme o možnej úspore až do celkovej výšky 6,3 miliardy EUR. Zároveň by sme nemali zabúdať, že miera byrokratického zaťaženia mikrosubjektov je mimoriadne veľká.
<P>
Tento návrh Komisie je svojím spôsobom vlajkovou loďou boja proti byrokracii a politikou boja proti byrokracii v Európskej únii, preto má dosť zásadný význam. Existuje celá škála praktických dôvodov, pre ktoré je tento návrh dobrý. Smernica, o ktorej rokujeme, vznikla v roku 1978. Bola zameraná na veľké a stredné podniky. Nikdy nebola určená pre mikrosubjekty. Skutočnosť, že na mikrosubjekty sa vzťahujú povinnosti, ktoré stanovuje táto smernica, konkrétne príprava účtovnej závierky, ktorá je z hľadiska svojej štruktúry a obsiahnutých prvkov rovnaká ako účtovná závierka, ktorú musia pripravovať veľké spoločnosti, úplne prehliada, čo je v skutočnosti potrebné, ako aj potreby mikrosubjektov. Ak však mikrosubjekt potrebuje úver, jeho súvaha nemá takmer žiadny význam. Dokonca by som povedal, že väčšina mikrosubjektov - a výskum Komisie to aj potvrdzuje - vôbec nerozumie svojim vlastným účtom. Znova zdôrazňujem, že ten význam je takmer nulový. Na poskytnutie úveru sú dôležité peňažné toky, čiže napríklad likvidita alebo rezervy, ktoré sa dajú aktivovať. To sú však veci, ktoré sa v zásade nedajú vydedukovať zo súvahy v tejto forme; tá znázorňuje len momentálny stav a neurčuje, či si podnik zaslúži úver, alebo nie.
<P>
Na rozdiel od toho, čo tu povedali lobisti, nejde ani o hospodársku súťaž. Tieto podniky spravidla nesúťažia na jednotnom trhu, nevyvíjajú cezhraničnú činnosť. Pôsobia len na regionálnej alebo miestnej úrovni. Z toho dôvodu sa tento problém vôbec netýka jednotného trhu. Okrem toho, jednotný trh nie je samoúčelný. Je dôležitý a je dobré, že ho máme. Jeho pravidlá by sa však mali vzťahovať na fungovanie jednotného trhu, cezhraničný obchod, nie na otázky týkajúce sa len národného hospodárstva.
<P>
V tomto kontexte by sme tento nekonečný príbeh mali ukončiť. Mali by sme prijať túto správu. Rade by sme tak umožnili, aby opätovne zvážila túto záležitosť a prípadne prelomila súčasnú kvalifikovanú väčšinu. Bolo by to dobré pre najmenšie európske podniky.
<SPEAKER ID="187" NAME="Michel Barnier" LANGUAGE="FR">
Vážený pán predsedajúci, v prvom rade by som rád poďakoval za prácu dvom spravodajcom: predsedovi Výboru pre právne veci pánovi Lehnemu, ktorý práve dohovoril, a pánovi Sterckxovi. Rád by som vám pripomenul, že tento návrh smernice, ktorý predložila Komisia, je reakciou na želania tohto Parlamentu, ako povedal pán Lehne. Uznesenie Parlamentu je z 18. decembra 2008. V ňom sme vyzvali Komisiu, aby predložila legislatívny návrh s cieľom umožniť členským štátom vylúčiť mikrosubjekty z rámca uplatňovania účtovných smerníc.
<P>
Ako povedal pán Lehne pred chvíľou, skupina nezávislých zainteresovaných strán na vysokej úrovni pre oblasť administratívnej záťaže, ktorej predsedá pán Stoiber, tiež jednoznačne podporila tento návrh.
<P>
Napokon Európsky hospodársky a sociálny výbor podporil tento návrh zjednodušiť účtovné postupy. No prosím.
<P>
Prečo je toto opatrenie dôležité? Pomocou jednotného systému vykazovania by mal tento návrh umožniť členským štátom, aby zjednotili požiadavky finančného výkazníctva a uviedli ich do súladu pre všetky mikrosubjekty. Nový prístup by mal priniesť výrazné zníženie nákladov týchto subjektov.
<P>
Pán Lehne, hovorili ste o niekoľkých miliardách eur. Ja osobne mám k dispozícii údaje od svojich zamestnancov, ktorí odhadli výšku úspor na maximálne 6,3 miliardy EUR. Ak by táto suma bola nakoniec nižšia, podľa mňa by to bol stále dobrý dôvod na pokračovanie rokovaní o tejto otázke s cieľom podporiť činnosť európskych mikrosubjektov. To je ďalší dôvod, prečo žiadam o to, aby sa návrh o mikrosubjektoch prijal čo najskôr.
<P>
Ak by sme mali tento návrh zahrnúť do všeobecného rámca preskúmania účtovných smerníc, ako to chcel Výbor pre hospodárske a menové veci, určite by to trvalo dlhšie. Mohlo by trvať aj niekoľko rokov, kým by sa tieto ustanovenia začali uplatňovať.
<P>
Dámy a páni, počujem veľa kritických poznámok, komentárov a návrhov od oboch strán a rád by som na ne zareagoval, respektíve vás ubezpečil, pokiaľ ide o tri konkrétne body.
<P>
Po prvé, tento návrh dáva členským štátom možnosť, ktorú môžu, ale nemusia uplatniť. Inými slovami, ak si to nejaký členský štát želá, môže zachovať súčasné pravidlá bez akejkoľvek zmeny svojich vnútroštátnych predpisov.
<P>
Po druhé, chcel by som zdôrazniť, že cieľom tohto návrhu je zjednodušenie a subsidiarita. Aby mohla verejnosť a podniky porozumieť tuzemskému trhu a využívať ho vo svoj prospech, nesmieme uplatňovať pravidlá na európskej úrovni, pokiaľ to nie je nevyhnutné. Myslím si, že v prípade mikrosubjektov sú aktuálne pravidlá neprimerané.
<P>
Po tretie, na rozdiel od toho, čo už bolo povedané, tento návrh neprináša úplné oslobodenie mikrosubjektov od všetkých účtovných požiadaviek. Viem, že v niektoré členské štáty sa toho obávali. Kompromis, ktorý navrhol Výbor pre právne veci, je v tomto smere celkom jednoznačný. Tieto podniky budú musieť viesť podporné dokumenty, v ktorých sa budú jednoznačne uvádzať vykonané transakcie a ich finančná situácia.
<P>
Na záver tohto úvodu a než si vypočujem vaše názory, rád by som tento Parlament osobne požiadal, aby tento návrh podporil. Zainteresované strany toto rozhodnutie očakávajú a myslím si, že ak sa chceme pohnúť v tomto smere ďalej, Parlament by mal vyslať jasný signál. Všetci chceme zjednodušenie. Myslím si, že tento návrh, ktorý predseda Výboru pre právne veci zápalisto podporuje, je príkladom takého zjednodušenia, a dúfam, že mikrosubjekty budú čoskoro ťažiť z úspor, ktoré sa od tohto návrhu očakávajú.
<SPEAKER ID="188" NAME="Dirk Sterckx" LANGUAGE="NL">
Vážený pán predsedajúci, teší ma, že v pléne konečne môžeme predstaviť stanovisko Výboru pre hospodárske a menové veci; pred niekoľkými týždňami sa tak nestalo. Súhlasím so základnou myšlienkou Komisie, že administratívna záťaž malých podnikov sa musí znížiť a že medzi veľkými a malými podnikmi treba robiť rozdiely, ako povedal pán Lehne.
<P>
Predložený návrh však tento cieľ nedosahuje, čo vysvetľuje stanovisko Výboru pre hospodárske a menové veci. Ak nie je k dispozícii ročná účtovná závierka, malé podniky ťažšie získavajú informácie o kolegoch. V súčasnosti je v rôznych členských štátoch rôzna situácia, čo ma neteší, najmä nie v prípade malých podnikov, ktoré nie sú odborníkmi na také veci. Z toho dôvodu by som chcel požiadať kolegov poslancov, aby podporili naše stanovisko.
<P>
Žiadame o súhrnné hodnotenie vplyvu, ktoré sa nebude vzťahovať len na 6,3 miliardy pozitívnych dôsledkov, ale aj na nepriaznivé vplyvy; na toto Komisia zabudla. Administratívne zjednodušenie by sa najlepšie vykonalo ako súčasť preskúmania smerníc o práve obchodných spoločností, keďže potom by sa vzťahovalo na každého rovnako. V tomto rámci by sa mohli vykonať zjednodušenia a urobiť rozdiely. Po tretie, dosiahli by sme jednotnú smernicu pre všetky členské štáty, silnejší vnútorný trh a naozajstné administratívne zjednodušenie.
<SPEAKER ID="189" NAME="Tadeusz Zwiefka" LANGUAGE="PL">
Vážený pán predsedajúci, veľmi dobre vieme, ako sa mikrosubjekty líšia od malých a stredných podnikov, nehovoriac o veľkých hospodárskych subjektoch. Preto by som rád upozornil na vonkajšie faktory, ktoré majú na činnosť týchto firiem nepriaznivý vplyv. Zahŕňajú makroekonomické faktory, napríklad právne predpisy, dane a byrokraciu, ako aj mikroekonomické faktory, napríklad ťažkosti s udržaním sa nad vodou a slabú finančnú likviditu. Aký je dôsledok tejto situácie? To, že za posledných niekoľko rokov sa podiel mikrosubjektov, ktoré prežijú prvý rok vlastnej prevádzky, pohybuje na úrovni okolo 60 %. To znamená, že viac ako jedna tretina novo založených mikrosubjektov nevydrží pôsobiť na trhu ani jeden rok. Ak si navyše uvedomíme, že v mnohých členských štátoch mikrosubjekty predstavujú viac ako 90 % všetkých hospodárskych subjektov, potom sa diskusia o odstraňovaní administratívnych prekážok a rôznych druhov záťaže, najmä v súvislosti s vedením účtovníctva, stáva absolútne nevyhnutnou.
<P>
Tiež je dôležité, aby sa diskusie sústredili nielen na zjednodušenie, ale aj na vplyv účtovných požiadaviek na malé podniky takéhoto druhu. Diskusia o zjednodušení sa vo všeobecnosti sústredí na náklady, kým diskusia o význame účtovných požiadaviek sa zameriava na výhody finančného výkazníctva a potreby jednotlivých používateľov. Tieto firmy odlišuje od veľkých podnikov veľa vlastností, ktoré sú dôvodom na zavedenie zjednodušených nariadení. Po prvé, výhod zavedenia univerzálnych štandardov je určite menej než v prípade veľkých spoločností. Vedie to k nerovnováhe pomeru vynaložených prostriedkov a výsledného zisku v súvislosti s uplatňovaním štandardov. Vytvorenie primeranej rovnováhy medzi vynaloženými prostriedkami a výsledným ziskom si vyžaduje zníženie nákladov.
<P>
Po druhé, finančné výkazníctvo nehrá podstatnú úlohu z hľadiska plnenia informačných požiadaviek vlastníkov mikrosubjektov, pretože tí sú spravidla príbuzní. Pri diskusii o potrebe zmeny v súvislosti s finančnou krízou by sme mali mať na pamäti, že mikrosubjekty ju nespôsobili.
<SPEAKER ID="190" NAME="Françoise Castex" LANGUAGE="FR">
Vážený pán predsedajúci, pán komisár, dámy a páni, ako si všimol spravodajca aj pán komisár, tento návrh smernice nadväzuje na hlasovanie v Parlamente.
<P>
Skupina progresívnej aliancie socialistov a demokratov v Európskom parlamente však stále kritizuje tento návrh, lebo hrozí, že sa obráti proti ľuďom, ktorých chceme podporiť. Chceme znížiť záťaž podnikov, ale riskujeme, že im zoberieme podmienky transparentnosti a dôvery, ktoré sú pre riadenie a dynamiku ich činnosti nevyhnutné.
<P>
Domnievam sa, že v prvom rade si musíme ujasniť, kde sú hranice a čo presne mikrosubjekt je. Je to malý alebo stredný podnik s viac ako 10 zamestnancami a obratom nad 1 milión EUR. Nech si zoberiete ktorýkoľvek členský štát, predstavujú väčšinu podnikov.
<P>
Možno je pravda, že sú miestne a na trhu Spoločenstva sa veľmi nevyskytujú, ale to neznamená, že účtovné pravidlá pre nich nebudú platiť. Budú sa musieť riadiť účtovnými pravidlami zakaždým, keď budú chcieť rokovať s bankovou inštitúciou, svojimi partnermi alebo fiškálnymi, hospodárskymi alebo sociálnymi inštitúciami. Účtovné pravidlá potom budú pre ne platiť a možno budú musieť zaplatiť vyššiu cenu, než akú by zaplatili za obyčajné účtovníctvo, aby splnili kritériá, ktoré sa na ne možno ani nebudú vzťahovať.
<P>
Nechcem pokrok smerom k systému, v rámci ktorého by sa povinnosť pripravovať ročné závierky vzťahovala na subjekty mimo rámca Európskej únie. Nie je to len problém hospodárskej súťaže. Je to jednoducho otázka hospodárskej integrácie, práva Spoločenstva a rovnakého zaobchádzania so všetkými podnikmi v Európskej únii.
<P>
Z uvedených dôvodov je celkom zrejmé, že zjednodušenie povinností MSP, pokiaľ ide o účtovníctvo, je potrebné. Mimochodom, k tomuto cieľu smerujú tri iniciatívy: návrh, o ktorom dnes rokujeme, systém Medzinárodných štandardov finančného výkazníctva a preskúmanie štvrtej a siedmej účtovnej smernice, ku ktorým by mala Európska komisia čoskoro predložiť návrhy.
<P>
Tieto návrhy mali byť hotové v roku 2010. Zdá sa, že lehota bola predĺžená, ale nemyslím si, že preto by sme sa mali ponáhľať a urobiť polovičatú prácu, keďže tieto tri návrhy, ktoré majú síce rovnaký účel, nebudú zrejme sformulované rovnako a zdá sa mi, pán komisár, že podniky by uprednostnili a bolo by pre ne aj jednoznačnejšie, ak by sme im dali jednu, všeobecnú odpoveď, ktorá im umožní uviesť do súladu zjednodušenie povinností, ktoré všetci chcú, a realitu malých podnikov, ktoré to potrebujú.
<P>
Dnešným problémom je, že Európska komisia odkladá navrhnutie preskúmania týchto smerníc, čo je na škodu našim rokovaniam o tejto otázke. Z toho dôvodu vyzývam Európsku komisiu, aby urýchlila dialóg o otázke oslobodenia od danej povinnosti, ktorá v súčasnosti rozdeľuje hospodárske inštitúcie aj hospodárske kruhy v Európe, a vykonala hodnotenie vplyvu.
<SPEAKER ID="191" NAME="Alexandra Thein" LANGUAGE="DE">
Vážený pán predsedajúci, dámy a páni, ako tieňová spravodajkyňa Skupiny Aliancie liberálov a demokratov za Európu naozaj nechápem, ako môže byť niekto proti oslobodeniu mikrosubjektov - a zdôrazňujem, že mikrosubjektov, nie malých alebo stredných podnikov - od povinnosti pripraviť ročnú účtovnú závierku. Nehovoríme o stredne veľkej spoločnosti z Bádenska-Württemberska so sto zamestnancami, orientovanej na vývoz, ale o malých remeselných podnikoch, o kvetinárstve, pekárni za rohom, novozaloženom IT podniku. Politici na európskej aj národnej úrovni už celé roky zas a znova opakujú, že práve týmto mikrosubjektom treba veci uľahčiť. Treba ich oslobodiť od zbytočných nákladov, v tomto prípade nákladov na daňového poradcu, nie od iných nevyhnutných nákladov - v Belgicku takéto ročné účtovné závierky pripravujú právnici, vo Francúzsku audítori - a od zbytočného množstva práce a administratívnej záťaže, a to najviac práve teraz, v čase finančnej a hospodárskej krízy.
<P>
Teraz, keď Komisia konečne predložila návrh, k čomu ju Parlament tak dlho vyzýval, skeptici a všetci tí, ktorí hlasujú proti, zrazu prichádzajú s obavami. Len sedem percent mikrosubjektov, o ktorých hovoríme, sa zapája do cezhraničnej činnosti. Z toho dôvodu by na európskej úrovni nemalo byť žiadne nariadenie, pokiaľ ide o zásadu subsidiarity. Aby toho nebolo málo, účtovné pravidlá sa naďalej zameriavajú na potreby veľkých a stredných podnikov a pre mikrosubjekty, o ktorých od začiatku hovoríme, sú úplne neprimerané.
<P>
Viem o argumentoch proti; po prvé, že mikropodnikateľ by mohol potrebovať úver, ale svojej banke by nemal čo predložiť. Vravím vám a všetci, ktorí poznajú dohodu Bazilej II, vedia, že pre banku je ročná súvaha prinajlepšom bonusom, ničím iným. Po druhé, domnelá ochrana veriteľov: veritelia, ktorí závisia od ročnej súvahy, sú v menšine. Za celý čas, ktorý som strávila ako právnička, ak sa predával podnik takejto veľkosti, nikdy sa nestalo, aby kupujúci závisel od významu ročnej účtovnej závierky v akejkoľvek forme. Po tretie, južné členské štáty Európskej únie - áno, presne tie, ktoré sú teraz neustále predmetom neslávnych správ v našich novinách - chcú zachovať staré nariadenie. Môžu tak urobiť, keďže dotyčné nariadenie nie je povinné. Štáty, ktoré vyžadujú ročné účtovné závierky od mikropodnikov, lebo nemajú efektívnu daňovú správu a nevykonávajú žiadnu kontrolu okrem prijímania ročných účtovných závierok, by však nemalo prekvapiť, ak im chýba nejaký daňový príjem alebo zaregistrovali daňový podvod.
<P>
Preto vyzývam všetkých poslancov EP, najmä sociálnych demokratov, aby schválili toto rozumné nariadenie, hlavne keďže pán Lehne z Výboru pre právne veci zohľadnil prostredníctvom kompromisných nariadení všetky obavy a následne neboli predložené žiadne ďalšie relevantné argumenty.
<SPEAKER ID="192" NAME="William" AFFILIATION="The Earl of) Dartmouth  (EFD">
(Pýtajúci sa otázku podľa postupu zdvihnutia modrej karty v súlade s článkom 149 ods. 8.) Vážený pán predsedajúci, uvedomuje si pani Castexová, že jej žiadosť, aby sa návrh odložil, kým nebude k dispozícii hodnotenie vplyvu, je v podstate to isté ako povedať "nie"?
<SPEAKER ID="193" NAME="Françoise Castex" AFFILIATION="S&amp;D">
(Odpovedajúca na otázku podľa postupu zdvihnutia modrej karty v súlade s článkom 149 ods. 8.) (FR) Vážený pán predsedajúci, otázke úplne rozumiem. Ak bude tento návrh zamietnutý, budeme musieť začať odznova, a ak sa to stane, rozhodne môžeme počítať aj s hodnotením vplyvu.
<P>
Ako som povedala, nie sme proti zjednodušeniu účtovných pravidiel pre malé podniky, a to najmä preto, že smernice a opatrenia sa tak nahromadili, že ich treba reorganizovať, aby sa situácia vyjasnila.
<P>
Len sa nazdávame, že tento návrh skôr vytvára neistotu pre podniky, ako zjednodušuje veci.
<SPEAKER ID="194" NAME="Kay Swinburne">
v mene skupiny ECR. - Vážený pán predsedajúci, návrh oslobodiť mikrosubjekty od niektorých účtovných požiadaviek má zrejme ďaleko od dokonalosti a vo Výbore pre hospodárske a menové veci naša skupina hlasovala za podporu spravodajcu Výboru pre hospodárske a menové veci pána Sterckxa, ktorý žiada Komisiu, aby ďalej konala s cieľom pomôcť všetkým mikrosubjektom a MSP v EÚ podstatne znížiť ich záťaž, a to odmietnutím tohto návrhu a vykonaním potrebného preskúmania celej štvrtej a siedmej smernice o práve obchodných spoločností s cieľom získať zmysluplnejší návrh s väčším záberom.
<P>
Znepokojujúce je aj hodnotenie vplyvu, ktoré uskutočnila Komisia, a jej tvrdenia, čo dobré tento návrh prinesie. Zdá sa, že jeho dosah je veľmi obmedzený. V čase hospodárskych ťažkostí je však dôležité pamätať na to, že aj málo je lepšie ako nič.
<P>
Dúfam, že ak podporíme toto opatrenie, aspoň jeden malý podnik v mojom volebnom obvode vo Walese získa z tohto oslobodenia nejakú výhodu. Nebude to všeliek na všetky problémy spôsobené recesiou a nemali by sme toto malé opatrenie vyzdvihovať ako náš ohromný úspech. Ak však toto oslobodenie pomôže čo len niekoľkým podnikom prečkať tieto ťažké časy, nemali by sme tomu stáť v ceste.
<SPEAKER ID="195" NAME="Cornelis de Jong" LANGUAGE="NL">
Vážený pán predsedajúci, spravidla ma poteší, keď Európska únia z času na čas zruší nejaké pravidlo, keďže je ich príliš veľa a sú záťažou pre občanov i podniky. Vyberme si však tie správne, napríklad pravidlá obstarávania, ktoré sú zbytočne kategorické a zložité.
<P>
Na druhej strane, povinnosť zverejniť ročnú účtovnú závierku nie je pravidlom, ktoré by sme mali zrušiť, a to ani len pre najmenšie podniky (mikrosubjekty). Bez bezchybnej a transparentnej finančnej správy podniky nemôžu získať úver a podnikanie je vo všeobecnosti zložitejšie. Od zdrojov v tejto oblasti viem, že finančná správa býva problémom medzi mikrosubjektmi. Ak ročné účtovné závierky prestanú byť povinné, teda už nebudú môcť byť zdrojom informácií, jedinou možnosťou bude požiadať o dokumenty vyhotovené na daňové účely. Kto ale zaručí, že takéto dokumenty budú rovnako spoľahlivé ako overené ročné účtovné závierky? Objektívne zaručenie ich spoľahlivosti by znamenalo zakaždým overiť 100 % daňových priznaní audítorom, a teda aj odovzdať všetky podporné dokumenty. Daňové úrady aj malí podnikatelia sa bez toho zaobídu.
<P>
Z toho dôvodu súhlasím s Výborom pre hospodárske a menové veci, ktorý navrhuje odmietnuť návrh Komisie. Dotyčnému opatreniu by mohlo veľa malých podnikov padnúť za obeť, a to predsa tento Parlament nechce mať na svedomí a už vôbec nie teraz, keď tak veľmi potrebujeme pracovné miesta, ktoré malé a stredné podniky poskytujú.
<SPEAKER ID="196" NAME="William  Dartmouth" AFFILIATION="The Earl of">
v mene skupiny EFD. - Vážený pán predsedajúci, v Spojenom kráľovstve je teraz 2 460 000 ľudí nezamestnaných. Nezamestnanosť mladých ľudí dosahuje v Spojenom kráľovstve 20 %. Vo Francúzsku dosahuje nezamestnanosť mladých ľudí 24 %. V Taliansku dosahuje 25 % a v Španielsku neuveriteľných 39 %. Veľké spoločnosti už dva roky vyhadzujú ľudí a budú v tom pokračovať.
<P>
Najväčšiu nádej nezamestnaných predstavujú malé podniky a mikropodniky. Smernice EÚ však sťažujú úspešnú prevádzku mikrosubjektov. Nariadenia EÚ brzdia ich rast a Komisia so svojím návrhom oslobodiť mikropodniky od niektorých účtovných nariadení konečne robí niečo rozumné. V Spojenom kráľovstve je viac ako 1,7 milióna mikrofiriem. Ak by tieto firmy zamestnali čo len o jednu osobu viac, vážny problém Spojeného kráľovstva s nezamestnanosťou by sa z veľkej časti vyriešil.
<P>
Všetci sme dostali obežník od pána Sterckxa a jeho priateľov. Pán Sterckx a jeho priatelia sú proti sčasti preto, lebo oslobodenie veľmi malých firiem od niektorých účtovných smerníc EÚ vraj ide proti jednotnému trhu. Ide o úplne absurdný argument, s akým môže prísť len belgický poslanec Skupiny Aliancie liberálov a demokratov za Európu. Viem, že ak v tomto Parlamente kritizujete Belgicko alebo Belgičanov, dostanete pokutu, ale aj tak vám chcem niečo pripomenúť. Pred deväťdesiatimi šiestimi rokmi sa Británia zapojila do prvej svetovej vojny, aby chránila územnú celistvosť Belgicka. Navrhujem, aby pán Sterckx sčasti splatil tento dlh, a to tak, že sa prestane pokúšať zničiť britské hospodárstvo a Britániu ako národný štát.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="197" NAME="Dirk Sterckx" AFFILIATION="ALDE">
Vážený pán predsedajúci, dovoľte mi v prvom rade poďakovať predchádzajúcemu rečníkovi za to, čo všetko pre nás Británia urobila pred mnohými rokmi.
<P>
Mám pre neho otázku: ak požiadame Komisiu, aby preskúmala dve smernice, ktoré sú naplánované na tento rok, a aby zabezpečila celkový rámec, naozaj to bude prekážať tomu, čo chceme dosiahnuť - administratívnemu zjednodušeniu?
<SPEAKER ID="198" NAME="William" AFFILIATION="The Earl of) Dartmouth  (EFD">
Vážený pán predsedajúci, odpoviem len jedným slovom: áno. Malé podniky potrebujú administratívne zjednodušenie teraz.
<SPEAKER ID="199" NAME="Diogo Feio" AFFILIATION="PPE">
(PT) Vážený pán predsedajúci, na úvod by som rád poďakoval pánovi Lehnemu za správu, ktorú nám predložil, za schopnosť viesť dialóg a otvorenosť, ktorú pri tejto otázke prejavil, ako aj za jeho presvedčenie, pokiaľ ide o hájenie záujmov mikrosubjektov.
<P>
Ďakujem mu preto, lebo hoci má opatrenie, o ktorom dnes rokujeme, svoju históriu, je mimoriadne dôležité v kontexte krízy a oslobodzuje malé podniky od opatrení, ktoré sú drahé, byrokratické a pre transparentnosť nepodstatné.
<P>
Pre transparentnosť vzťahu medzi podnikmi a štátom je podstatné zachovanie ich daňových povinností. S podnikmi, ktoré sú úplne iné, nemôžeme zaobchádzať rovnako. S malými a veľkými podnikmi nemôžeme zaobchádzať rovnako.
<P>
Nastal čas chrániť malé a stredné podniky, premeniť slová na činy. Nastal čas hájiť jednoduchšie, menej nákladné opatrenia pre MSP, ktorých prirodzeným dôsledkom môže byť viac pracovných miest a väčší rast.
<P>
Žiaľ, sme svedkami zatvárania mnohých malých podnikov v Európe, a preto by sme nemali robiť hodnotenia, ale konať.
<P>
A presne toto strana, ktorú tu zastupujem, navrhla portugalskému parlamentu. Preto tu vyzývam rôznych portugalských poslancov, aby hlasovali za toto opatrenie a tým vyvíjali nátlak na portugalskú vládu, aby ukončila blokovaciu pozíciu, ktorú, žiaľ, v Rade prijala.
<P>
Na záver chcem povedať, že táto správa môže byť podstatným krokom nielen v kontexte zvládnutia krízy, ale aj smerom k zjednodušeniu a zníženiu nákladov malých podnikov, ktoré malé podniky zúfalo potrebujú.
<SPEAKER ID="200" NAME="Evelyn Regner" AFFILIATION="S&amp;D">
(DE) Vážený pán predsedajúci, cieľ znížiť administratívnu záťaž mikrosubjektov by, samozrejme, mal mať našu plnú podporu, ako aj cieľ nehádzať mikropodniky do jedného vreca s veľkými spoločnosťami, pokiaľ ide o finančné výkazníctvo. Môžeme však tento cieľ naozaj dosiahnuť pomocou návrhu Komisie alebo vašej správy, pán Lehne, a o kom vlastne hovoríme, keď hovoríme o mikrosubjektoch? Pani Castexová už o tom hovorila. Chcela by som tento bod rozvinúť.
<P>
Mikrosubjekty často nie sú až také malé. Napríklad v Rakúsku to nie je otázka účtovníctva vedeného na základe peňažných tokov, ale spoločností a komanditných spoločností s ručením obmedzeným a akciových spoločností. Dohromady predstavujú 90 % všetkých podnikov v Rakúsku, ktoré zamestnávajú menej ako desať ľudí, to len aby sme si objasnili vzťahy.
<P>
Nevýhodou obmedzeného ručenia by preto mala byť povinnosť finančného výkazníctva, hoci, ako bolo povedané na začiatku, nie rovnako ako u veľkých spoločností, ale nemali by sme zrušiť povinnosti finančného výkazníctva. Namiesto úplného odstránenia mikrosubjektov zo štvrtej smernice by sme mali jasne určiť miernejšiu požiadavku nariadenia a zaviesť ju do rámca plánovaného preskúmania štvrtej a siedmej smernice.
<SPEAKER ID="201" NAME="Jaroslav Paška" AFFILIATION="EFD">
(SK) Prebiehajúca hospodárska kríza nám jasne ukázala, že Európa začína byť dýchavičná a že už nedokáže úspešne držať krok s dynamikou hospodárstva a hospodárskeho rozvoja v iných častiach sveta, napríklad s Áziou.
<P>
Organizácia nášho podnikateľského prostredia je ťažkopádna a skostnatená. Pozrite sa na čínskeho či indického remeselníka. Čo myslíte, koľko času zo svojej práce venuje vypĺňaniu všelijakých výkazov a hlásení o svojom podnikaní? Žiaden. A pozrite sa na nášho remeselníka. Napríklad v našej krajine zákony remeselníka nútia, aby posielal také isté údaje a hlásenia o svojom podnikaní v rozličných modifikáciách na štyri rôzne štátne inštitúcie - daňový úrad, obchodný register, zdravotnú poisťovňu, štatistický úrad. Keď na niečo náhodou pozabudne, v lepšom prípade dostane vysokú pokutu, v horšom prípade mu úrady zrušia podnikanie. Štyri štátom zriadené inštitúcie žijú z toho, že šikanujú podnikateľa a oberajú ho o čas a aj o prostriedky, pretože na daniach z jeho práce sa pasie celý ten byrokratický moloch. Veď všetky údaje by mohol zozbierať pre štát jeden jediný, a to nie veľmi veľký úrad.
<P>
Ako sa k tomu postaviť? Buď zrušíme nezmyselné úkony, zjednodušíme a zefektívnime našu administratívu a dáme väčšej časti našich úradníkov príležitosť, aby sa tiež začali živiť poctivým remeslom, alebo dopadneme ako povestní kráľovskí miestodržitelia, ktorých v máji 1618 vyhádzali z okien Pražského hradu nespokojné české stavy. Bolo by dobré, keby sme urobili to prvé, a to čo najskôr.
<SPEAKER ID="202" NAME="Othmar Karas" AFFILIATION="PPE">
(DE) Vážený pán predsedajúci, pán komisár, dámy a páni, som jedným z predsedov pracovnej skupiny pre MSP, v ktorej sú viaceré strany. Mnohí sme spolupracovali na iniciatíve Small Business Act. Dúfam, že si všetci želáme, aby boli malé podniky na prvom mieste, a preto sme za zjednodušenie a nižšiu záťaž malých a stredných podnikov.
<P>
To, čo sme tu dnes počuli, znie nepochybne veľmi lákavo. Ak je to také lákavé, prečo nepočuť potlesk zo všetkých strán? Prečo je toľko rôznych príkladov, ktoré nie sú napriek tomuto "zjednodušeniu" odmenené oduševneným potleskom? Má to svoje dôvody. Je nové nariadenie zlučiteľné s dohodou Bazilej II? Veľa rokov sme bojovali za spoločné účtovné postupy a teraz ich zrazu rušíme.
<P>
Chceme európske riešenia a zjednodušenia, nie národné riešenia, ani právnu roztrieštenosť. Brzdilo by to cezhraničnú činnosť mikrosubjektov. Oslobodenie od povinnosti pripravovať ročnú účtovnú závierku by v skutočnosti nebolo uľahčením, lebo v mnohých členských štátoch musíme aj tak zbierať rovnaké údaje, hoci pod iným názvom. Sledovanie úverovej schopnosti by však bolo zložitejšie. Malé podniky by mali dodržiavať aj štandardy týkajúce sa vykazovania kvality podnikania. Inak hrozí strata transparentnosti.
<P>
S rastom podnikania musia dodržiavať nariadenia, ktoré im nemusia vyhovovať ako mikrosubjektom, a možnosť voľby členských štátov za takýchto okolností oslabuje jednotný trh. Z uvedených dôvodov som za preskúmanie štvrtej a siedmej smernice o práve obchodných spoločností, pretože výsledkom bude dôsledné nariadenie a uľahčenie vecí.
<SPEAKER ID="203" NAME="Marianne Thyssen">
(NL) Vážený pán predsedajúci, pán komisár, dámy a páni, samozrejme, že byrokraciu treba obmedziť, samozrejme, že Európa musí zohrať svoju úlohu, a samozrejme, že sa to vzťahuje najmä na malé a stredné podniky (MSP), ktoré tým trpia najviac. To však neznamená, že by sme mali s vaničkou vyliať aj dieťa.
<P>
Schválenie návrhu Komisie by zapríčinilo vznik rôznych praktík ročného vykazovania v závislosti od miesta založenia spoločnosti a zrejme aj od toho, či sa jej podnikanie do väčšej či menšej miery skladá z obchodu vnútri Spoločenstva. Tak či onak, takéto pravidlo by brzdilo rast malých spoločností a predstavovalo by prekážku pre cezhraničnú činnosť.
<P>
Navyše - a túto obavu už vyjadrilo niekoľko iných poslancov tohto Parlamentu - predpokladané zjednodušenie by nahradili iné druhy administratívnej záťaže, napríklad daňové úrady, potenciálni poskytovatelia úverov a dokonca aj odbory by žiadali o informácie; dožadovali by sa tak transparentnosti. Nemali by sme zabúdať, že aj samotné podniky potrebujú vidieť do vlastnej situácie, a v tom im môže pomôcť dobré účtovníctvo, riadne ročné účtovné závierky a dobré výkazníctvo.
<P>
Hoci sa predpokladá zníženie záťaže, je možné, že dôjde k jej zvýšeniu, a toho sa boja organizácie zastupujúce MSP v mnohých krajinách a na európskej úrovni. Aj ja sa toho bojím. Pri všetkej úcte k dobrým zámerom Komisie a práci vykonanej pánom Lehnem a Výborom pre právne veci preto túto správu nepodporím.
<P>
Podporujem však žiadosť Výboru pre hospodárske a menové veci, ktorú vypracoval pán Sterckx, o uskutočnenie súhrnného hodnotenia vplyvu ešte pred všeobecným preskúmaním štvrtej smernice o práve obchodných spoločností, o ktorom sme boli informovaní. Bolo ohlásené na tento rok, takže nejde o veľké omeškanie.
<SPEAKER ID="204" NAME="Hella Ranner" AFFILIATION="PPE">
(DE) Vážený pán predsedajúci, môj prejav bude len akýmsi zhrnutím. Všetko už bolo povedané, ako za, tak aj proti tejto smernici v jej aktuálnom znení. Domnievam sa, že nikto nie je proti tomu, že chceme zmierniť predpisy o finančnom výkazníctve, aby sme mikrosubjektom uľahčili veci. Mám však dojem, že sme sa zastavili na polceste, alebo že by sme to chceli urobiť a nemáme odvahu zájsť ďalej.
<P>
Všetci vieme, že budeme potrebovať predpisy o finančnom výkazníctve a že aj ten najmenší podnik bude potrebovať záznamy, aby mohol názorne ukázať a preukázať stav svojho podnikania. Teraz to môže byť dohoda Bazilej II, daňové záznamy, veľa iných vecí. V budúcnosti sa môžu objaviť nové predpisy, ktoré k nám možno prídu z iných krajín - z USA alebo odinakadiaľ - a ktorými sa budeme musieť zaoberať. Musí však byť možné zájsť ďalej a zvážiť, ako budeme ďalej zaobchádzať s predpismi o finančnom výkazníctve. V priestore hospodárskej súťaže, akým Európa je, musí byť možné raz a navždy vytvoriť skutočne konkrétne smernice a najmä - a to chcem povedať - nielen pre mikrosubjekty, ale aj pre väčšie podniky.
<P>
Úsilie - viem to zo svojej právnickej praxe - potrebné na zabezpečenie potrebných záznamov a ich analyzovanie s pomocou niekoľkých kolegov je obrovské aj vo väčších podnikoch. Predstavuje to veľa práce a stojí to veľa peňazí. Navyše mikrosubjekty si vôbec nemôžu dovoliť vyvíjať také úsilie. Ak sa však sústredíme na tieto podniky a naozaj budeme chcieť vyriešiť predpisy o finančnom výkazníctve v rámci štvrtej a siedmej smernice, žiadam vás, aby ste zvážili zjednodušenie administratívnej záťaže vo všeobecnosti a vytvorenie rozumných smerníc.
<SPEAKER ID="205" NAME="Arturs Krišjānis Kariņš" AFFILIATION="PPE">
(LV) Ďakujem vám, vážený pán predsedajúci, pán komisár, ak by si chcel niekto z nás teraz založiť podnik, bol by to mikropodnik, aspoň na začiatku.
<P>
Všetci vieme, že v súčasnosti je v Európskej únii kríza a nezamestnanosť. Ak chceme vyriešiť problém nezamestnanosti v Európe, potrebujeme čo najviac podnikov. Z toho vyplýva, že potrebujeme čo najviac mikropodnikov, takže by sme mali urobiť všetko, aby sme im pomohli k bezproblémovej prevádzke. V skutočnosti máme teraz príležitosť to spraviť, konkrétne návrh Komisie oslobodiť mikropodniky od povinnosti predkladať účtovné závierky, a tým uľahčiť zakladanie a prevádzku mikropodnikov. Zmiernilo by to problém nezamestnanosti v Európe. Má to rôzne dôvody. Po prvé, ako som už zdôraznil, musíme pochopiť, že prakticky všetky nové podniky sú aspoň na začiatku mikropodnikmi. Takže ak zmiernime povinnosti, znížime náklady, a ak znížime náklady, uľahčíme im podnikanie. Po druhé, úsilie, ktoré musí taký podnik vyvinúť, aby pripravil účtovnú závierku, je úplne neprimerané prínosom, ktoré plynú či už pre samotný podnik, alebo pre štát. Ak treba požiadať o úver z banky, banka si vyžiada aktualizovaný výkaz odzrkadľujúci aktuálnu situáciu, nie situáciu spred pol roka alebo dokonca spred roka. Po tretie, toto je praktický spôsob, ako začať realizovať cieľ Komisie znížiť záťaž MSP o 25 % do roku 2020. Preto vyzývam kolegov poslancov, aby nielen hovorili o podpore pre MSP, ale aby premenili svoje slová na činy a prijali toto uznesenie, nech môžeme znížiť záťaž mikropodnikov. Ďakujem.
<SPEAKER ID="206" NAME="Lara Comi" AFFILIATION="PPE">
(IT) Vážený pán predsedajúci, dámy a páni, hoci význam malých a stredných podnikov v európskom hospodárskom kontexte rastie, stále nemajú k dispozícii dostatočné stimuly.
<P>
Európska komisia pripravila celý rad opatrení, ktorých účelom je pomôcť takýmto podnikom. Zásada "najskôr myslieť v malom" je na mieste a podľa nej je dôležité a vhodné najprv podporovať existenciu malých podnikov v podnikateľskom prostredí.
<P>
Zníženie administratívnych nákladov, zjednodušenie postupov a zlepšenie prístupu k trhom, čo zabezpečí zvyšovanie konkurencieschopnosti, sú prostriedky, ktoré nevyhnutne potrebujeme, ak chceme prekonať krízu. Myslím si, že návrh pána Lehneho oslobodiť mikrosubjekty od povinnosti pripravovať ročnú účtovnú závierku, a tým znížiť administratívnu byrokraciu, je dobrý.
<P>
Som aj za to, hoci len do určitej miery, aby sa mohli členské štáty slobodne rozhodnúť, ako budú takú smernicu uplatňovať. Keďže Európska únia ešte nedosiahla úplnú harmonizáciu v právnom sektore, myslím si, že na toto oslobodenie sa treba pripraviť, a to podniknutím prechodných krokov.
<P>
Keď si predstavím našu krajinu, ktorá je taká slávna pre nadmernú byrokraciu, domnievam sa, že by malo bezpodmienečne dôjsť k zjednodušeniu účtovných postupov na začiatku, ako sa stalo už v niektorých regiónoch, a to prostredníctvom internetových postupov, ktoré si nevyžadujú technické poradenstvo ani ďalšie náklady. Mal by to byť prvý krok vpred.
<SPEAKER ID="207" NAME="Monika Hohlmeier" AFFILIATION="PPE">
(DE) Vážený pán predsedajúci, dámy a páni, prekvapuje ma diskusia kolegov poslancov, ktorí na jednej strane hovoria o zjednodušení pre malé a stredné podniky, ale keď dôjde na prvý krok pre mikrosubjekty - a iba o tomto dnes hovoríme, o ničom inom - majú hneď znova sklon povedať "nie". Nemôžeme stále niečo vyžadovať a následne povedať "nie".
<P>
Rozprávala som sa s mnohými mikrosubjektmi. Dúfajú a čakajú na toto nariadenie. Rozprávala som sa s regionálnymi bankami, ktoré jasne zdôraznili, že by im nerobilo vôbec žiaden problém, ak by sa finančné výkazníctvo zmenilo, lebo aj tak používajú iné údaje. Navyše z hľadiska transparentnosti nedôjde k vôbec žiadnej zmene, lebo - ako vysvetlil pán komisár - predpisy zostanú v platnosti, aby sa zachovala aj transparentnosť. Neovplyvní to obchod, lebo mikrosubjekty nemajú vplyv na európsky trh v zmysle obchodovania v celej Európe.
<P>
Vyzývam kolegov poslancov, aby podnikli tento krok s nami, a ďakujem pánovi Lehnemu a výboru za vynikajúcu prácu.
<SPEAKER ID="208" NAME="Jean-Paul Gauzès" AFFILIATION="PPE">
(FR) Vážený pán predsedajúci, pán komisár, súhlasím s mnohými argumentmi, ktoré predniesli pani Thyssenová, pán Karas a pani Castexová. Napriek tomu si kladiem túto otázku: v nadväznosti na kompromis, ktorý sme dosiahli, čím sme umožnili zachovanie možnosti voľby na národnej úrovni, musíme blokovať túto smernicu, ktorá predstavuje pozitívne znamenie zjednodušenia pre mikrosubjekty?
<P>
Pán komisár, ak smiem, rád by som urobil nezáväzný návrh. Po prvé, navrhujem, aby Parlament podporil návrh pána Lehneho a aby ste zohľadnili to, čo tu odznelo o úprave ostatných smerníc. Týmto spôsobom veľmi rýchlo dosiahneme dohodu: účtovné pravidlá pre malé podniky a európsky systém v tejto oblasti.
<SPEAKER ID="209" NAME="Seán Kelly" AFFILIATION="PPE">
Vážený pán predsedajúci, ako veľa mojich kolegov, aj ja som dnes vstával o štvrtej, aby som sem mohol prísť, a veľmi ma teší, že som tu dnes večer počkal do konca rozpravy, lebo tieto dve posledné témy, o ktorých sme dnes hovorili, ma naplnili veľkou nádejou.
<P>
Úspora 6,5 miliardy EUR, na ktorú stačí v zásade len mávnutie našej ruky, je významnou skutočnosťou. Na jednej strane niekto môže povedať, že to dokazuje to, čo povedalo veľa kritikov, že Európska únia je príliš byrokratická, ale aspoň máme integritu a odvahu čeliť tejto skutočnosti a uskutočniť nápravu - na rozdiel od bánk, ktoré si dosiaľ nepriznali vinu ani výčitky za svoje konanie.
<P>
Tiež to však dokazuje, že je oveľa viac byrokracie, ktorú treba odstrániť, aby sme splnili 25 % cieľ, a čím skôr to urobíme, tým lepšie.
<SPEAKER ID="210" NAME="Georgios Papanikolaou" AFFILIATION="PPE">
(EL) Vážený pán predsedajúci, nachádzame sa uprostred hospodárskej krízy a je nepochybné, že oslobodenie mikrosubjektov od zákonnej povinnosti pripravovať a zverejňovať ročné účtovné závierky je vítaným opatrením na podporu malých a stredných podnikov, a v tomto bode so spravodajcom, samozrejme, súhlasím. Je fakt, že takéto opatrenie znižuje prevádzkové náklady spoločností, zvyšuje ich ziskovosť a možno má pozitívny vplyv aj na zachovanie pracovných miest.
<P>
Musíme však byť mimoriadne opatrní, pokiaľ ide o spôsoby a prostriedky, ktoré použijeme, aby sme tomuto mimoriadne zraniteľnému hospodárskemu sektoru poskytli rýchlu a okamžitú úľavu, a myslím si, že presne toto znepokojuje mnohých poslancov. Cieľom musí byť uľahčenie vecí a nie - opakujem, že nie - alibi pre spoločnosti, ktoré budú zakrývať alebo zatajovať svoju skutočnú finančnú situáciu, a to so všetkým, čo to pre ich budúci pokrok znamená.
<P>
Z toho dôvodu sa domnievam, že v zásade by nás mal návrh Komisie tešiť a mali by sme ho podporiť a že by sme, samozrejme, mali byť opatrní, aby opatrenia, ktoré v budúcnosti zavedieme, nezmenili naše skutočné zámery, ktoré predstavujú podporu pre spoločnosti.
<SPEAKER ID="211" NAME="Zigmantas Balčytis" AFFILIATION="S&amp;D">
(LT) Dnes pravdepodobne nikto nepochybuje, že mikrosubjekty treba plne podporovať, a nazdávam sa, že najlepším prostriedkom by bolo čo najväčšie zníženie daní v každom členskom štáte Európskej únie, ako aj zjednodušenie požiadaviek na registráciu dokumentov a zrušenie ich registrácie a veľa ďalších vecí. Jednou z myšlienok, ktoré tu dnes odzneli, bolo, že ak si budeme chcieť zobrať úver z banky, aj tak budeme musieť poskytnúť určité informácie a nielen účtovnú závierku, ale aj nejaké ďalšie informácie. Som za to, aby štát vedel, aké procesy sa odohrávajú, a preto sa z hľadiska poskytovania účtovných závierok stále domnievam, že je veľmi dôležité, aby sa účtovné závierky zjednodušili, ale tak, aby sme neporušili základné požiadavky na transparentnosť a zásady spoločnosti.
<SPEAKER ID="212" NAME="Michel Barnier" LANGUAGE="FR">
Vážený pán predsedajúci, hoci je neskoro, rokujeme o téme, ktorá je, ako bolo pred chvíľou povedané, mimoriadne dôležitá. Vypočul som si všetkých a nemyslím si, že by tu bol niekto, kto nepodporil potrebu znížiť objem a zložitosť administratívnej záťaže mikrosubjektov, ako ich nazývame. Pripomínam vám - keďže som si tento údaj overil u svojich zamestnancov - že návrh, o ktorom rokujeme, by mohol ovplyvniť takmer päť miliónov podnikov v Európe.
<P>
Ale keď som si vypočul všetky vaše prejavy, všimol som si, že sú tu rozdiely a nezhody, pokiaľ ide o harmonogram, pani Castexová, respektíve ako sa to má urobiť. Rád by som lepšie sformuloval svoje presvedčenie. V Parlamente som vyhlásil - keď ste ma požiadali, aby som sem prišiel -, že verejnosť, spotrebitelia a najmä, ako som povedal aj vám, malé a stredné podniky sa musia dostať na jednotný trh, čiže na európsky trh.
<P>
Preto môžeme tento text s veľkým odhodlaním zlepšiť v rámci dialógu, ktorý budeme viesť s Radou. Myslím si - ako povedal pán Lehne -, že potrebujeme toto znamenie, že to ide. Dobre som si všimol, že gróf z Dartmouthu zložil Komisii - dosť zriedkavý - kompliment. Povedal, že Komisia konečne niečo robí. Zaznamenal som vaše odôvodnené poznámky. Teraz, keď budeme spolupracovať, dúfam, že vám dokážem, že Komisia často robí rozumné, užitočné a konkrétne veci, a stále dúfam, že vás presvedčím, aby ste podporovali úsilie Komisie rozhodnejšie a častejšie. Čo sa týka tohto Parlamentu, myslím si toto: je to trochu utopistické, ale nevzdávam sa a snažím sa vás presvedčiť, že Komisia robí užitočné veci, a to s podporou Parlamentu a často na jeho žiadosť.
<P>
Dámy a páni, myslím si, že tento konkrétny, pokrokový a rozumný návrh poskytuje podstatné zjednodušenie záťaže najmenších podnikov. Tento návrh nezruší povinnosť viesť účtovníctvo. Nebude brániť, aby podniky poskytovali informácie rôznym zainteresovaným stranám, ktoré ich potrebujú. Nikomu nebude brániť dodržiavať ustanovenia smernice, pokiaľ ich bude chcieť dodržiavať. To je moja jasná odpoveď na obavy pána Sterckxa.
<P>
Tento návrh poskytne možnosť prispôsobiť sa pravidlám zverejňovania finančných údajov na národnej a regionálnej úrovni. Účtovné pravidlá pre veľmi malé podniky budú lepšie, ak ich prispôsobíme úrovni, na ktorej pôsobia; inými slovami, miestnej úrovni.
<P>
Napokon, domnievam sa, že harmonogram je veľmi dôležitý. Tento návrh sa dá zaviesť rýchlo. Je to príležitosť pomôcť malým podnikom a nesmieme ju premeškať. Jasne som počul, ako pani Castexová spomenula druhú možnosť: záväzok uskutočniť v budúcnosti všeobecné preskúmanie účtovných smerníc. Termín, ktorý máme - povedali ste koniec roka 2010, ale pravdepodobne to bude začiatok roka 2011 - nechceme premeškať. Tiež som jasne počul odporúčanie pána Gauzèsa, ktoré bolo nezáväzné a jednoznačné. Využijeme aj tento nástroj všeobecného preskúmania účtovných smerníc.
<P>
S vašou podporou nám to však nebráni okamžite urobiť pokrok, ktorý tento návrh o mikrosubjektoch predstavuje. Potom môžeme urobiť ďalší pokrok a uskutočniť všeobecné preskúmanie účtovných smerníc. Nečakajme. Toto všeobecné preskúmanie - ako som povedal, začiatkom roka 2011 - bude nejaký čas trvať.
<P>
Vypočul som si aj mimoriadne výstižné prejavy mnohých z vás: pán de Jong, ktorý vystúpil už skôr, pán Kariņš, pán Feio, pani Swinburnová a ďalší spomenuli krízu a hospodárske ťažkosti, ktoré v súčasnosti máme. Naše výpočty ukazujú, že ak dokážeme znovu naštartovať vnútorný trh, o čo sa predseda Barroso usiluje - a čo je základom môjho mandátu - ak dokážeme dosiahnuť, aby bol vnútorný trh mimoriadne efektívny a plynulejší, možno budeme mať v Európe dodatočný rast medzi 0,5 % a 1,5 %.
<P>
Rast môžeme hľadať aj niekde inde, v hospodárskej súťaži v celosvetovom meradle, ale začneme tým, že ho nájdeme doma. Myslím si - ako ukazuje filozofia správy pána Lehneho -, že veľkú časť tohto rastu nájdeme v piatich miliónoch veľmi malých podnikov v Európe, ak budeme mať šťastie a uľahčíme im prácu. Tento návrh sa zakladá na takej filozofii.
<P>
Jasne som počul, ako pán Karas a pani Rannerová spomenuli minimálne požiadavky či minimálne štandardy. Tiež som si všimol, že správa pána Lehneho nevylučuje minimálne požiadavky. Na to potrebujeme čas. Uvidíme, čo sa s tým bude dať urobiť spolu s Radou. Žiadam vás, aby ste prijali túto správu aj návrh, lebo predstavujú konkrétny pokrok, fázu a časť konania, ktoré je potrebné, aby sa päť miliónov veľmi malých európskych podnikov a milióny pracovných miest, ktoré prinášajú, mohli rozvíjať tvárou v tvár ťažkostiam v súčasnosti.
<P>
Z toho dôvodu by som chcel využiť túto príležitosť a poďakovať pánovi Lehnemu a uistiť ho, že hneď ako Parlament, dúfam, prijme tento návrh, budem ochotný a odhodlaný veľmi rýchlo spolupracovať s Radou na dokončení konkrétneho a praktického pokroku, ktorý sme urobili, s cieľom podporiť najmenšie podniky na hlavnom európskom trhu.
<SPEAKER ID="213" NAME="Klaus-Heiner Lehne" LANGUAGE="DE">
Vážený pán predsedajúci, rád by som poďakoval všetkým kolegom poslancom a komisárovi za túto rozpravu. Mám šesť hlavných pripomienok.
<P>
Prvá sa týka hodnotenia vplyvu. Komisia poskytla vyčerpávajúce hodnotenie vplyvu svojho návrhu a predložila ho Výboru pre právne veci. Po prerokovaní správy pána Sterckxa vo Výbore pre hospodárske a menové veci a Výbore pre právne veci sme sa pýtali, aké ďalšie hodnotenie vplyvu treba ešte uskutočniť. Čakali sme celé týždne, ale nedostali sme odpoveď.
<P>
Po druhé, v skutočnosti je úplne správne, že kompromis stanovuje minimálne predpisy. V žiadnom prípade nejde o odstránenie všetkých povinností, len o zmiernenie povinností v rozsahu, aký je v skutočnosti potrebný a ako to potrebujú podniky.
<P>
Po tretie, ak niekto potrebuje účtovnú závierku pre bankový úver, môže si ju nechať vyhotoviť. Ak však mikrosubjekty vôbec nepotrebujú úver, potom je z objektívneho hľadiska nepochopiteľné, prečo by sa mali zaťažovať ďalšími nákladmi na účtovníkov a daňových poradcov.
<P>
Po štvrté, daňové predpisy týkajúce sa súvahy zostávajú rovnaké a toto ich vôbec neovplyvňuje. Je to iba o riadnych súvahách a dodatočných nákladoch, ktoré vznikajú pri príprave riadnej súvahy.
<P>
Po piate, preskúmanie štvrtej a siedmej smernice nie je ľahká úloha, je to vlastne dosť zložitá úloha. Siedma smernica sa týka aj fúzií. Je to veľmi zložité a ťažké. Povedal by som, že ak toto rozhodnutie neprijmeme teraz, tak s rozsiahlym preskúmaním štvrtej a siedmej smernice prichádza vážne riziko, že malé a stredné podniky skrachujú, lebo v skutočnosti nebudú zohrávať úlohu v tejto rozprave, keďže ani ich loby nebude zohrávať úlohu v tejto rozprave. Preto je dôležité prijať toto rozhodnutie teraz a nie neskôr, keď nebudeme vedieť, či vôbec bude fungovať.
<P>
Moja šiesta pripomienka sa týka stanoviska obchodných združení. Viem, že zo všetkých veľkých európskych obchodných združení, ktoré zastupujú záujmy MSP, len jedno je proti. Všetky ostatné sú za. Za takejto situácie si myslím, že by sme to mali ešte raz zdôrazniť.
<SPEAKER ID="214" NAME="Predsedajúci">
Rozprava sa skončila.
<P>
Hlasovanie sa uskutoční v stredu 10. marca 2010 o 12.00 hod.
<P>
Písomné vyhlásenia (článok 149)
<SPEAKER ID="998" NAME="José Manuel Fernandes  " LANGUAGE="PT">
Prosperita EÚ bude závisieť od úspechu MSP. EÚ a členské štáty by preto mali vytvoriť priaznivé prostredie pre tieto podniky. Najväčšou prekážkou je podľa MSP dodržiavanie administratívnych formalít. MSP v skutočnosti znášajú regulačnú a administratívnu záťaž, ktoré je neprimeraná v porovnaní s veľkými podnikmi. Odhaduje sa, že za každé euro, ktoré veľký podnik vynaloží na jedného pracovníka v súvislosti s regulačnými povinnosťami, malý podnik môže vynaložiť až 10 eur. V tomto návrhu Komisie sa pojem mikropodnikov rozširuje a definuje sa ako podniky, ktoré ku dňu závierky neprekročia limity dvoch z týchto kritérií: súvahu v celkovej výške 500 000 EUR, čistý obrat 1 000 000 EUR a priemerný počet zamestnancov v priebehu finančného roka v počte 10 osôb. Členské štáty by sa mali rozhodnúť pre oslobodenie týchto mikropodnikov od uplatňovania smernice Spoločenstva o ročnej účtovnej závierke. Mikropodniky budú mať v každom prípade naďalej povinnosť viesť záznamy preukazujúce tržby a transakcie na účely správy a daňových informácií. V Portugalsku by sa toto oslobodenie mohlo vzťahovať na 356 140 portugalských podnikov.
<SPEAKER ID="997" NAME="Zbigniew Ziobro  " LANGUAGE="PL">
Veľmi ma teší, že prijatím nových požiadaviek finančného výkazníctva pre mikrosubjekty znížime byrokratické zaťaženie firiem. Zaťažovanie podnikov desiatkami predpisov je jedným z dôvodov, pre ktoré sa nedajú dosiahnuť ciele lisabonskej stratégie. Byrokratické obmedzenia ovplyvňujú najmä malé a stredné podniky a náklady týchto firiem na vedenie účtovníctva a právne služby sú neprimerane vysoké v porovnaní s ich príjmami. Ako môže byť EÚ najkonkurencieschopnejším hospodárstvom na svete, keď firmy musia dodržiavať tak veľa nariadení? Hanbím sa, keď musím povedať, že autorom mnohých týchto nariadení, ktoré zaťažujú firmy, je Brusel, ktorý sa takto naďalej podieľa na obmedzovaní hospodárskej slobody. Iniciatíva Komisie si preto plne zaslúžila našu podporu, hoci aj s prijatím pozmeňujúcich a doplňujúcich návrhov Výboru pre právne veci, keďže v prípade malých podnikov nemá zmysel zachovávať komplikované požiadavky finančného výkazníctva. Ak sa má EÚ rozvíjať tempom, aké si všetci želáme, musíme podniknúť ďalšie kroky smerom k odstráneniu nepotrebných prekážok. Z toho dôvodu vyzývam Európsku komisiu, aby do stratégie EÚ 2020 pridala jasný cieľ vo forme zníženia počtu nariadení EÚ, ktoré zaťažujú podniky. Mali by sme okamžite zistiť, ktoré oblasti sú zbytočne regulované, a také nariadenia odstrániť. Inak zostane Európa regiónom, ktorý sa rozvíja pomalšie ako ostatné rozvinuté hospodárstva sveta.
