<CHAPTER ID="009">
Situácia v Mjanmarsku (rozprava)
<SPEAKER ID="188" NAME="Predsedajúci">
. - Ďalším bodom rokovania sú vyhlásenia Rady a Komisie o situácii v Mjanmarsku (Mjanmarsku).
<SPEAKER ID="189" NAME="Janez Lenarčič">
úradujúci predseda Rady. - (SL) Európska únia veľmi pozorne sleduje situáciu v Mjanmarsku/Mjanmarsku. Aktívne podporujeme úsilie vyvíjané predovšetkým zo strany OSN o urýchlený prechod k demokracii, zmiereniu a rozvoju tejto krajiny. V súvislosti so všetkými týmito otázkami sa radíme aj s našimi ázijskými partnermi. Osobitný veľvyslanec Európskej únie pán Fassino podal Európskemu parlamentu správu o situácii v Mjanmarsku. Zároveň Európsky parlament informoval o zladenom postupe, na ktorom sa pracuje spoločne so susednými krajinami Mjanmarska a s ďalšími členskými krajinami združenia ASEAN.
<P>
Určite viete, že na začiatku marca navštívil túto krajinu osobitný veľvyslanec OSN pán Gambari. Musím zdôrazniť naše sklamanie z toho, že jeho návšteva nepriniesla žiadne hmatateľné výsledky. Predovšetkým sme mali dojem, že mjanmarské orgány neboli pripravené spolupracovať s medzinárodným spoločenstvom. Európsku úniu by veľmi potešilo, keby mjanmarské orgány prijali návrhy pána Gambariho na ďalší politický proces. S týmito návrhmi súhlasí celé medzinárodné spoločenstvo, pričom treba povedať, že nie sú veľmi ďalekosiahle.
<P>
Európska únia aj pán Gambari upozorňujú na podobné problémy. Okrem toho Európska únia pravidelne posiela do Mjanmarska kľúčové politické oznámenia. Jedným z týchto oznámení je aj nedávne uznesenie Európskeho parlamentu o situácii v tejto krajine. Náš ústredný spoločný odkaz je v zásade nasledovný: národné zmierenie, stabilita a prosperita sa dajú dosiahnuť jedine prostredníctvom dôveryhodného a inkluzívneho procesu demokratizácie. Z toho dôvodu Európska únia s nadšením pozoruje reakciu opozície na nadchádzajúce referendum o ústave.
<P>
Vyzývame mjanmarské orgány, aby pred konaním referenda umožnili konanie nerušenej a otvorenej diskusie o ústave, ukončili prenasledovanie politických aktivistov a zrušili platnosť právnych predpisov, ktoré obmedzujú slobodu vyjadrovania. Európska únia nestratila ani vzhľadom na súčasnú situáciu nádej, že mjanmarské orgány zaručia slobodné a spravodlivé referendum a povolia prítomnosť medzinárodných pozorovateľov. Európska únia je pripravená podporiť prítomnosť pozorovateľov z krajín ASEAN.
<P>
Okrem vytvorenia podmienok na riadne konanie referenda vyzývame Mjanmarsko, aby prepustilo politických väzňov a ukončilo zatýkanie. Rada sa pripája k Európskemu parlamentu a vyzýva Mjanmarsko, aby ďalej nepredlžovalo domáce väzenie pani Aung San Suu Kyi. Dúfame, že Čína bude spoločne s krajinami ASEAN aj v budúcnosti podporovať misiu pána Gambariho a pozíciu Bezpečnostnej rady OSN. Tento odkaz vysielame prostredníctvom našich diplomatických kanálov a cez nášho osobitného veľvyslanca.
<P>
Európska únia zamýšľa na zasadnutí Rady pre všeobecné záležitosti a vonkajšie vzťahy, ktoré sa bude konať na budúci týždeň, rozšíriť platnosť spoločnej pozície o Mjanmarsku. Týmto spôsobom bude aj naďalej možné vykonávať humanitárne aktivity, kým sú sankcie v platnosti (aj keď len v obmedzenom rozsahu). Vyzývame našich medzinárodných partnerov, aby zvýšili svoju pomoc Mjanmarsku, pretože jej obyvatelia ju naliehavo potrebujú. Európska únia bude túto pomoc poskytovať aj naďalej.
<SPEAKER ID="190" NAME="Jacques Barrot">
podpredseda Komisie. - (FR) Vážený pán predsedajúci, vážené dámy, vážení páni, pani Ferrero-Waldnerová sa nemohla zúčastniť na dnešnom zasadnutí. V jej mene a v mene Komisie by som rád povedal niekoľko slov o Mjanmarsku.
<P>
O niekoľko týždňov, konkrétne 10. mája, budú občania Mjanmarska rozhodovať o prijatí alebo odmietnutí ústavy. Európska únia a jej partneri sa domnievajú, že v procese prípravy návrhu ústavy nebola zabezpečená dostatočná účasť zo strany rozličných politických síl a etnických skupín, ktoré sa v krajine nachádzajú. Vládny režim si v tomto procese robil, čo sa mu zachcelo.
<P>
V dôsledku toho sa v ústave uvádza, že 25 % poslancov parlamentu bude vymenovaných z armády a zvyšných 75 % bude volených. Je možné, že pani Aung San Suu Kyi bude môcť hlasovať vo voľbách, ktoré sú naplánované na rok 2010, a že bude môcť dokonca aj kandidovať, zdá sa však, že vládny režim chce zabrániť tomu, aby sa jedného dňa stala prezidentkou Mjanmarského zväzu. Čína, India a združenie ASEAN majú tiež určitý vplyv. Ich hlavnou obavou je stabilita krajiny, obchodné vzťahy a investície.
<P>
Osobitnému veľvyslancovi OSN pánovi Gambarimu sa za pomoci diskrétnej čínskej diplomacie nepodarilo dosiahnuť akýkoľvek ďalší pokrok v politickom procese. Z toho dôvodu vyhlásil, že sa bude koncentrovať na hospodárske, sociálne a humanitárne otázky.
<P>
Vzhľadom na neexistenciu konkrétnych projektov bude Rada pre všeobecné záležitosti dňa 29. apríla diskutovať o všetkých možných operáciách, ktoré by Európska únia mohla podniknúť na ovplyvnenie situácie v Mjanmarsku. Chcel by som zdôrazniť, že cieľom Európskej únie je podpora vyváženého prístupu k mjanmarskej otázke. Našim prvoradým cieľom sú objektívne výsledky. Dňa 19. novembra 2007 prijala Rada verziu spoločnej pozície, na základe ktorej sa zavádzajú nové sankcie. Nariadenie ES vstúpilo do platnosti 10. marca a jeho každoročná revízia je naplánovaná na koniec tohto mesiaca.
<P>
Sankcie Európskej únie vyjadrujú našu nespokojnosť s pomalým tempom pokroku smerom k demokracii, pretrvávajúcim držaním vo väzbe mnohých politických väzňov a porušovaním základných slobôd. V každom prípade je však potrebné pravidelne preskúmať vplyv týchto sankcií, aby sme zabezpečili, že budú mať priamy vplyv na predstaviteľov vládneho režimu a ich zdroje. Komisia zriadila v rámci všeobecnej politiky spolupráce programy pomoci, ktoré sa zameriavajú na oblasť zdravotníctva a vzdelávania. S radosťou som zaregistroval, že Európsky parlament vyjadril svoju podporu týmto opatreniam pod podmienkou, že bude môcť vykonávať ich kontrolu.
<P>
Ide o opatrenia, ktoré sú dodatočnými opatreniami k humanitárnej pomoci ECHO, a ich cieľom je pomáhať susediacim krajinám a mjanmarským utečencom v oblasti. Aj naďalej takisto podporujeme misiu pána Gambariho. Európska únia je členom "skupiny priateľov", v rámci ktorej sa v New Yorku stretávajú piati stáli členovia Bezpečnostnej rady OSN, predsedajúca krajina ASEAN, India, Japonsko a Nórsko, ktorí sú všetci zapojení do monitorovania situácie v Mjanmarsku. Osobitný veľvyslanec Európskej únie pre Mjanmarsko pán Fassino zohráva kľúčovú úlohu pri podpore misie pána Gambariho. To je teda informácia, ktorú sa vám chcel v mene pani Ferrero-Waldnerovej odovzdať.
<SPEAKER ID="191" NAME="Geoffrey Van Orden">
v mene skupiny PPE-DE. - Vážený pán predsedajúci, dnes diskutujeme o Mjanmarsku, pretože už o päť dní sa má rozhodnúť o obnovení cielených sankcií zo strany Európskej únie voči tejto krajine, a tiež preto, že do termínu referenda, ktoré mjanmarské orgány vyhlásili na schválenie svojej falošnej ústavy, zostáva už len niečo vyše dvoch týždňov.
<P>
Chceli by sme úprimne vyzvať mjanmarský režim, aby podnikol kroky, ktoré sú v jeho vlastnom záujme a tiež v záujme mjanmarských občanov, a prijal opatrenia na opätovné začlenenie svojej krajiny do medzinárodného spoločenstva národov. Politika podozrievavej izolácie sa praktizuje prakticky už od začiatku existencie Mjanmarska ako nezávislého štátu. Táto politika zlyhala. Ublížila Mjanmarsku aj mjanmarskému obyvateľstvu.
<P>
V roku 1948 bolo Mjanmarsko najväčším svetovým vývozcom ryže, podieľalo sa 75 % celosvetovej produkcii teakového dreva a bolo najbohatšou krajinou juhovýchodnej Ázie. Všetko nasvedčovalo tomu, že je na najlepšej ceste k rýchlemu rozvoju. Dnes je ukazovateľ HDP na obyvateľa tejto krajiny nižší než v Rwande alebo Bangladéši.
<P>
Mjanmarské hospodárstvo naliehavo potrebuje podporu medzinárodných finančných organizácií. Odkedy sa však Mjanmarsko uzavrelo do seba a odmieta demokraciu, všetky finančné inštitúcie - Ázijská rozvojová banka, Svetová banka a Medzinárodný menový fond - jej celkom oprávnene odmietajú poskytovať ďalšiu finančnú pomoc. Odmietnutie mjanmarského režimu zúčastňovať sa na medzinárodnom dianí malo za následok uvalenie hospodárskych sankcií voči tejto krajine zo strany mnohých krajín z celého sveta.
<P>
Mjanmarsko potrebuje priateľov, ktorí by mu pomáhali ochraňovať jeho národné záujmy na svetovej scéne. V súčasnosti už však aj združenie ASEAN vyhlásilo - a znovu treba povedať, že celkom oprávnene - že už viac nebude obhajovať mjanmarské orgány na žiadnom medzinárodnom fóre.
<P>
Mjanmarskej vláde posielame nasledovný odkaz: svet nie je proti vám, prestaňte sa mu preto otáčať chrbtom. Nemusíte sa medzinárodného spoločenstva obávať o nič viac, než sa obávate vlastných ľudí. Nepotrebujete mať deviatu najväčšiu armádu a pätnásty najväčší vojenský rozpočet na svete. Nepotrebujete žiť v bunkroch. Vyjdite v ústrety demokratickému úsiliu vašich občanov, ukončite politické represie a umožnite opozičným silám naplno a slobodne sa zapojiť do čerstvého ústavného procesu.
<SPEAKER ID="192" NAME="Józef Pinior">
v mene skupiny PSE. - Vážený pán predsedajúci, chceli by sme vyzvať mjanmarský režim, aby: prepustil politických oponentov a viac než 1 800 politických väzňov vrátane pani Aung San Suu Kyi, vedúcich predstaviteľov skupiny študentov Generácie 88 a vedúcich predstaviteľov Národnej ligy za demokraciu uväznených v roku 2005; podal vysvetlenie všetkých obetí na životoch a oznámil miesto pobytu všetkých nezvestných osôb vrátane miesta pobytu nezvestných mníchov a rehoľných sestier po násilnom potlačení protestov budhistických mníchov a demokratických aktivistov v septembri minulého roka; zabezpečil prístup do Mjanmarska pre osobitného spravodajcu OSN pre situáciu v oblasti ľudských práv v Mjanmarsku a umožnil opozičným politickým stranám stretnutie s osobitným veľvyslancom.
<P>
V súvislosti s otázkou takzvaného referenda existujú reálne obavy, že toto referendum vzhľadom na súčasné represívne podmienky v krajine bude znamenať iba ďalšie upevnenie vládnucej pozície vojenskej moci. Od vyhlásenia referenda vydala mjanmarská vláda zákon č. 1/2008, ktorý odopiera hlasovacie práva členom náboženských rádov vrátane mníchov a rehoľných sestier. Zároveň sa v ňom zavádza trojročný trest odňatia slobody voči každému, kto bude prichytený pri "prednášaní, distribuovaní papierov, používaní plagátov alebo narúšaní hlasovania akýmkoľvek iným spôsobom v hlasovacích boxoch alebo na súkromnom alebo verejnom mieste s cieľom poškodiť referendum".
<P>
Požadujeme od mjanmarskej vlády záruky v podobe zostavenia nezávislých volebných komisií, vypracovania náležitého zoznamu registrácie voličov, odstránenia dlhodobých obmedzení pre médiá, povolenia slobody združovania, vyjadrovania a zhromažďovania v Mjanmarsku a zrušenia nových nariadení, v ktorých sa legitímne diskusie o referende označujú za trestný čin.
<SPEAKER ID="193" NAME="Marco Cappato">
v mene skupiny ALDE. - (IT) Vážený pán predsedajúci, vážené dámy, vážení páni! Pán komisár Barrot, vo svojom prejave ste spomenuli vyvážený prístup. Obávam sa však, že tento prístup je príliš nesmelý, predovšetkým preto - a tento Parlament by sa mal túto informáciu dozvedieť - že Európska únia vlastní nástroje na podporu demokracie a ľudských práv.
<P>
Ide o nové nástroje, pričom v súčasnosti už na použitie našich fondov nepotrebujeme dokonca ani povolenie od tamojšieho diktátorského režimu. Buď teda budeme diskutovať o tamojšej situácii ako prizerajúci sa diváci alebo o nej budeme diskutovať ako ľudia, ktorí chcú s touto situáciu niečo urobiť. V prípade druhej možnosti potrebujeme vedieť - už dnes - akým spôsobom sa tieto fondy používajú, komu pomocou nich môžeme pomáhať, a ako dokážeme dostať informácie dnu a von z krajiny. Musíme napríklad zvážiť použitie finančných prostriedkov v takzvanej vojne proti drogám, ktoré v prípade Mjanmarska smerujú priamo do pokladníc mjanmarského režimu a slúžia na ešte silnejšie represie voči ich vlastnému obyvateľstvu - ide doslova o pozornosť zo strany kancelárie OSN. Európska únia by tomuto problému tiež mala venovať pozornosť. Pokiaľ ide o referendum, nejde ani o to, že sa na ňom nemohli v dostatočnej miere podieľať všetky zainteresované strany, ako ste spomínali. Referendum je maskovacím manévrom, ktorý pomáha mjanmarskému režimu pokračovať v bezohľadnom opovrhovaní ľudskými a občianskymi právami v Mjanmarsku.
<P>
Chcel by som pánovi Lenarčičovi, ktorý tu zastupuje Radu, povedať, že vzhľadom na fakt, že mnísi boli výraznou mierou zapojení do nenásilného zápasu a dokonca za tento zápas zaplatili aj svojimi vlastnými životmi, sa domnievam, že Vaše oznámenie o tom, že nezamýšľate pozvať dalajlámu do Bruselu na veľmi potrebný politický dialóg s krajinami Európskej únie bude mať - a už aj má - symbolicky negatívny vplyv na nenásilný zápas mjanmarských obyvateľov, predovšetkým mníchov.
<SPEAKER ID="194" NAME="Brian Crowley">
v mene skupiny UEN. Vážený pán predsedajúci, v októbri minulého roku bol celý svet svedkom toho, ako tisíce budhistických mníchov a predstaviteľov verejnosti pochodovali ulicami Rangúnu a požadovali od nespravodlivého a násilného mjanmarského vojenského režimu slobodu a reformy. Išlo o najväčšiu protivládnu demonštráciu od krvavého potlačenia prvého demokratického hnutia v roku 1988.
<P>
v mene skupiny UEN. - Ak si niekto myslí, že sa situácia v Mjanmarsku už oproti minulému roku nemohla viac zhoršiť, stačí sa pozrieť na dôkazy: chudoba, nedostatok potravín, pretrvávajúci útlak, odstránenie politických odporcov, pokračujúce držanie vo väzbe držiteľky ceny Andreja Sacharova a Nobelovej ceny za mier, pokračujúci útlak a potláčanie akéhokoľvek ponúkaného alternatívneho názoru.
<P>
Je na nás všetkých, v rámci Európskej únie, aby sme pokračovali vo vysielaní našich rezolútnych odkazov podpory účastníkom demokratického ťaženia v Mjanmarsku, podobne ako sme to robili v septembri 2007. V súčasnosti čelíme situácii, v ktorej sa pripravuje konanie referenda o novej ústave, pričom túto ústavu poniektorí označujú za ďalší krok smerom k obnoveniu demokracie. Táto ústava však prideľuje štvrtinu parlamentných kresiel armáde, zabraňuje pani Aung San Suu Kyi kandidovať vo voľbách, pretože je vydatá za cudzinca, a núti každého úplne sa podriadiť diktatúre vojenského režimu.
<P>
Čína sa v tejto situácii musí angažovať a vyvíjať tlak na vojenský režim v Mjanmarsku, aby umožnil ľudu mať svoje zastúpenie. Je však potrebné podporovať aj Bangladéš a Thajsko, aby vyzývali orgány v Mjanmarsku na zmenu svojej politiky. Musíme zdvojnásobiť svoje úsilie v podobe sankcií a ráznych politických opatrení nielen na európskej úrovni, ale tiež celosvetovo, predovšetkým v OSN. Všetky členské štáty Európskej únie by mali v rámci OSN postupovať jednotne a vyvíjať tlak na príslušné orgány, aby vyvíjali činnosti na úrovni OSN.
<SPEAKER ID="196" NAME="Hélène Flautre">
v mene skupiny Verts/ALE. - (FR) Vážený pán predsedajúci, presne ako tu bolo pred chvíľou spomínané, humanitárna situácia a situácia v oblasti ľudských práv v Mjanmarsku sa zhoršujú, a je na najbližšej Rade pre všeobecné záležitosti a vonkajšie vzťahy, aby túto skutočnosť nahlas potvrdila a nanovo vymedzila činnosti vykonávané v rámci európskej politiky.
<P>
To, čo pôvodne vyzeralo ako pozitívny signál - slávna ústavná reforma - sa veľmi rýchlo zmenilo na totálne machiavelistický projekt. Vďaka nemu sa prítomnosť armádnych predstaviteľov vo vláde, v rozpore so všetkými medzinárodnými normami a bez účasti akýchkoľvek pozorovateľov, formálne zakomponuje aj do ústavy, pričom všetci odporcovia súčasného režimu sa tohto hlasovania nemôžu zúčastniť. Ide o úplnú frašku, ktorá ponorí Mjanmarsko ešte hlbšie pod železnú vládu vojenského režimu.
<P>
Je potrebné povedať, že táto situácia znamená neúspech inkluzívnej stratégie v rámci samotného Mjanmarska aj na medzinárodnej úrovni, ktorú vykonávala Európska únia spoločne s OSN. Nášmu veľvyslancovi sa dokonca ani nepodarilo vstúpiť na mjanmarské územie. Naša súčasná duálna stratégia - sankcie/stimuly - musí byť preto účinnejšia a koncentrovanejšia. Inými slovami, potrebujeme lepšie, dôraznejšie a pravidelnejšie vykonávanie kritérií, ktoré sa už určili v súlade so stanovenými zámermi.
<P>
Naše finančné opatrenia musia úplne izolovať firmy prepojené na mjanmarskú vládu, a tiež firmy, ktoré túto vládu akýmkoľvek spôsobom pomáhajú financovať. Zároveň musíme izolovať predstaviteľov samotnej vlády, ktorí si môžu odskočiť na nákupy do akejkoľvek krajiny a posielať svoje deti na štúdium v zahraničí. To isté sa týka aj bankových sankcií uvalených na spomínaných vládnych predstaviteľov, ktoré v súčasnosti nezakazujú uskutočňovanie prevodov cez európske banky.
<P>
Pokiaľ ide o združenie ASEAN, potrebujeme využiť prebiehajúce rokovania o dohode o voľnom obchode s týmto združením ako príležitosť, ktorou zabezpečíme, aby sa susediace štáty zdržiavali vykonávania akejkoľvek stratégie, ktorá by mohla vykompenzovať účinky sankcií uvalených voči Mjanmarsku.
<P>
Druhý aspekt sa týka stimulov. Popri uplatňovaní sankcií musíme zároveň podporovať životnú silu krajiny - na humanitárnej úrovni, čo je samozrejmé, ale súčasne aj na politickej úrovni. Mám tým na mysli verejné odsúdenie mjanmarských orgánov, odsúdenie obsahu referenda a uplatňovaných postupov a presvedčivú podporu právneho štátu a základných slobôd prostredníctvom projektov Európskej iniciatívy pre demokraciu a ľudské práva (EIDHR). Takisto to znamená podporovanie a ochranu aktivít v oblasti ľudských práv, boj proti násilnému verbovaniu detí do ozbrojených frakcií a ochraňovanie detí pred násilím.
<SPEAKER ID="197" NAME="Luca Romagnoli" AFFILIATION="NI">
(IT) Vážený pán predsedajúci, vážené dámy, vážení páni, vzhľadom na častú kritiku, ktorú vo svojich prejavoch vyslovujem na adresu čínskej pozície, by som bol nerád, keby ste si mysleli, že trpím sinofóbiou. Domnievam sa však, že v súvislosti so situáciou v Mjanmarsku a dobre známymi zodpovednosťami čínskej vlády, ktorá podporuje mjanmarskú Štátnu radu, nemôžu existovať žiadne pochybnosti o oprávnenosti tejto kritiky. Okrem toho ide o rovnaké zodpovednosti, aké má Čína aj v Dárfúre, Tibete a mnohých ďalších častiach sveta, v ktorých dochádza k porušovaniu ľudských práv, nehovoriac o Číne samotnej.
<P>
Samozrejme, že sa v tomto prípade môžem len pripojiť a podporiť vyjadrenia pobúrenia, hrôzy a odsúdenia, ktoré sa zvyčajne nachádzajú v našich uzneseniach, zostávam však skeptický v súvislosti účinnosťou týchto uznesení. Podporujem jednoznačné odsúdenie faktu, že mjanmarský režim nevykonal počas 45 rokov žiadny pokrok v oblasti dodržiavania ľudských práv a slobody vierovyznania a vyjadrujem nad touto skutočnosťou svoju hlbokú ľútosť.
<P>
Ako by som mohol neodsúdiť politický a etnický útlak mjanmarského obyvateľstva? V skutočnosti by som chcel túto príležitosť využiť práve na to, aby som vám pripomenul konkrétne prípad karenských obyvateľov, ktorí sa desaťročia hrdo držali a obraňovali svoju identitu. S rovnakou rozhodnosťou odmietam aj mechanizmus referenda zakotvený v ústave, ktorý sa vládny režim usiluje zaviesť v Mjanmarsku. Dámy a páni, na emocionálnej úrovni samozrejme súhlasím so všetkým, čo sa uvádza v uznesení, ale vzhľadom na to, že (ako obyčajne) všetky aktivity vychádzajúce z Európskej únie nakoniec končia len na úrovni emócií, sa domnievam, že toto uznesenie je absolútne zbytočné. Presne ako sa hovorí v samotnom uznesení: dokonca ani obnovené cielené sankcie nepriniesli žiadaný účinok.
<P>
Z toho dôvodu má určite zmysel vyzývať na sprísnenie týchto sankcií. Rovnaký tlak by sa mal však vyvíjať aj na krajiny, ako sú Čína, Rusko alebo India, aby tieto krajiny, vzhľadom na ich hospodársky a politický vplyv na mjanmarský režim, spolupracovali v tejto oblasti s Európskou úniou a prestali tomuto režimu dodávať zbrane a strategické suroviny. V zásade tiež súhlasím s argumentmi, ktoré veľmi presvedčilo uviedla pani Flautreová.
<SPEAKER ID="198" NAME="Hartmut Nassauer" AFFILIATION="PPE-DE">
(DE) Vážený pán predsedajúci, vážené dámy, vážení páni, o niekoľko dní prijme Rada rozhodnutie o tom, či sa má zachovať súčasná spoločná pozícia voči Mjanmarsku, a či majú byť zachované súčasné sankcie voči tejto krajine. V Mjanmarsku sa neuskutočnili žiadne významné zmeny, pokiaľ ide o demokraciu, právny štát alebo dodržiavanie ľudských práv. V tamojších väzniciach je uväznených vyše 2 000 politických väzňov. Vedúca predstaviteľka opozície, pani Aung San Suu Kyi, je už dva roky v domácom väzení. V krátkosti, neexistuje ani najmenší dôvod na zmiernenie týchto sankcií.
<P>
Je pravda, že bolo vyhlásené ústavné referendum, a že bol zverejnený návrh ústavy. Tomuto návrhu však chýba akákoľvek demokratická legitímnosť. Na jeho príprave sa nepodieľala verejnosť ani demokratická opozícia. Návrh ústavy je plný demokratických nedostatkov. To, že štvrtina kresiel v parlamente má pripadnúť predstaviteľom armády, je absurdné. Absurdné je tiež vylúčenie kandidátov, ktorých manžel, manželka, alebo deti sú cudzími štátnymi príslušníkmi. Všetky tieto skutočnosti sú dôkazom nedostatočného demokratického pokroku.
<P>
Čo je teda potrebné urobiť? Podporujem výzvy mojich predrečníkov, predovšetkým premyslené poznámky môjho kolegu, pána Geoffrey van Ordena. Problém Mjanmarska však nedokážeme vyriešiť osamote. Bez podpory Číňanov by tamojšia vojenská vláda nedokázala prežiť. Z toho dôvodu nesú aj Číňania zodpovednosť za súčasné dianie v tejto krajine. Čína sa rozhodla vyplniť hospodárske vákuum vytvorené sankciami zo západu a teraz žne svoju úrodu. Preto ak chceme dosiahnuť akúkoľvek zmenu situácie v Mjanmarsku, musíme tak urobiť prostredníctvom nášho prístupu k Číne.
<P>
Chcel by som tiež osloviť svojich priateľov v združení ASEAN. Viem, že títo moji priatelia pokladajú akúkoľvek poznámku o Mjanmarsku za miešanie sa do ich vnútroštátnych záležitostí, viem však aj to, že ich situácia v Mjanmarsku znepokojuje. Odkazujem im, že Mjanmarsko poškodzuje obraz združenia ASEAN vo svete, a z toho dôvodu musí aj ASEAN vyvíjať tlak na túto krajinu.
<SPEAKER ID="199" NAME="Richard Howitt" AFFILIATION="PSE">
Vážený pán predsedajúci, vítam dnešné vyhlásenia Rady a Komisie, ale vzhľadom na 700 uväznených politických väzňov po minuloročných demonštráciách a odmietnutie generála Than Shwe stretnúť sa osobitným veľvyslancom OSN pánom Gambarim je obnovenie našej spoločnej pozície po šiestich mesiacoch síce potrebné, ale samo osebe to nestačí. Prečo nerozšírime sankcie aj na oblasť ropy a plynu, z ktorej získava tamojší režim najväčšiu časť svojho financovania? Prečo Európska únia nezavedie sankcie aj v oblasti financií a bankovníctva, ktoré by zabraňovali prísunu zahraničných mien tomuto režimu, podobne ako to urobili Spojené štáty? Aké kroky môžeme podniknúť na získanie prístupu pre humanitárnu pomoc do východného Mjanmarska, kde bolo podľa dostupných informácií zrovnaných so zemou 3 000 osád, a kde sú pripravené konať európske agentúry na poskytovanie pomoci? Budhistickí mnísi napísali na steny svojich kláštorov "nie", aby tým vyslali signál mjanmarským občanom v súvislosti s májovým ústavným referendom. Európsky odkaz Mjanmarsku musí takisto vysielať rezolútne "nie" diktátorskému režimu a "áno" demokracii.
<SPEAKER ID="200" NAME="Pierre Schapira" AFFILIATION="PSE">
(FR) Vážený pán predsedajúci, ubehlo už šesť mesiacov od demonštrácií v Rangúne, ktoré celému svetu odhalili závažné porušovania ľudských práv, ktoré boli v Mjanmarsku na dennom poriadku.
<P>
Bohužiaľ sa však zdá, že medzinárodná verejná mienka už zabudla na túto krajinu v kríze. V skutočnosti však musíme obyvateľom Mjanmarska poskytovať našu vytrvalú podporu a zároveň prijať súdržnú dlhodobú stratégiu, ktorá by konečne garantovala dodržiavanie demokracie, slobody tlače, slobody náboženského presvedčenia, slobody vyjadrovania a slobody združovania.
<P>
Napriek diplomatickému tlaku a príkladnej činnosti Aung San Suu Kyi, ktorej - dovoľte mi to pripomenúť - bola v roku 1990 udelená cena Andreja Sacharova, a napriek úsiliu medzinárodnej občianskej spoločnosti sa danú situáciu doteraz nepodarilo zlepšiť - stačí spomenúť fakt, že 400 000 budhistických mníchov sa nebude môcť zúčastniť referenda, pretože nemajú právo voliť.
<P>
Táto neprijateľná situácia je dôkazom toho, že tlak, ktorý sme doposiaľ uplatňovali, bol jednoducho nedostatočný. Sankcie voči mjanmarskému režimu sa musia rozšíriť a musia byť zamerané na politickú elitu, nie obyvateľstvo.
<P>
Predovšetkým však dúfam, že sa posilnia činnosti zo strany Európskej únie. S cieľom zvýšiť verejné povedomie vyzývam, a my všetci vyzývame, aby bola pani Aung San Suu Kyi, ktorá je stelesnením tohto boja, poskytnutá sloboda všetkých európskych hlavných miest, čím prejavíme svoje odhodlanie zabezpečiť účinné propagovanie ľudských práv a slobody v Mjanmarsku.
<SPEAKER ID="201" NAME="Katrin Saks" AFFILIATION="PSE">
(ET) Vždy, keď ráno vstupujem do budovy Parlamentu v Bruseli, sa na mňa zhora z veľkého plagátu pozerá Aung San Suu Kyi so svojimi smutnými očami. Musím priznať, že každé ráno sa cítim byť zahanbená a zúfalo bezmocná.
<P>
Uznesenia, ktoré sme takmer jednomyseľne prijali, nemali absolútne žiadny účinok. Keď som tu dnes počúvala prejavy zástupcov Rady a Komisie, všimla som si ich rétoriku: "Dúfame, prajeme si, zvažujeme, sme znepokojení". Nie je takýto postoj voči mjanmarskému režimu až príliš zdržanlivý? Musíme konať jednotne a s oveľa väčším dôrazom.
<P>
Ako teda máme pokračovať? Vždy sa opätovne vraciame k hospodárskym sankciám. Podľa môjho názoru však ide o jediný spôsob, akým môžeme tento režim ovplyvniť. Musíme, samozrejme, veľmi pozorne sledovať, na aké účely sa využíva naša rozvojová pomoc. Naše finančné príspevky musia byť podmienené uskutočnením veľmi konkrétnych reforiem v mjanmarskej spoločnosti.
<SPEAKER ID="202" NAME="Ana Maria Gomes" AFFILIATION="PSE">
Vážený pán predsedajúci, bola som v Mjanmarsku a na vlastné oči som videla útlak, pod ktorým musí žiť tamojšie obyvateľstvo. Európa sa môže hanbiť, že nevykonala dosť na pomoc mjanmarskému obyvateľstvu, ich odvážnym mníchom, politickým väzňom, odvážnej vodkyni Aung San Suu Kyi, aby mohli získať slobodu a zbaviť sa útlaku tamojšieho vojenského režimu.
<P>
Európa nevykonala dosť na mobilizáciu vplyvných susediacich krajín, ako je Thajsko, Malajzia, Singapur a Indonézia, aby sa postavili na stranu bojovníkov za ľudské práva a demokraciu v Mjanmarsku.
<P>
Európa nevykonala dosť v súvislosti s vyvíjaním tlaku na Čínu a Indiu, aby prestali akýmkoľvek spôsobom podporovať mjanmarských utláčateľov. Európa nevykonala dosť, aby zabránila v činnosti a potrestala tie európske spoločnosti (napríklad francúzsku firmu Total), ktoré naďalej obchodujú s Mjanmarskom a pomáhajú tak platiť drogovú mafiu a utláčateľov, ktorí tvoria mjanmarskú chuntu. Európa musí konať teraz a odmietnuť frašku v podobe referenda.
<P>
Pán Barroso a jeho komisári, ktorí dnes odchádzajú do Pekingu, sa musia v súvislosti s Mjanmarskom a tamojšou poľutovaniahodnou situáciou vyjadrovať jasne a rozhodne, rovnako ako o zodpovednosti Pekingu voči tejto krajine. Súčasné a nasledujúce predsedníctvo Rady musí konať rozhodne, aby sa mu podarilo zlepšiť situáciu obyvateľov Mjanmarska. Konkrétne mám na mysli prísne vykonávanie sankcií voči mjanmarským utláčateľom, ktoré presadzuje a o ktorých rozhodla Bezpečnostná rada OSN.
<SPEAKER ID="203" NAME="Marios Matsakis" AFFILIATION="ALDE">
Vážený pán predsedajúci, v tomto Parlamente začína byť zvykom vydávať uznesenia, ktoré sú do veľmi veľkej miery absolútne neúčinné. Zvykli sme si tiež uplatňovať absolútne neúčinné sankcie, pretože sa nezameriavajú na tých, ktorí sú skutočne zodpovední za zmenu situácie, ale - aspoň v tomto prípade - na obyčajných obyvateľov Mjanmarska, ktorých životy sa v dôsledku toho stávajú ešte viac neznesiteľné.
<P>
Už tu bolo spomínané, že skutočným vinníkom v tomto prípade je Čína. Uplatňujeme voči Číne nejaké sankcie? Nie! Trh Európskej únie je zaplavený nekvalitným tovarom, ktorý nakupujeme z Číny. Prečo neuplatníme žiadne sankcie voči Číne, aby sme zistili, aký by to malo vplyv na vývoj situácie v Mjanmarsku?
<SPEAKER ID="204" NAME="Colm Burke" AFFILIATION="PPE-DE">
Vážený pán predsedajúci, v tejto otázke súhlasím so svojimi kolegami. Nejde iba o to, že sa nepodarilo dosiahnuť žiadne zmeny počas posledných niekoľkých mesiacov, ide o to, že sa tieto zmeny nedarí dosahovať už 50 rokov.
<P>
Porušovania ľudských práv sú v tejto krajine na dennom poriadku. Náboženské spoločenstvá obyčajne vychádzajú do ulíc len keď sa domnievajú, že situácia v krajine je absolútne neúnosná. Mohli sme to vidieť pred niekoľkými mesiacmi, keď mnísi vyšli do ulíc, pretože sa domnievali, že týmto spôsobom sa im podarí na túto situáciu upozorniť. Reakcia chunty bola presne opačná: postarala sa, aby boli ich protesty v uliciach okamžite prerušené a potlačené, pričom vraždy, ktoré potom nasledovali, boli skutočne šokujúce. Táto vláda však aj naďalej zostáva pri moci.
<P>
Hlavnými vinníkmi sú v tomto prípade spoločnosti a krajiny, ktoré ešte stále s Mjanmarskom obchodujú - tí, ktorí jej dodávajú zbrane a kupujú jej produkty. Súhlasím so svojimi kolegami, že by sme mali byť viac proaktívni v súvislosti s vyvíjaním tlaku na Čínu, aby pri svojich vzťahoch s Mjanmarskom sledovala úplne odlišnú líniu. To je jediný spôsob, ktorým môžeme dosiahnuť zmenu. Potrebujeme tiež konať v súvislosti s európskymi spoločnosťami, ktoré pomáhajú mjanmarskej vojenskej vláde. Ak nezačneme konať sami, potom bude veľmi ťažké donútiť k zmenám iné krajiny. Podporujem tento návrh uznesenia.
<SPEAKER ID="205" NAME="Jim Allister" AFFILIATION="NI">
Vážený pán predsedajúci, Mjanmarsko je jednou z tém, ktoré celkom oprávnene zapĺňajú poštové schránky poslancov Európskeho parlamentu.
<P>
Všimol som si určité podobnosti medzi Mjanmarskom a Zimbabwe. Obe tieto krajiny raz patrili medzi prosperujúce hospodárstva. V oboch neskôr nastala zmena od demokracie k diktátorstvu a všetkému, čo s tým súvisí: popieranie základných slobôd, extrémna chudoba a utláčajúci vojenský režim.
<P>
Všimol som si však aj určité podobnosti v reakcii Európskej únie na situáciu v Mjanmarsku a Zimbabwe. V oboch prípadoch je táto reakcia až príliš nesmelá. Dnes sme tu mohli počuť stanoviská rady a Komisie. Čo sme sa však z týchto stanovísk mohli skutočne dozvedieť? Len veľmi, veľmi málo.
<P>
Tvrdím, že musíme byť oveľa razantnejší. Musíme sprísniť hospodárske a iné sankcie a musíme zaviesť riadne a totálne zbrojné embargo. Musíme vyvíjať tlak na miestach, kde to prinesie najväčší účinok - na vládne režimy a na ich sympatizantov, ktorí tieto režimy podporujú, napríklad Čínu. Jedine v takom prípade, obzvlášť pri rokovaní s krajinami, ktoré majú nerozhodný prístup k vojenskej chunte, sa podarí dosiahnuť zmenu.
<SPEAKER ID="206" NAME="Janez Lenarčič">
úradujúci predseda Rady. - (SL) Už som spomínal, že Rada pre všeobecné záležitosti a vonkajšie vzťahy bude na svojom najbližšom zasadnutí diskutovať o otázke Mjanmarska a je veľmi pravdepodobné, že v tejto súvislosti prijme určité závery. Vrátim sa k tejto otázke neskôr, najprv by som však chcel reagovať na niektoré poznámky.
<P>
Najprv budem reagovať na pána Cappata. Chcel by som zdôrazniť, že Rada doposiaľ vôbec nediskutovala o možnosti pozvať dalajlámu na stretnutie s Radou pre všeobecné záležitosti a vonkajšie vzťahy. Ja osobne sa domnievam, že k tomuto stretnutiu ani nikdy nedôjde. Ak by sa totiž uskutočnilo, diskusia by sa točila okolo otázky Tibetu, nie Mjanmarska. Ústrednou témou diskusie je však v súčasnosti práve otázka Mjanmarska. Chcel by som však povedať, že na zlepšenie situácie v Tibete nie je ani tak potrebný dialóg medzi Európskou úniou a dalajlámom, ale skôr dialóg medzi čínskymi orgánmi a dalajlámom. Slovinské predsedníctvo na tento dialóg vyzývalo už niekoľkokrát.
<P>
Teraz by som chcel povedať niekoľko slov o najbližšom zasadnutí Rady pre všeobecné záležitosti a vonkajšie vzťahy. Očakávame, že Rada na tomto zasadnutí prijme závery a rozhodne sa opätovne zdôrazniť svoje hlboké znepokojenie v súvislosti so situáciou v Mjanmarsku a vyzvať mjanmarské orgány, aby naliehavo prijali opatrenia na prechod k legitímnej civilnej vláde a národnému zmiereniu. Očakávame, že Rada zároveň vyzve na konanie otvorenej diskusie o referende, ktorá by sa mala niesť v slobodnom a objektívnom duchu. Okrem toho očakávame, presne ako to pred chvíľou spomínala aj pani Flautreová, že mjanmarské orgány pozvú do svojej krajiny medzinárodných pozorovateľov, aby dohliadali na konanie referenda.
<P>
Vôbec nepochybujem o tom, že Rada vyzve na okamžité prepustenie všetkých politických väzňov, na ktoré upozorňoval pán Howitt. Som tiež presvedčený, že zároveň vyzve aj na prepustenie pani Aung San Suu Kyi. V súvislosti s uvalenými sankciami, ktorých platnosť, ako pán Van Orden správne poznamenal, by sa mala onedlho skončiť, očakávame, že sa predĺži o ďalších 12 mesiacov s možnosťou ich úpravy. Mám tým na mysli, že ich bude možné v ktoromkoľvek čase sprísniť, prípadne uvoľniť, v závislosti od situácie.
<P>
Pokiaľ ide o zbrane, čím chcem zároveň reagovať na poznámku pána Romagnoliho, Európska únia zakázala vývoz akýchkoľvek zbraní alebo súvisiaceho materiálu do Mjanmarska. Tento zákaz je súčasťou spomínaných sankcií, pričom očakávame že jeho platnosť bude spolu so sankčným systémom alebo mechanizmom predĺžená. Pokúšame sa, aby nás v tomto úsilí podporili aj ďalšie členské štáty.
<P>
Napokon by som chcel dodať, že by sme mohli namietať, podobne ako pani Flautreová, že stratégia OSN voči Mjanmarsku zlyhala. Mohli by sme však tiež povedať, že ešte nepriniesla svoje ovocie. Ja osobne sa prikláňam k druhému názoru.
<SPEAKER ID="207" NAME="Jacques Barrot">
podpredseda Komisie. - (FR) Vážený pán predsedajúci, veľmi pozorne som počúval všetky pripomienky, ktoré sú reakciou na skutočnosť, že Mjanmarsko má na ceste k demokracii pred sebou ešte veľmi dlhú cestu. Všetci si tento fakt veľmi dobre uvedomujeme. Musíme aj naďalej posilňovať našu politiku, pričom by som chcel v tejto súvislosti upozorniť, že sme nedávno pristúpili k sprísneniu sankcií zameraných predovšetkým na vládny režim a jeho vedúcich predstaviteľov. Rada v súčasnosti skúma možnosť rozšírenia finančných sankcií.
<P>
Chcel by som dodať, že pokiaľ ide o politických väzňov, zasadnutie Rady pre všeobecné záležitosti a vonkajšie vzťahy, ktoré je naplánované na 29. apríla, bude vhodnou príležitosťou na vyslanie odkazu mjanmarskému režimu, v ktorom ho budeme opätovne vyzývať, aby ukončil zastrašovanie a väznenie. Máme nesmierne silný záväzok voči zachovaniu solidarity s pani Aung San Suu Kyi. Chcel by som upozorniť, že sa s ňou nemôžeme spojiť priamo, sme však v kontakte s jej straníckymi kolegami.
<P>
Čo sa týka aktivít, ktoré vyvíjame mimo rámca sankcií, niektorí z vás tu spomenuli spoluprácu so susediacimi krajinami, ktoré nám musia pomáhať pri vyvíjaní tlaku na mjanmarský režim. Pani Ferrero-Waldnerová bude tento týždeň v Číne hovoriť aj o otázke Mjanmarska. Komisia podnikla v tejto súvislosti určité kroky smerom k thajskej vláde a Indonézia podľa všetkého tiež pripravuje novú iniciatívu. Máte však úplnú pravdu, keď zdôrazňujete význam opatrení zo strany ďalších krajín v tomto regióne.
<P>
Teraz k otázke pomoci tamojšiemu obyvateľstvu. Mjanmarské obyvateľstvo nesmie platiť daň za politickú stagnáciu svojej krajiny, do ktorej ju priviedli jej vládni predstavitelia. Európa nepokladá odsúdenie a izoláciu Mjanmarska za dostatočne účinné opatrenia. Chcel by som zdôrazniť, že pri poskytovaní našej pomoci sa snažíme využiť každú príležitosť, aby sme zdôraznili, že jedine lepšia správa vecí verejných zo strany vládneho režimu dokáže zabezpečiť, aby bola táto pomoc taká účinná ako dúfame.
<P>
Pán Cappato vyjadril svoje obavy v súvislosti so spôsobom, akým sa monitoruje medzinárodná pomoc. Chcel by som upozorniť, že medzinárodná pomoc sa poskytuje prostredníctvom agentúr OSN a mimovládnych partnerských organizácií. Môžem vás ubezpečiť, že poskytovanie tejto pomoci monitorujeme veľmi dôkladne. Túto otázku ste však položili celkom oprávnene.
<P>
Z tohto dôvodu sa domnievam, že by sme mali vyvíjať čo najväčší tlak, aby sme zabezpečili, že sa Mjanmarsko bude uberať rýchlejším tempom smerom k demokracii. Zároveň však musíme zabezpečiť, aby obyvateľstvo Mjanmarska nemuselo v dôsledku úplnej izolácie svojej krajiny trpieť ešte viac, pretože to by pravdepodobne nebola vhodná odpoveď.
<SPEAKER ID="208" NAME="Predsedajúci">
. - Končím túto rozpravu na základe šiestich návrhov uznesení podľa článku 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok 24. apríla 2008.
<P>
Písomné vyhlásenia (článok 142)
<SPEAKER ID="986" NAME="James Nicholson  " AFFILIATION="PPE-DE">
písomne. - Srdečne vítam toto uznesenie, ktoré je dôkazom pretrvávajúceho znepokojenia Európskeho parlamentu nad situáciou v Mjanmarsku. Sme zodpovední za to, aby sa udalosti v tejto krajine "nevymkli spod kontroly".
<P>
To, že Mjanmarsko je aj napriek množstvu nerastných surovín a úrodnej pôdy jednou z najchudobnejších krajín sveta, je všeobecne známy fakt. Všeobecne je prijímaná aj skutočnosť, že vojenská chunta je zodpovedná za celý zoznam porušení ľudských práv vrátane brutálneho zaobchádzania s budhistickými mníchmi, ktorí protestovali proti jej vládnemu režimu.
<P>
Vzhľadom na nedávne udalosti, predovšetkým zámer vojenskej chunty presadiť absolútne nedemokratickú a nezákonnú ústavu, je najvyšší čas, aby Európska únia vyvinula všetok svoj vplyv a pokúsila sa o nápravu tejto situácie.
<P>
Čas na prosté diskusie o Mjanmarsku na medzinárodnej scéne už vypršal. Rokovania medzi OSN a mjanmarskými orgánmi sa ukázali ako absolútne neúčinné. Je potrebné naliehavo uplatniť cielené sankcie voči chunte a jej obchodným aktivitám.
<P>
Plne podporujem toto uznesenie, ktoré vyzýva Radu, aby prijala širšie a prísnejšie sankcie voči mjanmarskému vojenskému režimu. V tejto súvislosti dúfam, že po našich slovách budú nasledovať činy.
