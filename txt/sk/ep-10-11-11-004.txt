<CHAPTER ID="004">
Zmena a doplnenie nariadenia (ES) č. 663/2009, ktorým sa ustanovuje program na podporu oživenia hospodárstva udelením finančnej pomoci Spoločenstva na projekty v oblasti energetiky (rozprava) 
<SPEAKER ID="042" NAME="Predsedajúca">
Ďalším bodom programu je správa pani Van Bremptovej v mene Výboru pre priemysel, výskum a energetiku o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 663/2009, ktorým sa ustanovuje program na podporu oživenia hospodárstva udelením finančnej pomoci Spoločenstva na projekty v oblasti energetiky - C7-0139/2010 -.
<SPEAKER ID="043" NAME="Kathleen Van Brempt" LANGUAGE="NL">
Vážená pani predsedajúca, dámy a páni, pred sebou vidíte veľmi šťastnú spravodajkyňu, pretože si myslím, že sme - a veľmi zdôrazňujem, že sme - vypracovali správu, ktorú sa, ako dúfame, podarí prijať takmer jednohlasne, keďže na nej v úzkej spolupráci neúnavne pracovali všetky politické skupiny Parlamentu.
<P>
Správa a nariadenia, ktorých sa týka, majú v tomto Parlamente dlhú históriu. Má pôvod najmä v pláne obnovy spustenom v roku 2009 v dôsledku hospodárskej krízy. V tom čase sa na európskej úrovni uvoľnili 4 miliardy EUR a tieto finančné prostriedky sa vyčlenili konkrétne na oživenie hospodárstva. Cieľom bolo, aby sa tieto peniaze použili aj na financovanie energetických projektov, najmä na rozsiahle energetické projekty zamerané na zachytávanie a skladovanie uhlíka, infraštruktúru a celý rad veľkých projektov veterných elektrární na mori.
<P>
Vtedy Parlament, samozrejme, tieto projekty schválil, odznelo tu niekoľko námietok z rôznych strán a aj zo strany Parlamentu, najmä tvárou v tvár rozsiahlej povahe tohto úsilia, a otázka, či takéto projekty vytvoria dostatok pracovných miest. Najdôležitejšia kritika sa však týkala energetickej účinnosti. Potom nasledovala politická dohoda a súčasná situácia je dôsledkom tejto dohody.
<P>
Mohli by ste si myslieť, že ak Parlament, Rada a Komisia dosiahnu politickú dohodu o investovaní všetkých prebytkov do energetickej účinnosti, správa a rokovania budú jednoduché. Nebolo to tak. Máme za sebou niekoľko zložitých rokovaní najmä s Radou. Môžem však povedať, že sme - a jasne si povedzme, že sme museli dospieť ku kompromisu - dokázali uspieť vo väčšine bodov. V stručnosti by som ich chcela spomenúť, pretože sú nevyhnutné na správne pochopenie súčasnej situácie v súvislosti s finančnými prostriedkami a tým, ako by sa mali vo veľmi blízkej budúcnosti vykonať.
<P>
Predovšetkým ide o projekty zamerané na obnoviteľnú energiu, ale najmä tie, ktoré sa zameriavajú na energetickú účinnosť. Pán komisár, to je v týchto dňoch ústrednou témou diskusie o energetike. Veľmi podporujem obnoviteľnú energiu, vieme však, že ak chceme výsledky skutočne rýchlo, musíme všetko úsilie investovať do energetickej účinnosti: je to správne riešenie, ak chcete znížiť spotrebu; pomáha zmierniť závažný problém dodávky energie a - toto je veľmi dôležité - našim spoločnostiam a rodinám zaisťuje nižšie náklady na energie. To je mimoriadne dôležité. Pracujeme na priemyselnej politike a určite vás o tom ešte budeme informovať.
<P>
Po druhé, miestna úroveň a s ňou úzko súvisiaca energetická účinnosť. Európa takmer výlučne spolupracuje s jednotlivými členskými štátmi, a dokonca aj predchádzajúci plán obnovy sa veľmi často zameriaval v prvom rade na veľké projekty. Tento už ani nemôže byť odlišnejší. Zameriava sa na miestnu úroveň, na mestá a obce, na projekty malého rozsahu, ktoré možno okamžite uskutočniť a dosiahnuť okamžité výsledky a ktoré teda môžu mať výrazný vplyv nielen na energetickú účinnosť, ale aj na pracovné miesta. Toto rozhodnutie je aj naďalej veľmi dôležité.
<P>
Po tretie, financovanie. Predchádzajúci hlavný plán obnovy tvorilo takzvané priame financovanie; jednoducho podporovaním veľkých projektov, či už prostredníctvom spolufinancovania, alebo bez neho, pretože to je pre Európu charakteristické. Je to typický spôsob, ktorým Európa funguje. To však neplatí o tomto fonde a z tohto dôvodu je veľmi inovatívny. Prostriedky z neho sa poskytujú tak, aby sa podpora dostala k projektom financovaným prostredníctvom záruk a iných finančných prostriedkov. To znamená, že s výnimkou technickej pomoci, ktorá sa stále financuje priamymi finančnými prostriedkami, vám to prinesie veľký vplyv. Sumu 146 miliónov EUR musíte vynásobiť približne ôsmimi, aby ste získali predstavu o jeho možnom vplyve.
<P>
Dospela som k záverečnému bodu, ktorý bol dlho predmetom sporov: obmedzenie peňazí, teda peňazí, ktoré máme k dispozícii. Jasne si povedzme, že Parlament by rád videl odlišné riešenie, na čom sme sa skutočne dohodli. Všetky zvyšné finančné prostriedky sa mali investovať do tohto projektu. Dosiahli sme kompromis: všetky finančné prostriedky, ktoré nám dnes zostávajú, boli zaregistrované a pevne verím, že to tomuto projektu zaistí dlhý život - a myslím si, že ak budeme naďalej spolupracovať ako doteraz, rovnako sa nám podarí zaistiť, aby bol mimoriadne úspešný.
<P>
Ešte chvíľku, pani predsedajúca. Viem, že mi už vypršal čas. Ešte raz chcem výslovne poďakovať všetkým, ktorí na tejto správe pracovali, najmä tieňovým spravodajcom. Naša spolupráca ma mimoriadne potešila a nevravím to zo slušnosti, ale jednoducho preto, že to bol príklad veľmi kvalitnej a účinnej spolupráce. Ďakujem.
<SPEAKER ID="044" NAME="Günther Oettinger" LANGUAGE="DE">
Vážená pani predsedajúca, dámy a páni, dnes diskutujeme o predbežnom preskúmaní úspešného programu pomoci hospodárskej obnove v oblasti energetiky. Doteraz sme prijali 43 rozhodnutí o financovaní projektov v oblasti plynárenskej infraštruktúry, infraštruktúry pre elektrickú energiu, projektov veterných elektrární na mori a zachytávania a skladovania uhlíka v rámci vykonávania programu, ktorý pre nás zriadili Parlament a Rada. To nám umožnilo minúť približne 98 % celkového rozpočtu vo výške 3,98 miliardy EUR a zaistiť, aby program do značnej miery dosiahol svoje ciele. Existuje len niekoľko projektov, ktoré sa nemohli realizovať. Túto zmenu a doplnenie zavádzame s cieľom, aby sa splnili požiadavky Parlamentu a iniciovali sa pilotné projekty v oblasti obnoviteľnej energie, a čo je dôležité, aj v oblasti energetickej účinnosti. Tieto pilotné projekty považujem za možnosť preveriť naše činnosti v oblasti energetickej účinnosti, ktorá bude na budúci rok jedným z ústredných bodov mojej práce.
<P>
Chcel by som srdečne poďakovať pani Van Bremptovej. Rovnako by som rád poďakoval všetkým odhodlaným členom tohto Parlamentu a belgickému predsedníctvu, pretože sme v tejto oblasti počas niekoľkých minulých týždňov tvrdo pracovali a dnes môžeme predložiť dokument, ktorý určite poskytne impulz v oblasti energetickej účinnosti.
<P>
Naši úradníci už robia prípravy na jeho vykonanie, aby zaistili, že sa táto zmena a doplnenie, ktoré práve nadobúdajú platnosť, rýchlo prejavia. V priebehu niekoľkých nasledujúcich dní bude na projekty, ktoré všetci považujete za dôležité, vyčlenených 146 miliónov EUR. Našimi partnermi v týchto projektoch, ktoré ste vybrali, sú orgány na obecnej, miestnej a regionálnej úrovni s úzkym prepojením na dotknuté projekty. Miestni partneri zaistia, aby sa finančné prostriedky využili tým najlepším spôsobom na verejné budovy, súkromné budovy, zariadenia na kombinovanú výrobu tepla a elektrickej energie, siete diaľkového vykurovania, decentralizované zdroje obnoviteľnej energie, ekologickejšie siete mestskej dopravy a miestnu infraštruktúru, ako napríklad inteligentné siete, účinné pouličné osvetlenie a inteligentné meracie systémy. To znamená, že robíme čosi, čo bude mať okamžitý miestny vplyv a čo poslúži ako vzor pre naše budúce činnosti v oblasti inteligentných miest.
<P>
Ak dnes prijmete príslušné rozhodnutie, naše orgány začnú zmenu a doplnenie nariadenia okamžite vykonávať. V marci alebo v apríli budúceho roku budeme určite schopní oznámiť, že náš program oživenia hospodárstva má veľmi pozitívny vplyv vo forme veľkých a malých projektov, decentralizovaných projektov a umožňuje nám poučiť sa, čo bude dôležité v priebehu budúcich finančných rokov. Rád by som opäť poďakoval všetkým zainteresovaným.
<SPEAKER ID="045" NAME="Jens Geier" LANGUAGE="DE">
Vážená pani predsedajúca, vážený pán Oettinger, ako spravodajca Výboru pre rozpočet požiadaného o stanovisko k správe pani Van Bremptovej môžem povedať, že členovia výboru túto správu veľmi privítali. Vnímame ju nielen z pohľadu rozpočtu, ale do istej miery aj vzhľadom na jej obsah a vyjadrili sme jednu obavu, ktorú do nej pani Van Bremptová láskavo zahrnula. Tento nástroj sa celkom správne zameriava na obce, pretože práve tam možno dosiahnuť najväčší nárast účinnosti.
<P>
Ja však pochádzam z oblasti Nemecka, kde si obce nemôžu vziať žiadne ďalšie úvery, pretože už teraz sú veľmi zadlžené. Môže to byť špecifický problém Nemecka zapríčinený usporiadaním našich miestnych orgánov, pán Oettinger však ako bývalý vedúci predstaviteľ jednej zo spolkových republík túto problematiku veľmi dobre pozná. V Nemecku sme preto v situácii, keď mieste orgány, ktoré by mali tento program využívať, ho využívať nesmú, pretože orgán zodpovedný za dohľad nad nimi im bráni v ďalšom zadlžovaní. Veľmi nás to znepokojuje. V dôsledku toho môže byť tento program v týchto oblastiach neúčinný. Vítame ho a boli by sme radi, keby mohol pokračovať. Žiadali sme, aby mal program osobitný rozpočtový riadok a chceli by sme doň presunúť 15 miliónov EUR dostupných v oblasti poľnohospodárskej politiky, ktoré nemožno čerpať, pretože na to nie je žiadny právny základ. V tejto oblasti musí byť rozpočet pružnejší.
<SPEAKER ID="046" NAME="Antonio Cancian" LANGUAGE="IT">
Vážená pani predsedajúca, pán komisár, dámy a páni, myslím si, že rozhodnutie využiť iným spôsobom niekoľko zvyšných finančných prostriedkov v rámci plánu obnovy, ktorý začal v roku 2009, a využiť túto možnosť na zavedenie novej zásady vytvorením fondu ad hoc je prezieravé a je to v súlade s tým, čo v tejto rokovacej sále už nejaký čas hovoríme, no ešte nikdy sme nemali príležitosť v tomto smere konať.
<P>
V Margarétinom fonde pozorujeme nepatrné náznaky, ktoré si vyžadujú aktualizáciu. To pre nás a pre poslanecký klub PPE predstavuje referenčnú metódu, ktorou sa treba riadiť pri inteligentnom využití rozpočtu Európskej únie. Nástrojom je fond ad hoc, ktorý využíva rozličné metódy, ako napríklad úvery, záruky, podiely na základnom imaní či spolufinancovanie, a bude ho riadiť zvláštna správcovská spoločnosť.
<P>
Fond bol založený s počiatočnou sumou 147 miliónov EUR a nerozumieme, prečo nemožno nechať otvorené dvere pre ďalšie zostatkové prostriedky z plánu obnovy. Významnú sumu možno získať uplatnením výrazného tlaku prostredníctvom bánk EIB, KfW, sporiteľní a investičných bánk a iných finančných inštitúcií, keďže to môže mať výrazný vplyv na začiatok projektov, ktoré sa považujú za platné a majú hospodársku a environmentálnu prioritu.
<P>
Kľúčovým aspektom fondu, ktorý sa vytvorí koncom tohto roka, je z môjho hľadiska to, že sa môže stať istým druhom poctivého pilotného projektu pre budúcu organizáciu energetického fondu v širšom rozsahu na primerané začlenenie do budúceho finančného výhľadu na roky 2014 - 2020. Túto zásadu možno tiež zopakovať v iných oblastiach, ako napríklad v oblasti sietí TEN a eTEN. Dovoľte mi vysloviť, že v tomto kritickom období zoči-voči kríze zamestnanosti by nás trochu potešilo nejaké jasné znamenie.
<SPEAKER ID="047" NAME="Teresa Riera Madurell" LANGUAGE="ES">
Vážená pani predsedajúca, pán komisár, v prvom rade by som chcela zablahoželať pani spravodajkyni k jej vynikajúcej práci, pretože dúfame, že vplyv tejto iniciatívy, ktorá má významnú symbolickú hodnotu, osemnásobne prevýši odsúhlasených 146 miliónov EUR.
<P>
Ako pani spravodajkyňa vysvetlila, plánujeme vyčleniť finančné prostriedky na udržateľné mikroprojekty v oblasti energetiky, ktoré nielen umožnia uskutočniť dôležité ciele, ako napríklad bezpečnosť dodávok, zníženie emisií CO2, ale dosiahnu aj cieľ, ktorý má veľmi priamy vplyv na obyvateľstvo: zníženie energetickej chudoby.
<P>
Text, o ktorom sa chystáme hlasovať, je dôležitý aj preto, že zavádza inovatívny finančný nástroj. Tento mechanizmus pomôže prekonať odpor finančných subjektov k tomuto typu projektov, keďže budú mať podporu medzinárodných finančných inštitúcií.
<P>
Napokon by sme mali byť opäť spokojní, že sme dostatočne pružní v súvislosti s osvedčenými postupmi vytvorenými členskými štátmi s cieľom štrukturalizovať využívanie obnoviteľnej energie a energetickej účinnosti.
<P>
Dúfam, že realizácia tohto nariadenia umožní rozvoj všetkého potenciálu týchto orgánov bez prekážok, ktoré často vytvára rozsiahla byrokracia.
<SPEAKER ID="048" NAME="Pat the Cope Gallagher" LANGUAGE="GA">
Vážená pani predsedajúca, chcem poďakovať spravodajkyni za prípravu tejto správy o energetických projektoch a za dodatočné finančné prostriedky, ktoré práve poskytla Komisia. Na projekty, ktoré sú pre Európu a najmä rôzne iné krajiny mimoriadne dôležité, sa vyčlenilo 146 miliónov EUR a ako pán komisár povedal, na miestne a regionálne orgány, ktoré budú, dúfam, hospodáriť s týmito peniazmi alebo týmito grantmi.
<P>
V prvom rade chcem zablahoželať pani spravodajkyni k predloženiu správy o finančnej pomoci energetickým projektom.
<P>
Vrelo vítam túto iniciatívu, ktorá povedie k vytvoreniu finančného nástroja na podporu rozvoja energetickej účinnosti a projektov obnoviteľnej energie. Financovanie projektov v tejto oblasti pomôže stimulovať oživenie hospodárstva v Európe a aj v našej vlastnej krajine, v Írsku, a pomôže vytvoriť nové možnosti zamestnania a zároveň pomôže v boji proti zmene klímy.
<P>
Vo všetkých častiach Európy a najmä v našej vlastnej krajine, kde je práve veľmi vysoká miera nezamestnanosti, chceme zaistiť, aby sa všetky finančné prostriedky dali presmerovať do oblastí, kde možno vytvoriť pracovné miesta. Finančné prostriedky v hodnote 146 miliónov EUR sú dostupné v rámci zmeneného a doplneného návrhu, ktorý sa musí zameriavať na projekty s rýchlym, merateľným a skutočným vplyvom na oživenie hospodárstva. Dostupné sú finančné prostriedky vo výške 146 miliónov EUR, ktoré však treba vynásobiť najmenej šesť alebo sedemkrát, aby sme dostali hodnotu celkovej investície.
<P>
Domnievam sa, že vytvorenie špecializovaného finančného nástroja nám umožní správu tohto financovania tým najúčinnejším spôsobom a prijímateľmi, ako som už povedal vo svojom rodnom jazyku, budú miestne a regionálne orgány. Všetci nesieme zodpovednosť za to, aby sme na to tieto orgány upozornili, a naša vláda podá individuálnu žiadosť a následne sa spojí s regionálnymi orgánmi.
<SPEAKER ID="050" NAME="Claude Turmes">
v mene skupiny Verts/ALE. - Vážená pani predsedajúca, dnes oslavujeme víťazstvo, aj keď len malé, ekologickej energetickej politiky a európskejšej energetickej politiky. V prvom rade chcem poďakovať našej výbornej delegácii všetkých strán pod vedením pani Van Bremptovej. Myslím si, že sme odviedli veľmi dobrú prácu.
<P>
(DE) Chcel by som oceniť aj pána Oettingera. Bohužiaľ, počas včerajšieho prednesenia energetického programu sme museli byť veľmi kritickí. Tento nástroj vznikol, pretože ste sa o to osobne zasadili čiastočne zoči-voči opozícii zo strany nemeckej vlády a vašich partnerov v rámci Kresťanskej demokratickej únie v Nemecku, aby ste zaistili, že sa naozaj mohol uskutočniť.
<P>
Prečo je to malé a trpké víťazstvo? Pretože - a niektorí to už povedali - toto je 150 miliónov EUR na decentralizované miestne investície v oblasti energetiky, kde na druhej strane máme miliardy - napríklad milión na sekvestráciu uhlíka. Stále nerozumiem tomu, ako sa táto miliarda využije. Máme stále viac náznakov, že tento projekt nebude fungovať. Neexistuje žiadna rovnováha medzi decentralizovanými projektmi blízkymi občanom na miestnej úrovni a veľkými projektmi, z ktorých niektoré podľa mňa zlyhajú.
<P>
Prečo my zelení dnes napriek tomu hlasujeme za tento projekt? Je to preto, že sme optimisti. Optimisticky veríme, že tých 150 miliónov EUR, dobre spravovaných, vytvorí základ pre oveľa väčší nástroj, ktorý bude patriť pod nový finančný výhľad. Sú na to dve podmienky. Prvou podmienkou sú kvalitné projekty. Myslím si, že EIB a KfW, ktoré ho budú riadiť, sa rovnako zamerajú na projekty hĺbkovej obnovy a nielen na plytkú obnovu. Potrebujeme sa posunúť vpred, najmä pokiaľ ide o budovy a účinnosť. Druhou podmienkou je zníženie byrokracie v prospech miestnych orgánov, ktoré sa projektmi uchádzajú o spolufinancovanie.
<P>
Tieto dve otázky sú mimoriadne dôležité. Preto sa vás, pán komisár, pýtam: čo podnikne Komisia, aby zaistila, že tento fond bude financovať alebo poskytne úvery na kvalitné projekty? A aké kroky Komisia podnikne na odstránenie byrokracie, aby mali miestne orgány jednoduchý prístup k týmto finančným prostriedkom?
<SPEAKER ID="053" NAME="Zbigniew Ziobro" LANGUAGE="PL">
Vážená pani predsedajúca, podporím každý návrh na zvýšenie finančných prostriedkov na podporu energetických projektov. Ekologická energia by sa takisto mala podporiť. Treba však úprimne povedať, že myšlienka, že ekologická energia je riešením všetkých energetických problémov Európy - myšlienka, ktorá sa tu často vyjadruje -, je len ilúzia. Únia však potrebuje veľké, a zdôrazňujem, veľké investície. Základným účelom týchto investícií je zaistiť diverzifikáciu dodávok palív. Takéto riešenie umožní napríklad vybudovanie plynovodu Nabucco, ktorý spojí obrovské ložiská plynu v oblasti Strednej Ázie so zákazníkmi v Európe, a rozvinutie prepravných sietí a vybudovanie nových prepojení v strednej a východnej Európe.
<P>
Skutočne chceme rozvíjať ekologickú energetiku, no súčasne sa, bohužiaľ, úplne prehliada rozvoj metód ťažby bridlicového plynu, ktorý nie je primerane financovaný. Je to nekonvenčný plyn, ktorý už zohráva mimoriadne dôležitú úlohu v rámci ťažby v Spojených štátoch a, pokiaľ ide o dostupnosť plynu, poskytuje Amerike úplnú nezávislosť. Veľké množstvá tohto plynu sa nachádzajú vo Francúzsku, Poľsku a v Bulharsku. Pri príležitosti využiť jeho veľký potenciál sa stretávame s úplnou pasivitou. Európska solidarita si vyžaduje, aby Únia podporila tieto projekty ako strategické pre jej budúcnosť a ako projekty, ktoré zaručia jednotný rozvoj všetkých európskych štátov. Škoda, že dnes nehovoríme o veľkých investíciách, ktoré skutočne vyriešia naše energetické problémy a zjednotia a budú rozvíjať Európsku úniu. Zatiaľ čo hovoríme o dôležitých opatreniach, ktoré súvisia s ekologickou energiou, nezabúdajme, že myšlienka, že ekologická energia vyrieši naše energetické problémy, je ilúzia.
<SPEAKER ID="055" NAME="Marisa Matias" LANGUAGE="PT">
Aj ja by som chcela na úvod zablahoželať pani spravodajkyni k vynikajúcej práci, ktorú v tejto veci vykonala. Máme tu diskutovať o veľmi konkrétnom programe na podporu oživenia hospodárstva, ktorý v tomto prípade patrí do mimoriadne dôležitej oblasti energetiky. V rámci súčasnej krízovej situácie, ktorú zažívame, sú takéto návrhy nevyhnutné, aby pomohli pri vytváraní pracovných miest. Nemáme možnosť reštrukturalizovať hospodárstvo, ak sa vytváranie pracovných miest nestane našou prioritou. Táto správa vysiela veľmi pozitívny signál upozorňovaním na spôsob, ako v tejto oblasti reagovať na miestnej úrovni, konkrétne, ako reagovať na miestne potreby. Nachádzame sa v období, keď rokujeme a budeme ešte dlho rokovať o súbore legislatívnych návrhov v oblasti energetiky a často sa až priveľmi sústreďujeme na veľké projekty a siete, pričom zabúdame na ďalšie veci, v ktorých je náš zásah absolútne nevyhnutný.
<P>
Preto sa domnievam, že táto správa nám môže pomôcť nielen pri investovaní do energetickej účinnosti a obnoviteľnej energie, čo je veľmi dôležité, ale miestnym spoločenstvám poskytne aj konkrétne výhody, čo, prirodzene, znamená konkrétne výhody pre európsku verejnosť ako celok. Vážená pani predsedajúca, svoje vystúpenie chcem preto uzavrieť dvoma záverečnými poznámkami: je dôležité nikdy nezabúdať, že energetickú účinnosť možno do značnej miery dosiahnuť aj znížením spotreby energie prostredníctvom projektov mikrovýroby podobných tým, ktoré sú uvedené v tejto správe. A napokon, bolo to veľké víťazstvo tohto Parlamentu, ktoré zaistilo, aby sa stanovilo množstvo finančných prostriedkov, ktoré sa vyčlenia na tieto projekty. O to sme sa neusilovali, pretože sme potrebovali oveľa viac. Preto by som sa rada opýtala pána komisára, o čo sa usiluje a čo zamýšľa urobiť, aby ochránil tieto potreby.
<SPEAKER ID="056" NAME="Jaroslav Paška" LANGUAGE="SK">
Predložený návrh nariadenia Európskeho parlamentu a Rady, ktorým sa mení a dopĺňa nariadenie č. 663 z roku 2009, reaguje na opakované požiadavky Európskeho parlamentu vytvoriť nový jednoúčelový finančný nástroj na podporu energetickej účinnosti a iniciatív v oblasti obnoviteľných zdrojov energie. Najmä podpora opatrení na zvýšenie energetickej efektivity budov v oblasti stavebníctva, ktoré spotrebuje ročne až 40 % energie Európskej únie, dáva opodstatnenie a zmysluplnosť tejto iniciatíve.
<P>
Finančné zdroje na krytie činnosti navrhovaného finančného nástroja je možné získať presunom nevyčerpaných finančných prostriedkov z viacerých programov, v ktorých sa už alokované zdroje v plánovanom rozsahu objektívne nepodarí načas vyčerpať. Ako príklad je možné uviesť Európsky energetický program pre oživenie s finančnou rezervou okolo 150 miliónov EUR, ale aj viacročný program GR pre oblasť klímy, ktorý bol vytvorený s podobným zámerom. Preto je myslím si dobré pragmaticky zvážiť, ako môžme čo najlepšie využiť ušetrené finančné prostriedky na rozšírenie pôsobnosti Európskeho energetického programu pre oživenie o nový a zdá sa, že aj potrebný, jednoúčelový finančný nástroj na podporu energetickej účinnosti a iniciatív v oblasti obnoviteľných zdrojov.
<P>
Verejným orgánom na obecnej, miestnej a regionálnej úrovni tak budeme môcť vďaka novému účinnému finančnému nástroju uľahčiť realizáciu projektov v oblasti úspor a využitia obnoviteľných zdrojov energií.
<SPEAKER ID="057" NAME="Arturs Krišjānis Kariņš" AFFILIATION="PPE">
(LV) Vážená pani predsedajúca, som rád, že Európska únia sa naučila, ako zabiť dve muchy jednou ranou. Prvou "muchou" je pomoc podnikaniu. V čase, keď sú členské štáty nútené znižovať náklady a banky sa obávajú poskytovať úvery, Európska únia predložila konkrétne riešenie vo forme nového finančného nástroja. Druhou "muchou" je veľká závislosť Európy od dovozu energie. Cieľom tohto nového nástroja je znížiť spotrebu energie a zvýšiť využívanie našich vlastných zdrojov energie, akými sú vietor, slnko, voda a biomasa, a tak znížiť našu celkovú závislosť od dovozu energie. Dámy a páni, vyzývam vás všetkých, aby ste podporili vytvorenie tohto nového finančného nástroja na podporu projektov v oblasti energetiky. Pomôže našim podnikom v ťažkých časoch a zníži našu celkovú závislosť od dovážaných energetických zdrojov. Ďakujem vám za pozornosť.
<SPEAKER ID="058" NAME="Zigmantas Balčytis" AFFILIATION="S&amp;D">
(LT) V prvom rade by som rád zablahoželal kolegyni z našej skupiny k jej významnej práci na rokovaniach o tomto dokumente a jeho začlenení medzi otázky, ktoré sú mimoriadne dôležité pre trh s energiou v rámci celej Európskej únie. V kontexte energetickej bezpečnosti je mimoriadne dôležité podporiť energetickú účinnosť a rozvoj obnoviteľnej energie a zaistiť na tieto projekty potrebné finančné prostriedky. Úspešná realizácia takýchto projektov by priamo prispela k dosiahnutiu energetických cieľov stanovených Európskou úniou.
<P>
Tieto dodatočné finančné prostriedky pomôžu verejným orgánom na miestnej a regionálnej úrovni zlepšiť financovanie projektov udržateľnej energie a zaviesť inovatívne programy finančných stimulov, akými sú záruky a výhodné pôžičky. Plány na podporu energetickej účinnosti, ako napríklad obnova budov, o ktorej sa tu už diskutovalo, sa doteraz v plnej miere neuskutočnili. Preto si myslím, že tieto dodatočné finančné prostriedky sa stanú dobrým stimulom na zintenzívnenie iniciatív a projektov v oblasti udržateľnej energie najmä na regionálnej a miestnej úrovni.
<SPEAKER ID="059" NAME="Bart Staes" AFFILIATION="Verts/ALE">
(NL) Vážená pani predsedajúca, dámy a páni, dôrazne by som chcel zablahoželať pani Van Bremptovej a jej tieňovým spravodajcom k tejto veľmi dôležitej legislatívnej iniciatíve. Myslím si, že toto nariadenie má skutočný potenciál stať sa výrazným stimulom pre projekty v oblasti energetickej účinnosti a využívania obnoviteľnej energie.
<P>
Nariadenie bojuje za udržateľnú energiu a vítam najmä niekoľko konkrétnych oblastí, ktoré zdôrazňuje, ako napríklad: úsporu energie, mikrokogeneráciu a začlenenie decentralizovaných obnoviteľných zdrojov energie začlenených do miestneho prostredia v rámci rozvodných sietí a tiež mikrogeneráciu z obnoviteľných zdrojov energie a využívanie obnoviteľných zdrojov energie v rámci odvetvia verejnej dopravy, vo vozidlách na elektrický a vodíkový pohon.
<P>
Je sľubné, že pani Van Bremptová a jej tieňoví spravodajcovia kladú dôraz na účinné vonkajšie osvetlenie v oblasti verejnej infraštruktúry a napokon na hľadanie riešení skladovania elektrickej energie. Ďakujem vám za vaše úsilie. Dúfam, že môže byť novým krokom smerom k skutočnému novému ekologickému dohovoru.
<SPEAKER ID="060" NAME="Ryszard Czarnecki" AFFILIATION="ECR">
(PL) Vážená pani predsedajúca, v tejto chvíli hovoríme o niečom, čo je úplne zásadné nielen z hľadiska hospodárskych otázok, ale aj v širšom kontexte otázky európskej solidarity. Je to preto, že energia v skutočnosti predstavuje najväčšiu výzvu a najväčšiu skúšku. Môže európska solidarita v praxi fungovať alebo bude len sloganom či frázou? Alebo sa - a to je čosi, čo očakávajú európski daňoví poplatníci a voliči - uvedie do praxe v rámci konkrétnych projektov, ktoré vybudujú európsku jednotu a ktoré ukážu, že v Európe si rôzne krajiny navzájom pomáhajú, spolupracujú na projektoch a neakceptujú situácie, v ktorých určité štáty mimo Európskej únie uzatvárajú dohody s inými štátmi poza chrbát Európskej únie. Myslím si, že by sa to malo konečne veľmi jasne a priamo vysloviť.
<SPEAKER ID="061" NAME="Jan Březina" AFFILIATION="PPE">
(CS) Nepochybne vďaka tomuto Parlamentu dosiahol objem prostriedkov na projekty v oblasti energetickej účinnosti a obnoviteľnej energie 146 miliónov EUR. Ak by o tom rozhodovali členské štáty, táto suma by bola výrazne nižšia. Bohužiaľ, právna forma a štruktúra fondu však ostávajú neisté, rovnako ako otázka, aké finančné projekty bude poskytovať. V záujme transparentnosti by potenciálni žiadatelia mali vedieť, kto bude o žiadostiach rozhodovať a ako sa budú vymenúvať výberové komisie.
<P>
Ak máme rozptýliť podozrenie, že sa novo vytvorený fond zameriava hlavne na tých, ktorí nevyužili prostriedky vyčlenené v rámci balíka v sume 5 miliárd EUR z programu na oživenie hospodárstva pre neuskutočnenie projektov, do výberového procesu by sa mali zapojiť aj zástupcovia nových členských štátov. Fond sa možno zameriava v prvom rade na miestne a regionálne orgány, mali by sme však tiež zvážiť, či by nebolo vhodné umožniť podať žiadosť aj súkromným subjektom, a to nielen vtedy, keď konajú v mene verejných orgánov. Zvyšovanie energetickej účinnosti a podielu obnoviteľnej energie by malo byť spoločnou zodpovednosťou verejného aj súkromného sektora, európske finančné prostriedky by teda mali byť dostupné obom sektorom. Veľké možnosti vidím v kombinovanej výrobe tepla a elektrickej energie a v čistej mestskej doprave.
<SPEAKER ID="062" NAME="Patrizia Toia" AFFILIATION="S&amp;D">
(IT) Vážená pani predsedajúca, dámy a páni, nie je ľahké nájsť toľko jednoty v Parlamente. To znamená, že práca bola skutočne výnimočná a pani Van Bremptová a všetci tieňoví spravodajcovia by to mali vedieť.
<P>
Už sa tu hovorilo, že výsledný nástroj je z niekoľkých dôvodov veľmi pozitívny. Je pozitívny, pretože jeho postupy a časové rámce sú rýchle; je pozitívny, pretože sa zameriava na vysoko odborné kategórie projektov; je pozitívny, lebo sa zameriava na situáciu v mestách, inými slovami na miestne orgány, ktoré svojimi rozhodnutiami dokážu presadiť skutočnú zmenu stavu vecí a zlepšiť kvalitu ovzdušia, kvalitu bývania a kvalitu mestskej dopravy; je pozitívny, pretože sa zameriava na ziskové projekty, vďaka čomu môže zaistiť návratnosť prostriedkov; a napokon, je pozitívny, pretože táto stratégia prinesie do hry viac prostriedkov.
<P>
V dôsledku toho by som však v súvislosti s námietkou, ktorú predniesli mnohí poslanci Parlamentu vrátane pánov Geiera, Turmesa a Canciana, chcela pánovi komisárovi povedať, že problémovým bodom bude realizácia, výber sprostredkovateľských finančných subjektov, vzťah s miestnymi orgánmi a to, ako sa ich finančné problémy riešia. Pán komisár, tento nástroj zvyšuje možnosť otvorenia cesty k novým projektom, k stabilizácii tohto nástroja a k jeho rozšíreniu na iné sektory. Táto téma je mimoriadne dôležitá. Už sa nesmie stať to, čo sa stalo s plánom obnovy a s malými a strednými podnikmi, ktoré stále čakajú na 30 miliárd EUR schválených Parlamentom a Komisiou koncom roka 2008.
<SPEAKER ID="063" NAME="Ioannis A. Tsoukalas" AFFILIATION="PPE">
(EL) Vážená pani predsedajúca, aj ja chcem zablahoželať spravodajkyni k veľmi efektívnej práci na takejto dôležitej správe. Správa prináša dôležitý nástroj financovania a zavádzania projektov v oblasti energetiky, ktorý podporí oživenie hospodárstva v ťažkých časoch a pomôže dokončiť vnútorný trh s energiou a dosiahnuť ciele v oblasti energetiky a klímy stanovené Európskou úniou do roku 2020.
<P>
Vytvorenie fondu na podporu iniciatív v oblasti energetickej účinnosti a obnoviteľných zdrojov je mimoriadne dôležité, dokonca aj s malým počiatočným príspevkom vo výške 146 miliónov EUR. Som šťastný, že Európsky parlament sa postavil za svoj záväzok podporiť obnoviteľné zdroje energie a energetickú účinnosť.
<P>
Napokon by som chcel čosi povedať o potrebe vyváženej geografickej distribúcie budúcich programov, aby priniesli úžitok všetkým členským štátom. Grécko dostalo len 1,5 % prostriedkov programu na plynovod zemného plynu. Domnievam sa, že v budúcnosti by sme mali mať spravodlivejšie prerozdelenie.
<SPEAKER ID="064" NAME="Edit Herczog" AFFILIATION="S&amp;D">
(HU) Vážená pani predsedajúca, pani spravodajkyňa a pán komisár spoločne dosiahli obrovský úspech, keď presvedčili Radu, aby zachovala tieto finančné prostriedky dostupné vo fondoch. Z nášho pohľadu je to veľmi dôležitá a mimoriadne významná udalosť. Dúfame, že to neskôr budeme schopní rozšíriť aj na iné rozpočtové kapitoly. Rovnako je dôležité, že sme dokázali vynaložiť tieto finančné prostriedky na pôvodný účel, na ktorý boli vyčlenené, a predovšetkým prostredníctvom malých a stredných podnikov a miestnych orgánov na projekty týkajúce sa verejnosti.
<P>
To je skutočne dôležitý krok vpred. V európskom inštitucionálnom systéme je zriedkavé priamo osloviť verejné alebo malé a stredné podniky. Preto je veľmi dôležité, aby sme do roku 2014 tieto projekty úspešne ukončili, a podobne dôležité bude aj preskúmanie účinnosti v roku 2014 s cieľom zlepšiť účinnosť tohto inštitucionálneho systému. Blahoželám pani spravodajkyni a prajem veľa úspechov pri vynakladaní finančných prostriedkov.
<SPEAKER ID="065" NAME="Herbert Reul" AFFILIATION="PPE">
(DE) Vážená pani predsedajúca, pán Oettinger, dámy a páni, máme k dispozícii finančné prostriedky, ktoré sa mali investovať okrem iného aj do odvetvia energetiky. Vo výbore sme o tom veľmi podrobne diskutovali a neboli sme si istí, či sa dali vynaložiť všetky finančné prostriedky. Vtedy nám pán komisár sľúbil, že zaručí, aby žiadne finančné prostriedky neostali nevyužité alebo sa nevrátili tam, odkiaľ prišli. Pre mňa je najdôležitejšie, že pán komisár dodržal svoje slovo. Pomerne rýchlo nám predložil dokument, čo nám umožnilo zaistiť, aby sa finančné prostriedky, o ktoré by sme inak prišli, využili v odvetví energetiky. To bol prvý krok.
<P>
Druhým krokom bolo, že sa pani Van Bremptovej podarilo nakloniť členov výboru k riešeniu a kompromisu. Za to si zaslúži vďaku. Nebolo to ľahké, pretože je jednoduchšie presadzovať len svoj vlastný pohľad, než hľadať riešenie. Tým sa napokon zaistilo, keďže nás tlačil čas, aby sa finančné prostriedky sprístupnili a mohli sa využívať.
<P>
V neposlednom rade sme s pomocou Rady, a to musíme celkom úprimne pripustiť, napokon úspešne našli kompromis, ktorý nám umožnil zaistiť všetky finančné prostriedky pre odvetvie energetiky takmer do posledného eura v rámci určeného času a tak zaistiť, aby sme neprišli o žiadne finančné prostriedky. To je pre mňa tá najdôležitejšia vec a najproduktívnejší výsledok a chcel by som za to všetkým zúčastneným poďakovať.
<SPEAKER ID="066" NAME="Silvia-Adriana Ţicău" AFFILIATION="S&amp;D">
(RO) Chcela by som vám pripomenúť, že v roku 2009, keď sa po prvý raz rokovalo o pláne hospodárskej obnovy Európskej únie, sa Komisia zaviazala, že vyčlení na energetickú účinnosť bývania 1 miliardu EUR. Tento krok však, bohužiaľ, neprišiel v správnom čase. Na iniciatívu Inteligentné mestá sa skutočne vyčlenil len malý objem finančných prostriedkov vzhľadom na skutočnosť, že ak sa v konečnom dôsledku nejaké finančné prostriedky nevyužijú, Komisia musí tieto peniaze vyčleniť na iniciatívu Inteligentné mestá, čo sa deje prostredníctvom tohto nariadenia.
<P>
Predložila som pozmeňujúci a doplňujúci návrh vyzývajúci, aby sa úroveň výdavkov a nákladov riadenia spojila s vytváraním a zavádzaním nástroja a aby nepresiahla 5 % hodnoty každého využitia tak, aby najväčší podiel finančných prostriedkov neskončil v rukách sprostredkovateľských finančných subjektov, ale smeroval na investície do projektov spojených s energetickou účinnosťou bývania a využívania obnoviteľných zdrojov energie.
<P>
Vyzvala som tiež na väčšiu transparentnosť a na to, aby sa využívala stránka www.buildup.eu, nehovoriac o uplatňovanom modeli vždy, keď sa tento nástroj využije, aby bol zdarma prístupný každému, kto má záujem, aby sme mali prospech z najlepších postupov.
<P>
Chcem zablahoželať pani Van Bremptovej k jej správe. Domnievam sa, že energetická účinnosť musí byť na vrchole priorít energetickej stratégie Európskej únie.
<SPEAKER ID="067" NAME="Elena Băsescu" AFFILIATION="PPE">
(RO) Energetická stratégia do roku 2020, ktorú včera zaviedla Európska komisia, predstavuje dôležitý krok smerom k bezpečnému, konkurencieschopnému trhu s energiou v Európe. Ponúka riešenia hlavných problémov, akými sú diverzifikácia energetických trás a zdrojov, zníženie spotreby energie či koordinácia operácií s tretími krajinami. No pokiaľ ide o financovanie, existujú zrejmé nedostatky. Hlavným cieľom Európskeho energetického programu pre oživenie je práve uľahčiť financovanie investícií v tejto oblasti. Jeho účinné vykonanie si vyžaduje súlad so všetkými právnymi predpismi týkajúcimi sa životného prostredia a navrhovatelia projektu musia splniť svoje záväzky v oblasti financovania. Z môjho pohľadu, aktívna spolupráca medzi vnútroštátnymi, regionálnymi a miestnymi orgánmi uľahčí vydanie požadovaných povolení.
<P>
Napokon by som chcela zdôrazniť dôležitosť verejno-súkromných partnerstiev, ktoré sú kľúčovým prvkom pri realizácii riešení na zníženie emisií skleníkových plynov.
<SPEAKER ID="068" NAME="Francesco De Angelis" AFFILIATION="S&amp;D">
(IT) Vážená pani predsedajúca, dámy a páni, chcel by som poďakovať pani spravodajkyni Van Bremptovej za jej skvelú prácu a za dohodu, ktorá konečne umožní uvoľniť značné finančné prostriedky na rozvoj obnoviteľnej energie a energetickej účinnosti v súvislosti s otázkou ekologického rastu.
<P>
Program zahŕňa priority, ktoré by členské štáty mali vziať do úvahy najmä pri dosahovaní cieľa konkurencieschopnej modernizácie našich energetických infraštruktúr. Napokon chcem zdôrazniť, čo považujem za kvalifikačné body kritérií pre prístup verejných orgánov k finančným prostriedkom, najmä záväzok pracovať na viacročných stratégiách prostredníctvom systému viacúrovňovej správy vecí verejných, od územných po miestne orgány až po regionálne inštitúcie a inštitúcie Európskej únie, dokonca aj v kontexte racionalizácie dostupných finančných nástrojov. Je to dôležitý výsledok pre verejnosť a malé a stredné podniky.
<SPEAKER ID="069" NAME="Bairbre de Brún" AFFILIATION="GUE/NGL">
(GA) Vážená pani predsedajúca, finančná pomoc v oblasti energetickej účinnosti a obnoviteľnej energie s cieľom oživiť hospodárstvo predstavuje rozumnú a užitočnú investíciu.
<P>
Plne súhlasím s tými, ktorí tvrdia, že investičná podpora udržateľnej energie môže byť veľmi účinná a veľmi prínosná, najmä ak sa zameria na miestnu úroveň. Týmto spôsobom môžeme z hospodárskeho, sociálneho i environmentálneho hľadiska poskytnúť udržateľnejšiu budúcnosť. Musíme využiť túto príležitosť prejsť k nízkouhlíkovému hospodárstvu a uľahčiť zmenu tým, ktorí si ju želajú. Decentralizácia je pre udržateľnú energiu veľmi dôležitá.
<P>
Preto, ak sa naskytne možnosť uľahčiť financovanie investičných projektov, ktoré sa týkajú energetickej účinnosti a obnoviteľnej energie prostredníctvom miestnych a regionálnych orgánov, je to rozumné a funkčné využitie nevyčerpaných finančných prostriedkov z Európskeho energetického programu pre oživenie. Ďakujem pani spravodajkyni za mimoriadne dôležitú prácu.
<SPEAKER ID="070" NAME="RadvilMorkūnaitė-Mikulėnien" AFFILIATION="PPE">
(LT) O podpore projektov energetickej infraštruktúry z finančných prostriedkov určených na podnecovanie hospodárstva Európskej únie sa rokovalo a vyčlenili sa pred rokom. V tom čase boli finančné prostriedky určené len na dva typy projektov, ktoré sa zameriavali na zníženie emisií oxidu uhličitého do atmosféry, projekty na zachytávanie a ukladanie oxidu uhličitého a veterné parky v Severnom mori.
<P>
Pokiaľ ide o túto podporu a podporu obnoviteľnej energie vo všeobecnosti, nemôžeme použiť univerzálny prístup pre celú Európsku úniu. Musíme vziať do úvahy situáciu v každom členskom štáte, najmä pokiaľ ide o energetickú nezávislosť. Preto vítam návrh Európskej komisie na revíziu postupov vyčleňovania finančných prostriedkov podľa spomínaného programu, s prihliadnutím podporu energetickej účinnosti.
<P>
Napriek tomu sa domnievam, že by sme o tom nemali hovoriť výhradne v kontexte finančnej krízy, pretože otázka energetickej účinnosti pretrvá, dokonca aj keď sa obnoví bežný hospodársky cyklus. Členské štáty by mali mať možnosť pružnejšie reagovať na meniace sa podmienky a tak podporovať energetickú účinnosť, energetickú diverzifikáciu a zvýšenie energetickej nezávislosti.
<SPEAKER ID="071" NAME="Mario Pirillo" AFFILIATION="S&amp;D">
(IT) Vážená pani predsedajúca, dámy a páni, v súčasnej náročnej hospodárskej a finančnej situácii musíme naďalej podporovať projekty v oblasti energetickej účinnosti a obnoviteľnej energie pre udržateľné a sociálne konkurencieschopné hospodárstvo.
<P>
Prostriedky fungovania finančného nástroja sa musia zlepšiť vzhľadom na investovanie do decentralizovaných projektov na zaistenie geografickej vyváženosti a podpory rovnomerného oživenia. Tento finančný nástroj sa musí okamžite nastaviť a zamerať na projekty s miestnym rozmerom, aby mal vplyv na zamestnanosť v súlade s nariadením (ES) č. 663/2009. Potrebujeme úvery, ktoré by dokázali dopĺňať hodnotné miestne iniciatívy. Musíme dať prednosť financovaniu projektov, ktoré zaručujú aj technologickú inováciu na zvýšenie konkurencieschopnosti priemyslu. Nevyužité finančné prostriedky v rámci viacročného programu generálneho riaditeľstva pre oblasť zmeny klímy môžu byť určené na potreby nástroja a potom presmerované na projekty v rámci oblasti udržateľnej energie. Chcel by som poďakovať pani Van Bremptovej za vynikajúcu prácu.
<SPEAKER ID="072" NAME="Bogusław Sonik" AFFILIATION="PPE">
(PL) V januári 2009 v reakcii na finančnú krízu Európska komisia navrhla presunúť 5 miliárd EUR z nevyčerpaných finančných prostriedkov Európskej únie najmä na podporu energetických projektov, ktoré by prispeli k hospodárskemu oživeniu v Európskej únii. Mali by sme privítať Európsky energetický program pre oživenie, ktorý sa práve navrhuje. Prioritné otázky tohto projektu podľa mňa sú: podpora cezhraničných projektov plynárenskej infraštruktúry a infraštruktúry pre elektrickú energiu vrátane prepojení a tiež podpora projektov zachytávania a ukladania oxidu uhličitého. Považujem tiež za nevyhnutné trvať na tom, aby návrh uznesenia zahŕňal aj projekty v oblasti účinnosti elektrickej energie a obnoviteľných zdrojov energie, čo bude podnecovať rozvoj hospodárstva vytvorením ďalších pracovných miest a pomôže v boji proti zmene klímy.
<P>
Investície do projektov tohto druhu sú najúčinnejšie, keď sa uskutočnia priamo na mieste na okresnej, regionálnej a miestnej úrovni. Miestne projekty sa vyznačujú vysokou pracovnou záťažou, čo povedie k vytvoreniu veľkého počtu nových pracovných miest.
<SPEAKER ID="073" NAME="Günther Oettinger" LANGUAGE="DE">
Vážená pani predsedajúca, dámy a páni, touto sumou 146 miliónov EUR spoločne vstupujeme do experimentálneho laboratória. Po prvé by som vám chcel poďakovať, pretože ste bojovali, aby ste zaistili, aby to nebolo 114 miliónov EUR, ale 146 miliónov EUR a aby členské štáty boli pripravené ísť mierne nad svoje dosť obmedzené limity.
<P>
Pokiaľ ide o experimentálne laboratórium, máme vyriešiť štyri zaujímavé otázky. Prvou otázkou je, ako môžeme dosiahnuť úspech v oblasti energetickej účinnosti. Domnievam sa, že z troch požiadaviek týkajúcich sa CO2, obnoviteľnej energie a energetickej účinnosti, 20 % nárast energetickej účinnosti pre nás predstavuje najnáročnejšiu a najzložitejšiu úlohu. Nejde len o záväzné vnútroštátne požiadavky, ale o konkrétne projekty. V podstate využívame tento zvládnuteľný program na zhodnotenie toho, ktoré projekty budú uskutočniteľné, napríklad projekty obnovy budov a projekty týkajúce sa oblasti energetiky vo všeobecnosti. Dúfam, že o dva alebo tri roky prvé hodnotenie týchto projektov pre budúce rozpočtové obdobie ukáže, že sme v súvislosti s energetickou účinnosťou získali nejaké užitočné pozitívne a negatívne skúsenosti. Rád by som objasnil, že o dva až tri roky budeme mať určite viac poznatkov ako dnes, získame nejaké dobré skúsenosti a urobíme nejaké chyby. Ak je to tak, peniaze sme investovali múdro.
<P>
Po druhé, tento program umožňuje Európskej únii vstúpiť do priameho partnerstva s obcami. Také čosi sa neodohráva každý deň. Je jasné, že energetické požiadavky a spotrebu vo verejných budovách a v súkromných budovách, ktoré možno renovovať, inými slovami prístup inteligentného mesta, môže EÚ ovplyvniť len prostredníctvom obcí. To znamená získať priamy kontakt s tým, čo sa skutočne deje.
<P>
Po tretie, dúfam, že týmto programom sa nám podarí ukázať, že pre každého existuje európska pridaná hodnota. Ak by sme len získavali peniaze od členských štátov bez poskytovania pridanej hodnoty, boli by sme zbytoční. Musíme ponúkať pridanú hodnotu vo forme skúsenosti, efektívnosti a odbornosti. V tom prípade nám tento program do dvoch rokov poskytne dobré argumenty, ktoré môžeme použiť v rozpravách o rozpočte - pokerovej hre, ktorú hrá Komisia, Parlament a členské štáty -, aby sme od členských štátov v záujme všetkých občanov Európskej únie získali viac peňazí. To znamená, že je to aj experimentálne laboratórium pre viac finančných prostriedkov z rozpočtu. Táto kontroverzná otázka ovplyvní v nasledujúcich dvoch rokoch každého z nás.
<P>
Po štvrté, experimentálne laboratórium potrebujeme pre naše partnerstvo so štrukturálnymi bankami - Európskou investičnou bankou a bankovou skupinou KfW Bankengruppe - a s externými investormi a fondmi. To znamená partnerstvo, ktoré presahuje útvary Komisie, so spoločnosťami, ktoré s nami majú úzky vzťah a ktoré však musia preukázať, že dokážu urobiť viac, než len spravovať verejné finančné prostriedky.
<P>
Môže sa zdať, že je to veľké množstvo finančných prostriedkov, no v skutočnosti je to veľmi málo. Nejde tu o 146 miliónov EUR. Je to štvornásobná skúška nášho partnerstva s obcami, s EIB a KfW vo veci energetickej účinnosti na miestnej úrovni a na európskej úrovni s dôkazom, že je to tá správna oblasť pre väčšie množstvo finančných prostriedkov z rozpočtu.
<P>
S týmto vedomím by som vám chcel veľmi poďakovať. Ostaňme v kontakte. Som si istý, že o dva roky budeme vedieť oveľa viac, než vieme dnes.
<P>
(potlesk)
<SPEAKER ID="074" NAME="Nicole Sinclaire" AFFILIATION="NI">
Vážená pani predsedajúca, s vďakou konštatujem, že dnes je v Belgicku štátny sviatok, ktorým si pripomíname milióny tých, ktorí zahynuli v dvoch svetových vojnách. Som trochu sklamaná, že v tejto rokovacej sále nenasledujeme tento príklad a nepripomíname si milióny týchto ľudí, preto úctivo žiadam o chvíľu ticha na pripomenutie si všetkých tých, ktorí zahynuli vo vojne v mene demokracie.
<SPEAKER ID="075" NAME="Predsedajúca">
Vážená pani Sinclairová, mali by ste vedieť, že oznámenie pána predsedu je naplánované pred dnešným hlasovaním Parlamentu, v nato vyhradenom čase, tak ako by to malo byť.
<SPEAKER ID="076" NAME="Kathleen Van Brempt" LANGUAGE="NL">
Vážená pani predsedajúca, ako belgická poslankyňa tohto Parlamentu som mala veľkú radosť, že som prišla do práce počas štátneho sviatku. Vďaka tomu som sa do Európskeho parlamentu dostala z môjho domovského mesta len za 50 minút, no to je úplne vedľajšie.
<P>
Ako spravodajkyňa budem stručná. Dovoľte mi poďakovať všetkým bez výnimky, ktorí prispeli k dnešnej rozprave. Počuli sme niekoľko poznámok a uviedlo sa veľké množstvo dobrých príkladov. Všetky však spája nadšenie z toho, čo sme dosiahli. Chápem však aj kritiku, pretože by som veľmi ľahko mohla kritizovať stanovené obmedzenie finančných prostriedkov.
<P>
Prevláda tu nadšenie, pretože je to dobrý fond, pretože finančné prostriedky sú k dispozícii, pretože tu ide o energetickú účinnosť a obnoviteľnú energiu a pretože nám to ako poslancom Európskeho parlamentu dáva možnosť aj prostredníctvom tohto projektu podniknúť kroky na miestnej úrovni. Práve o to nám ide.
<P>
Čo je našou spoločnou povinnosťou? V prvom rade, zodpovednosť nesie, samozrejme, Komisia, Európska investičná banka a ďalší partneri v tomto príbehu. Parlament a aj my politici sme však zodpovední za zaistenie toho, aby tento projekt dosiahol úspech, aby ovplyvnil verejnosť a aby sa činnosť na miestnej úrovni natoľko rozšírila, že 146 miliónov EUR nebude mať osemnásobný, ale 80-násobný prínos, takpovediac preto, že sme dali veľa vecí do pohybu. V tejto súvislosti mám veľkú dôveru v Komisiu a pána komisára. Viem, že toto je projekt, ktorý je jeho srdcu blízky. Pán komisár má aj veľmi dobrý tím - ako som sa počas niekoľkých minulých mesiacov sama presvedčila - a to bude pre výsledok tohto projektu veľmi dôležité.
<P>
Na záver - zabudla som to spomenúť skôr, čo bolo odo mňa hlavne ako od Belgičanky nedbalé - by som chcela poznamenať, že sa do tejto práce vo výnimočnej miere zapojilo samotné belgické predsedníctvo. Začnem tým, že už od začiatku bola veľká väčšina Rady vlastne proti tomuto projektu. Vďaka veľkému úsiliu ministra Paula Magnetta a jeho tímu teraz máme veľmi dobrý kompromis, ktorý podľa mňa čoskoro s veľkým nadšením prijmeme.
<SPEAKER ID="077" NAME="Predsedajúca">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="078" NAME="Sergio Berlato" LANGUAGE="IT">
V januári 2009 v reakcii na hospodársku a finančnú krízu Európska komisia navrhla presunutie časti nevyčerpaných európskej finančných prostriedkov na podporu projektov odvetvia energetiky. Naša dnešná diskusia o správe, ktorá mení a dopĺňa nariadenie (ES) č. 663/2009, je mimoriadne dôležitá: návrh využiť inak nevyužité finančné prostriedky na podporu projektov tohto odvetvia predstavuje príležitosť prístupu k finančným prostriedkom v týchto ťažkých časoch. Myslím si, že Európsky energetický program pre oživenie, ktorý sa zameriava na financovanie iniciatív a projektov v oblasti energetickej účinnosti, úspory energie a obnoviteľných zdrojov energie, podporujúc investície európskych verejných orgánov najmä v mestskom prostredí, môže poskytnúť hmatateľný podnet oživeniu európskeho hospodárstva a vytváraniu pracovných príležitostí pre mladých ľudí. Povzbudili ma opatrenia v oblasti energetickej účinnosti v odvetví stavebníctva, ktoré spotrebúva 40 % energie EÚ, ktoré predstavujú podporu malých a stredných podnikov na miestnej a regionálnej úrovni. Táto podpora tiež pomôže rozvoju prospešných iniciatív v oblasti energetickej účinnosti na úrovni miestnych orgánov, ktoré v dôsledku nedávnej krízy postihlo výrazné zníženie príjmov.
<SPEAKER ID="079" NAME="András Gyürk" LANGUAGE="HU">
Vážené dámy a vážení páni, minulý rok som aj ja privítal vyčlenenie takmer 4 miliárd EUR na projekty v oblasti energetiky ako súčasť balíka hospodárskych podnetov Únie. Rovnako som zdôraznil, že podporný balík zanedbal región strednej a východnej Európy, ktorý je najviac ohrozený z hľadiska energetickej bezpečnosti, a že z podpory neprofitovali ani projekty energetickej účinnosti. Pritom práve prostredníctvom projektov energetickej účinnosti by sa dal dosiahnuť hlavný zámer balíka, konkrétne rýchle a efektívne vytváranie pracovných miest. Som rád, že nový návrh vyčleňuje práve na túto oblasť doteraz nevyužité finančné prostriedky. Projekty zamerané na obnoviteľné zdroje energie a energetickú účinnosť patria nielen medzi hlavné prostriedky dosiahnutia cieľov 20/20/20, ale zvýšia aj bezpečnosť dodávok a konkurencieschopnosť. Tieto projekty prinášajú aj v krátkodobom horizonte úžasné výsledky. Vytvárajú nové pracovné miesta geograficky rozličným spôsobom a účinne dynamizujú hospodárskych aktérov. Vynaloženie 146 miliónov EUR na projekty zamerané na obnoviteľné zdroje energie a energetickú účinnosť je dobrým štartom, musíme však priznať, že táto suma je bezvýznamná dokonca aj na úrovni členských štátov. Veľmi nás potešilo, že stratégia v oblasti energetiky do roku 2020, ktorú včera predstavila Komisia, si stanovila vytvorenie energeticky účinnej Európy ako jednu zo svojich hlavných priorít. Myslíme si, že strategický záväzok k energetickej účinnosti sa odrazí aj v rozdeľovaní ďalších finančných prostriedkov.
<SPEAKER ID="080" NAME="Marian-Jean Marinescu" LANGUAGE="RO">
Európsky energetický program pre oživenie poskytuje finančný balík vo výške 3,98 miliardy EUR na roky 2009 a 2010. Bolo absolútne nevyhnutné vytvoriť finančný nástroj špeciálne zameraný na využívanie finančných prostriedkov v tomto energetickom programe, čo sa nemohlo uskutočniť do konca roku 2010, aby sme neprišli o zvyšok finančného balíka. Jedným z mimoriadne dôležitých aspektov spomínaných v nariadení o európskom energetickom programe je geografická vyváženosť projektov. Toto je kľúčový prvok, ktorý umožní, aby sa v celej Európskej únii zaručil vplyv tohto nariadenia na oživenie hospodárstva. Tiež uznáva existenciu projektov v niektorých členských štátoch, ktoré buď neboli financované vôbec, alebo boli financované len čiastočne. V neposlednom rade chcem zdôrazniť, aké dôležité je obnoviť tieto typy finančných nástrojov zameraných na podporu dlhodobej energetickej účinnosti v EÚ. Vyzývam Komisiu, aby starostlivo sledovala účinnosť obnovy týchto typov nástrojov a preskúmala potenciál využitia podobného prístupu v budúcnosti, keď pôjde o ďalšie nevyčerpané finančné prostriedky z rozpočtu EÚ.
<SPEAKER ID="081" NAME="Algirdas Saudargas" LANGUAGE="LT">
Už v nariadení sa stanovila možnosť nasmerovať nevyčerpané finančné prostriedky podľa tejto smernice na rozvíjanie projektov energetickej účinnosti a projektov zameraných na obnoviteľné zdroje, vítam však skutočnosť, že bolo možné nájsť konsenzus v súvislosti s jeho konkrétnym vykonávaním. Energetická účinnosť a obnoviteľná energia sú často uvádzané ako priority EÚ, ktoré pomáhajú vykonať stratégiu Európa 2020 a zaistiť energetickú bezpečnosť. Investície v tomto odvetví sú počas hospodárskeho poklesu veľmi dôležité, keďže vytvárajú nové pracovné príležitosti a podporujú konkurencieschopnosť, šírenie inovácií a hospodársku stabilitu. Okrem toho plánovaný finančný nástroj - podobne ako zriadenie fondu pre európske finančné inštitúcie - niekoľkonásobne zvýši dostupný objem prostriedkov a tak zvýši možnosti financovania projektov. Je len poľutovaniahodné, že plánovaný finančný nástroj nie je nepretržitý, no dúfame, že vytvorí vhodný podnet pre ďalšiu energetickú účinnosť a podporu obnoviteľnej energie.
