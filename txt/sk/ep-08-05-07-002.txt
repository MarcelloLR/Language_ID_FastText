<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, všetci sme sledovali správy o strašnom tropickom cyklóne Nargis, ktorý spustošil Barmu/Mjanmarsko v minulú sobotu. Je to tragédia, v ktorej niekoľko desiatok tisíc ľudí prišlo o svoj život, niekoľko sto tisíc ľudí prišlo o strechu nad hlavou a v najhustejšie osídlených oblastiach krajiny tento cyklón zničil infraštruktúru. Je to historicky najväčšia prírodná katastrofa, ktorá postihla túto krajinu, pričom ešte stále nepoznáme presné údaje o počte obetí a rozsahu škôd.
<P>
Vojenská junta, ktorá vládne v tejto krajine, očividne nezvládla vzniknutú situáciu. Neboli prijaté žiadne preventívne opatrenia, ani nebola obyvateľstvu poskytnutá dostatočná pomoc.
<P>
Aj keď môžeme uvítať správu, že termín referenda o ústave sa presunul na 24. mája v regiónoch, v ktorých tento cyklón najviac vyčíňal (región mesta Rangún a delty rieky Iravady), toto referendum sa musí oddialiť v celej krajine, ak chce vláda naozaj prejaviť starostlivosť o vlastný národ a zamerať sa na urgentnú humanitárnu pomoc a bezprostrednú reakciu.
<P>
Štátne úrady sa vyjadrili, že uvítajú každú medzinárodnú pomoc. Treba to vnímať ako pozitívne gesto a očakávame, že vláda bude napomáhať vykonávanie opatrení medzinárodnej pomoci.
<P>
Európska únia už začala prijímať núdzové opatrenie pomoci. Na najbližšej plenárnej schôdzi v Štrasburgu si vypočujeme správu Európskej komisie o poskytnutej humanitárnej pomoci a podmienkach obstarania tejto pomoci.
<P>
Obyvatelia Barmy/Mjanmarska si zaslúžia našu hlbokú solidaritu. Preto by som ju chcel vyjadriť z úprimného srdca aj v mene Európskeho parlamentu a zároveň musím doplniť, že v tejto situácii myslíme aj na nositeľku Sacharovovej ceny Aung San Suu Kyi. Vyjadrujeme jej plnú podporu vo zväzku solidarity a žiadame jej prepustenie, aby mohla pracovať pre slobodu svojho národa a za demokraciu vo svojej krajine.
