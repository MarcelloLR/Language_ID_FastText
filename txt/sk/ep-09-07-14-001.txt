<CHAPTER ID="001">
Otvorenie schôdze (prvá schôdza novozvoleného Parlamentu) 
<SPEAKER ID="004" NAME="Predseda">
Vážené dámy a vážení páni, v súlade s ustanoveniami zákona o voľbe zástupcov do Európskeho parlamentu s využitím priameho všeobecného hlasovacieho práva otváram prvú povolebnú schôdzu Európskeho parlamentu.
<P>
(potlesk)
<P>
Prosím, povstaňme, zaznie európska hymna.
<P>

<P>
Dámy a páni, srdečne vás vítam na prvej schôdzi Európskeho parlamentu po voľbách a blahoželám vám všetkým: opätovne zvoleným poslancom i tým, ktorí boli zvolení po prvý raz. O čosi menej ako polovica zo 736 poslancov bola do Európskeho parlamentu zvolená po prvý raz. Mimoriadne povzbudivé je, že 35 % poslancov sú ženy - takéto vysoké zastúpenie žien sme v Európskom parlamente dosiaľ nikdy nemali.
<P>
(potlesk)
<P>
170 miliónov občanov odovzdalo svoje hlasy a naša práca slúži veľkému cieľu: zjednotiť náš kontinent! Pri tejto práci nesmieme nikdy zabudnúť, že Európska únia je založená na hodnotách. Ľudská dôstojnosť, ľudské práva, sloboda, demokracia, princípy právneho štátu a mier sú základmi nášho počínania. Spája nás solidarita. Rád by som vás požiadal: zaistite, že vzájomný rešpekt navždy zostane hlavným princípom nášho konania. Ak sa na tomto zhodneme, úspech nás neminie. A teraz sa dajme do práce!
