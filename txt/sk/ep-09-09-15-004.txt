<CHAPTER ID="004">
Imigrácia, úloha Frontex-u a spolupráca medzi štátmi (rozprava) 
<SPEAKER ID="017" NAME="Predseda">
Ďalším bodom programu sú vyhlásenia Rady a Komisie o úlohe agentúry Frontex a spolupráci medzi štátmi.
<SPEAKER ID="018" NAME="Tobias Billström" LANGUAGE="SV">
Vážený pán predseda, otázky týkajúce sa migrácie sú v činnosti EÚ vždy aktuálne. Pri riešení migračných tokov je dôležitým prvkom hraničná kontrola. Voľný pohyb osôb v EÚ a chýbajúce kontroly na vnútorných hraniciach prinášajú spoločnú zodpovednosť a zvýšenú požiadavku na správne a účinné riadenie našich vonkajších hraníc.
<P>
Európska agentúra pre riadenie operačnej spolupráce na vonkajších hraniciach členských štátov Európskej únie (Frontex) zodpovedá za koordináciu a podporu úsilia členských štátov s cieľom monitorovať a kontrolovať vonkajšie hranice EÚ. Agentúra Frontex predstavuje dôležitý prvok stratégie integrovaného riadenia hraníc EÚ. Od začatia jej prevádzky v roku 2005 sa jej kapacity postupne rozšírili. V súlade so zvýšením rozpočtu agentúra Frontex v súčasnosti zohráva v súvislosti s kontrolou vonkajších hraníc EÚ ešte väčšiu úlohu pri riadení operačnej spolupráce medzi členskými štátmi.
<P>
Agentúra v súčasnom období koordinuje niekoľko spoločných operácií a pilotných projektov na námorných, pozemných a vzdušných hraniciach zameraných na boj proti nezákonnému prisťahovalectvu s osobitným dôrazom na určité vysoko rizikové oblasti, ako sú južné námorné hranice EÚ, ale operácie prebiehajú aj na severných a východných hraniciach. V Rade sme pri viacerých príležitostiach zdôraznili potrebu rozvoja a posilnenia agentúry Frontex. Závery Rady z roku 2008 poskytujú politické priority na jej ďalší rozvoj. Z krátkodobého hľadiska sa zdôraznilo, že je nutné agentúre Frontex prideliť potrebné prostriedky a v maximálnej miere využiť vybavenie poskytnuté členskými štátmi v rámci centrálneho záznamu technického vybavenia (CRATE). Rada rovnako naliehavo požiadala agentúru Frontex, aby upevnila spoluprácu s ďalšími orgánmi hraničnej kontroly vrátane colných orgánov a tiež spoluprácu s tretími krajinami v súvislosti s hraničnou kontrolou.
<P>
Z dlhodobého hľadiska sa zdôraznilo, že budúci rozvoj operácií agentúry Frontex by mal byť aj naďalej vykonávaný vo viacerých fázach. Rada privítala plán Komisie na preskúmanie možnosti rozšírenia mandátu agentúry Frontex s cieľom umožniť zvýšenú spoluprácu s tretími krajinami. V súčasnosti prebieha hodnotenie nariadenia o agentúre Frontex a Komisia predloží návrh na možné zmeny a doplnenia začiatkom roka 2010. Rada spoločne s Európskym parlamentom s radosťou prijme stanovisko k pozmeňujúcim a doplňujúcim návrhom zo strany Komisie.
<P>
Aj v Európskom pakte o prisťahovalectve a azyle, ktorý prijala Európska rada v októbri 2008, sa zdôraznilo, že je potrebné posilniť úlohu tejto agentúry a prostriedky na spoluprácu. V pakte sa spomína aj možnosť zriadenia samostatných špecializovaných úradov v rámci agentúry Frontex, pretože podmienky, napríklad medzi pozemnou hranicou na východe a námornou na juhu, sa výrazne líšia. Na základe udalostí v Stredozemí Európska rada vo svojich záveroch z júna 2009 zdôraznila aj potrebu zvýšiť úsilie s cieľom predchádzať a bojovať s nezákonným prisťahovalectvom a predchádzať akýmkoľvek budúcim ľudským tragédiám na južnej námornej hranici EÚ. Osobitný dôraz sa kládol na potrebu sprísniť hraničné kontroly a potrebu jasných predpisov pre spoločné hliadky a pre zaobchádzanie so zachránenými osobami, ako aj na zvýšené využívanie spoločných návratových letov.
<P>
Na záver by som rád objasnil skutočnosť, že situácia v Stredozemí sa nevzťahuje len na prijímanie opatrení v oblasti hraničnej kontroly. Táto situácia si vyžaduje široké spektrum krátkodobých aj dlhodobých opatrení. Východiskom v tomto smere by mal byť globálny prístup EÚ k migrácii, ktorého súčasťou je spolupráca a opatrenia v rámci celej oblasti migračnej politiky. Základom je posilnená spolupráca s krajinami pôvodu a tranzitnými krajinami. Je potrebné zintenzívniť dialóg s tretími krajinami v oblastiach, akými sú zákonné prisťahovalectvo, migrácia a rozvoj, vytváranie kapacít a návrat do vlasti v prípade osôb, ktoré nepotrebujú ochranu. Tento dialóg sa musí zakladať na zásadách solidarity a spoločnej zodpovednosti.
<SPEAKER ID="020" NAME="Jacques Barrot" LANGUAGE="FR">
Vážený pán predsedajúci, migrácia predstavuje prioritnú otázku, ktorá vo vysokej miere zamestná túto inštitúciu. Rád by som poďakoval pánovi Tobiasovi Billströmovi, ktorý je s touto problematikou dobre oboznámený.
<P>
Sme v štádiu prípravy prisťahovaleckej politiky, ktorá je založená na troch pilieroch: dodržiavaní práva na azyl, boji proti nezákonnému prisťahovalectvu a na európskej koordinácii s cieľom umožniť zákonnú migráciu.
<P>
Prístup na územie EÚ je potrebné dosiahnuť v súlade s istými predpismi, s vnútroštátnymi politikami a so spoločnými normami, ktoré Únia uplatňuje, a nie nezákonným spôsobom, často za cenu ľudských životov. Je žiaducejšie, aby Stredozemie zostalo spojením medzi našimi civilizáciami, a nie miestom utrpenia a zármutku.
<P>
Problém nezákonného prisťahovalectva nemôžu vyriešiť výhradne tie členské štáty, ktoré sú tomuto problému osobitne vystavené z dôvodu, že ich hranice sa kryjú s vonkajšou hranicou Únie. Je skutočne dôležité, aby v súvislosti s týmto problémom preukázali solidaritu všetky členské štáty EÚ. Únia už prijala spoločné predpisy, vyhradila na tento účel prostriedky a vypracovala dôležité opatrenia. Aj napriek tomu je pravda, že vzhľadom na rozsah nezákonných migračných tokov budú potrebné nové iniciatívy.
<P>
Problém nezákonného prisťahovalectva si, samozrejme, naozaj vyžaduje účinnú stratégiu prevencie, ktorú ako partneri uplatnia všetky štáty nachádzajúce sa na migračných trasách. Európska únia robí pre rozvoj týchto dialógov a tejto spolupráce všetko, čo je v jej silách. Cieľom tohto globálneho prístupu je zaoberať sa všetkými hlavnými aspektmi prisťahovalectva naraz a vyváženým spôsobom. Ako práve uviedol pán Billström, týmto prístupom sa riadi naša práca v Stredozemí, ktoré je miestom stretávania migračných tokov prichádzajúcich z rôznych regiónov a prechádzajúcich cez rôzne krajiny v Ázii a v Afrike.
<P>
Komisia prijala pevný záväzok podporovať primerané rámce dvojstrannej regionálnej spolupráce. Z dôvodu nárastu neprijateľných ľudských tragédií som odcestoval na tieto európske prístupové miesta: na Lampedusu, na Maltu, na Kanárske ostrovy a do Grécka. Začal som rokovania v rámci Komisie a zmienil som sa o návrhoch týkajúcich sa jednotnejšej a účinnejšej európskej politiky pred svojimi kolegami ministrami z Rady.
<P>
Následne vykonaná práca vytvorila základ pre súbor rozhodnutí, ktoré prijala v júni Európska rada. Odvtedy pracuje Komisia na troch hlavných témach. Prvou je azyl. Európska rada vyzvala na koordináciu dobrovoľných opatrení týkajúcich sa vnútorného rozdelenia príjemcov medzinárodnej ochrany s miestom bydliska v členských štátoch, ktoré sú najviac vystavené týmto tlakom. Komisia na túto výzvu reagovala v júli spustením pilotného projektu na pomoc Malte. Tento projekt poskytol členským štátom, ktoré budú ochotné prejaviť solidaritu s Maltou, príležitosť financovania zo strany Spoločenstva. Doposiaľ Francúzsko súhlasilo s presídlením takmer 100 utečencov na svoje územie. Bol by som rád, dámy a páni, keby toto gesto zopakovali aj ostatné členské štáty.
<P>
Dňa 2. septembra som tiež predniesol Európskemu parlamentu a Rade oznámenie, ktoré obsahovalo návrh spoločného programu EÚ pre presídľovanie utečencov z tretích krajín. Pán Billström, viem, že tento program je vám veľmi blízky. Načrtáva spoločné každoročné priority v súvislosti s presídľovaním, ako aj návrhy na účinnejšie využitie finančnej pomoci poskytovanej členským štátom v rámci Európskeho fondu pre utečencov.
<P>
Európsky podporný úrad pre azyl musí byť schopný zohrávať vedúcu úlohu pri účinnej realizácii týchto iniciatív. Návrh nariadenia Komisie o vytvorení tohto úradu v súčasnosti skúmajú inštitúcie Spoločenstva. Bol by som naozaj rád, keby sa podarilo Parlamentu a Rade dospieť počas švédskeho predsedníctva k dohode, aby podporný úrad začal svoju činnosť v roku 2010. Veľmi sa spolieham na našu Komisiu a na švédske predsedníctvo. To je v súvislosti s problematikou azylu všetko.
<P>
Druhou témou sú vonkajšie hranice. Ako veľmi dobre vysvetlil pán Billström, Európska rada chce, aby sa posilnili operácie hraničnej kontroly, ktoré koordinuje agentúra Frontex. Požiadala nás o stanovenie jasných pravidiel pre zapojenie spoločných hliadok a presných ustanovení pre vylodenie zachránených osôb a pre organizáciu spoločných návratových letov.
<P>
Musíme preskúmať aj možnosti spolupráce agentúry Frontex s tretími krajinami. Rozpočet na financovanie operácií agentúry Frontex v roku 2009 sa zvýšil na 36 miliónov EUR a v súčasnosti sa zaoberáme spôsobom, akým môže agentúra Frontex uskutočňovať návrat nezákonných migrantov do vlasti.
<P>
Je potrebné zdôrazniť, že operácie hraničnej kontroly sa vykonávajú v súlade s právom Spoločenstva, predovšetkým v súlade s Kódexom schengenských hraníc. Je nutné dodržiavať základné práva a zákaz návratu. V prímorských oblastiach je tiež nutné vykonávať tieto činnosti v súlade s medzinárodným námorným právom. Tieto predpisy však členské štáty nevykladajú a neuplatňujú jednotne. Preto sa pokúsime sledovať, akým spôsobom je možné tieto predpisy vylepšiť a objasniť, aby bolo možné lepšie uplatňovať právo Spoločenstva a medzinárodné právo v súvislosti s týmito operáciami.
<P>
Intenzívne sa zaoberáme aj prípravou návrhu umožňujúceho zmeny nariadenia o zriadení agentúry Frontex a o jej pracovných metódach. Tento návrh bude predložený začiatkom roka 2010. Bude predmetom správy Európskeho parlamentu a hodnotenia, ktoré agentúra vykoná podľa článku 33 nariadenia o agentúre Frontex. Cieľom je optimalizácia a posilnenie úlohy agentúry Frontex v záležitostiach hraničnej spolupráce.
<P>
Prejdem k tretej téme. Európska rada zdôraznila potrebu posilnenej spolupráce s hlavnými krajinami pôvodu a tranzitnými krajinami a požiadala Komisiu o preskúmanie možných spôsobov spolupráce s týmito krajinami v praxi. V nadväznosti na túto požiadavku vynaložila Komisia veľké úsilie na zintenzívnenie dialógu a spolupráce s Líbyou a Tureckom, ktoré predstavujú kľúčové krajiny v súvislosti s trasami nezákonnej migrácie v Stredozemí.
<P>
Pán Billström a ja sme v júli v súvislosti s Líbyou zaslali našim líbyjským partnerom list, v ktorom sme im navrhli spoluprácu vo viacerých oblastiach. Cieľom tejto spolupráce je zaručiť spoločné a vyvážené riadenie migračných tokov z Líbye. Vysvetlili sme líbyjským úradom, že sme im ochotní pomôcť nielen posilniť ich možnosti predchádzania nezákonnému vstupu na ich územie a výstupu z neho, ale aj zlepšiť zaobchádzanie s migrantmi v súlade s ľudskými právami a medzinárodnými predpismi a určiť tých, ktorí potrebujú medzinárodnú ochranu, a pomôcť im.
<P>
Komisia už spolufinancuje pilotné opatrenia prostredníctvom Úradu Vysokého komisára Organizácie Spojených národov pre utečencov, Medzinárodnej organizácie pre migráciu a talianskeho ministerstva vnútra. Jediným spôsobom, ako našu činnosť vykonávať v požadovanom rozsahu, je však jasný záväzok zo strany líbyjských úradov. Pán Billström, netajím sa tým, že sa neviem dočkať odpovede na náš list.
<P>
Pokiaľ ide o Turecko, generálny riaditeľ Generálneho riaditeľstva Komisie pre spravodlivosť, slobodu a bezpečnosť Jonathan Faull dnes rieši pracovnú úlohu v Ankare, kde má preskúmať rozsah a spôsob zintenzívnenia spolupráce, ktorá by povzbudila turecké úrady, aby sa viac zapojili do zodpovednejšej formy riadenia migrácie s cieľom opätovne prijímať nezákonných prisťahovalcov a predovšetkým poskytovať medzinárodnú ochranu utečencom. Ak budú Turecko a Líbya ochotné prijať naše ponuky, budeme môcť spolu s pánom Billströmom do konca roka tieto krajiny navštíviť.
<P>
Nakoniec by som sa rád zmienil o Štokholmskom programe, ktorý sa musí stať základom účinnejšej spoločnej politiky a ktorý nám umožní presadzovať koordinované prisťahovalectvo v duchu Európskeho paktu o prisťahovalectve a azyle. Naše návrhy sme predložili v júni a počas neformálnej ministerskej rozpravy organizovanej v júli švédskym predsedníctvom sa stretli s priaznivým ohlasom.
<P>
Nebudem znova opakovať to, o čom som sa už zmienil, teda tri hlavné témy tejto politiky. Ide o spoločný azylový systém v súlade s našimi humanitárnymi tradíciami, účinnejšiu kontrolu nezákonného prisťahovalectva prostredníctvom integrovanejšieho riadenia našich vnútorných hraníc a našej vízovej politiky a potom, samozrejme, o väčšiu účinnosť nášho boja proti obchodovaniu s ľuďmi a o zavádzanie konkrétnej politiky návratu zameranej na dlhodobú opätovnú integráciu migrantov do ich pôvodného spoločenstva. Rovnako ide aj o otvorenie sa zákonnej migrácii v rámci, ktorý zaručí uspokojenie potrieb hostiteľských krajín. Nebude sa zabúdať ani na potreby krajín pôvodu alebo na dodržiavanie práv migrantov.
<P>
To je všetko. Pán predsedajúci, dámy a páni, mierne som prekročil svoj rečnícky čas. Zdôraznením hlavných tém politiky, európskej stratégie, ktorá, ako pevne verím, začína v súčasnom období nadobúdať kontúry, som však chcel nadviazať na veľmi rozumné vysvetlenia pána Billströma. Naše členské štáty musia ešte stále preukazovať plnú solidaritu a odhodlanie potrebné na zavádzanie tejto stratégie. Vo veľkej miere sa spolieham, že nám Európsky parlament v tejto záležitosti pomôže.
<SPEAKER ID="021" NAME="Simon Busuttil" LANGUAGE="MT">
Ďakujem vám, pán predsedajúci. Aj ja by som rád privítal pána ministra Billströma a predovšetkým podpredsedu Európskej komisie, pána Jacqua Barrota. Pán predsedajúci, dovoľte mi zablahoželať a poďakovať pánovi podpredsedovi Európskej komisie za značné a skutočné úsilie, ktoré vyvinul v oblasti prisťahovalectva a azylu. Rád by som vyjadril svoje uznanie a vďaku pánovi Barrotovi za nadšenie, s ktorým túto prácu vykonáva, a za konkrétne iniciatívy, ktoré v tejto zložitej, kontroverznej a citlivej oblasti začal. Tým sa dostávam k prvému bodu, na ktorý by som rád upozornil, pán predsedajúci. Týka sa zložitosti tejto témy.
<P>
Je jednoduché ukazovať prstom na tú či onú krajinu. Musíme však starostlivo a dôkladne analyzovať situáciu. Inak riskujeme, že sa staneme obeťou absurdnosti. Uvediem príklad. Nedávno bola voči talianskej vláde namierená kritika, pretože okamžite poslala prichádzajúcich prisťahovalcov späť do Líbye. Je však potrebné pochopiť aj to, že vďaka krokom Talianska sa tento rok značne znížil počet prisťahovalcov, ktorí sa rozhodli podstúpiť hazardnú cestu a riskovať svoj život.
<P>
Je dôležité si uvedomiť, že tento systém návratu zasadil organizovanému zločinu a obchodníkom s ľuďmi obrovskú ranu. Znamená to, že kým je nepochybne potrebné dodržiavať právo prisťahovalcov na azyl, je rovnako žiaduce aj vytrvanie v našom úsilí, aby sme raz a navždy zastavili túto tragédiu, ktorá sa v Stredozemí odohráva. Takisto je dôležité aj pokračovať v boji proti obchodníkom s ľuďmi využívajúcim utrpenie a ťažkosti prisťahovalcov, ktorí sa snažia dostať do Európy.
<P>
Z uvedeného dôvodu je potrebné mať neustále na pamäti zložitosť tejto problematiky. Chcel by som spomenúť niektoré ďalšie body. Musíme zlepšiť agentúru Frontex, najmä v súvislosti s možnou spoluprácou, ktorá by mohla nastať medzi krajinami a ktorej súčasťou sú konkrétne otázky týkajúce sa napríklad politík návratu súvisiace s viac ako jednou krajinou. Agentúra Frontex, žiaľ, v tejto oblasti ešte nevynaložila dostatočné úsilie. Iniciatívy, o ktorých hovoril pán podpredseda Barrot, si tiež zaslúžia pozornosť. Ide napríklad o spoločný program pre presídľovanie, pilotný projekt pre krajiny ako Malta a o zriadenie úradu pre azyl. Sú to iniciatívy, ktoré je potrebné bezodkladne zaviesť. Na záver, ďalším rovnako dôležitým faktorom, ktorý si zaslúži pozornosť, je spolupráca s Líbyou a ďalšími tretími krajinami, ktoré sú pre prisťahovalcov východiskovými bodmi. Bez spolupráce s týmito krajinami sa nedostaneme nikam.
<SPEAKER ID="022" NAME="Juan Fernando López Aguilar" LANGUAGE="ES">
Vážený pán predsedajúci, pán Billström, pán komisár Barrot, súhlasím s významom a podporujem dôraz, ktoré predsedníctvo a Komisia pripisujú označeniu tohto problému za jednu z najvplyvnejších stránok globalizácie, ktorá potrebuje európsku reakciu.
<P>
Európa dokáže v tejto oblasti prispieť tým, že pridá hodnotu riadeniu jednému z najjednoznačnejších rozmerov globalizácie, konkrétne nebývalému rozmeru vzniknutému v dôsledku migrácie, a teda migračných tokov a ich vplyvu na všetky dôležité oblasti európskej integrácie.
<P>
Tento jav nedokáže vyriešiť žiadny z členských štátov samostatne, len vlastnými silami. Preto potrebujeme spoločnú politiku, ktorá ešte stále nie je vypracovaná. Všetko, čo sa pre vypracovanie tejto spoločnej politiky, ktorú je potrebné rozvíjať, urobilo, sa malo uskutočniť v kontexte európskej ústavy a Lisabonskej zmluvy. Táto politika však ešte stále nie je vypracovaná. Všetky podniknuté kroky sa uskutočnili v očakávaní ďalších potrebných krokov a sú stále vo veľmi skorej fáze.
<P>
Samozrejme, je jasné, že táto reakcia musí byť v súlade s európskou identitou. Preto je prvoradé odhodlanie napraviť nezrovnalosti už v zárodku, a to prostredníctvom posilnenia rozvojovej spolupráce.
<P>
Po druhé, potrebujeme posilniť boj proti politickému a zločineckému rozmeru tohto javu tým, že sa budeme zaoberať aj organizáciami, ktoré obchodujú s ľudskými bytosťami. Zároveň musíme zlepšiť informovanosť o rizikách nezákonného prisťahovalectva a nezákonnom obchodovaní s ľuďmi, školeniach priamo na mieste a nezákonnom zamestnávaní. Súčasťou reakcie musí byť zákonná migrácia ako alternatíva k nezákonnému prisťahovalectvu.
<P>
Nakoniec, musíme prijať skutočný záväzok dodržiavať ľudské práva. Jeho súčasťou sú rozmery azylu a utečencov a rovnako aj dodržiavanie Európskeho paktu o prisťahovalectve a azyle, ktorý bol podpísaný v októbri 2008.
<P>
Medzitým však musíme posilniť vonkajšiu európsku hranicu, čo sa týka kontroly aj našej spoločnej zodpovednosti za ňu. Vplyv nezákonného prisťahovalectva v Taliansku, Španielsku alebo Grécku, zrejmý v Španielsku v súvislosti s južnou hranicou v Stredozemí a rovnako aj na Kanárskych ostrovoch, kam prichádzajú kanoe plné zúfalých ľudí, nie je výsostne španielskou alebo talianskou záležitosťou. Ide o európsku záležitosť, ktorá si vyžaduje nielen solidaritu so Španielskom alebo Talianskom alebo dokonca len nádej, že Španielsko a Taliansko budú vo svojich dvojstranných vzťahoch s africkými krajinami dodržiavať európsky model. Nie, ide o spoločnú zodpovednosť, ktorá si vyžaduje spoločnú reakciu.
<P>
Z tohto dôvodu Výbor pre občianske slobody, spravodlivosť a vnútorné veci podporuje posilnenie agentúry Frontex a tiež zvýšenie jej rozpočtu. Dúfame, že tento Parlament toto úsilie podporí, pretože podporujeme dôraz a dôležitosť, ktorú švédske predsedníctvo tejto záležitosti prikladá.
<SPEAKER ID="023" NAME="Sonia Alfano">
v mene skupiny ALDE. - (IT) Vážený pán predsedajúci, dámy a páni, ďakujem pánom Barrotovi a Billströmovi. Dňa 31. augusta som Komisii položila prioritnú otázku. Je pravda, že počet migrantov, ktorí sa dostávajú na talianske a líbyjské pobrežie sa znížil, dôvodom je však zvýšenie počtu mŕtvych, ktorí zahynú v Stredozemnom mori.
<P>
Stredozemné more sa, žiaľ, v súčasnosti stáva masovým hrobom a vláda pána Berlusconiho, teda talianska vláda, podpísala s Líbyou dohodu, ktorá, nanešťastie, umožňuje Taliansku zamietnuť vstup nielen migrantom, ale aj utečencom z krajín, v ktorých je prenasledovanie alebo občianska vojna, ako napríklad v Somálsku a Eritrei, a upiera týmto chudákom právo na azyl, čím porušuje všetky medzinárodné predpisy, a to najmä Ženevský dohovor.
<P>
Rada by som vám pripomenula, že pre zásadu nevyhostenia neplatia geografické hranice a za žiadnych okolností sa o nej nemožno dohadovať alebo rokovať. Nechceme sa aj naďalej domnievať, že táto taliansko-líbyjská dohoda sa nakoniec zúži na hospodárske záujmy v hodnote približne 5 000 miliárd EUR.
<P>
Žiadam, aby Komisia - ak má takýto zámer - neuzavrela dohodu medzi EÚ a Líbyou, ktorá by bola podobná talianskej dohode. Dôsledky tejto odsúdeniahodnej dohody sme už videli. Opakujem, že táto dohoda, bohužiaľ, núti ľudí podstupovať utrpenie, pretože to, s čím sa stretávame, je utrpenie. Záchytné centrá, do ktorých sa dostávajú v Líbyi, sú na základe správ v tlači a tiež fotografií, napríklad fotografií, ktoré zachytávajú mnohých z týchto prisťahovalcov vo väzení Ganfuda vzdialenom 10 km od Bengázi, utrpením. Je to utrpenie a ja neverím, že je vysvetlené v ktorejkoľvek priateľskej či inštitucionálnej dohode.
<P>
Ako zdôraznil vysoký komisár Organizácie Spojených národov pre utečencov, zásada nevyhostenia zabraňuje tomu, aby sa ľudia vrátili na územia, na ktorých by ich životy mohli byť v potenciálnom nebezpečenstve alebo by mohla byť ohrozená ich sloboda. Návrat týchto ľudí späť do Líbye, ktorá, opäť zdôrazňujem, ani nepodpísala, ani neratifikovala Ženevský dohovor, sa zdá jednoducho neuveriteľný. Navyše, aby som ešte priliala olej do ohňa, nezákonné prisťahovalectvo je v Taliansku trestný čin. Tak napríklad po dramatickom vylodení koncom augusta, pri ktorom prišlo o život mnoho Somálčanov, bolo tých pár, myslím štyria alebo piati, ktorým sa podarilo dostať do cieľa, okrem iného obvinených z prisťahovalectva a z uvedeného dôvodu sú v súčasnosti podľa talianskeho práva trestne stíhaní.
<P>
Vyzývam preto Komisiu, aby prijala reálne opatrenia, aby posúdila, či je dohoda medzi Talianskom a Líbyou v súlade s medzinárodným právom, a aby v konečnom dôsledku dosiahla rozhodujúcu zmenu, a to, samozrejme, tak, že nepodporí hanebnú politiku talianskej vlády.
<SPEAKER ID="024" NAME="Hélène Flautre" LANGUAGE="FR">
Vážený pán predsedajúci, naša posledná rozprava po tragédii v Stredozemí sa uskutočnila 1. apríla.
<P>
Určite si spomínate, že stovky migrantov zahynuli neďaleko líbyjského pobrežia. Žiadali sme vyšetrovanie. Do dnešného dňa sme nedostali žiadne informácie v súvislosti s okolnosťami tejto tragédie.
<P>
Odvtedy, ako viete, sa v polovici augusta neďaleko Lampedusy našlo 73 mŕtvych Afričanov. Po dlhej dobe sa v maltských vodách 25. augusta nakoniec podarilo zachrániť 57 eritrejských migrantov. Dňa 31. augusta bol 75 Somálčanom zamietnutý vstup do Líbye.
<P>
Vonkajšie hranice Európskej únie sa stali skutočne vražednými. Je to aj názov správy, ktorú onedlho uverejní MVO "Migreurop". Dámy a páni, vyzývam vás, aby ste si ju zaobstarali a podrobne prečítali.
<P>
Pán Barrot, v tejto situácii poukazujete na niektoré kľúčové otázky. Zmieňujete sa o práve na azyl, o práve na medzinárodnú ochranu. Mali by ste spomenúť aj právo každej osoby na odchod z akejkoľvek krajiny a povinnosť každého človeka pomáhať iným bez ohľadu na ich totožnosť. To je medzinárodné námorné právo. Uvedené situácie sú na vzostupe a stále častejšie k nim dochádza aj na hranici medzi Tureckom a Gréckom. Preto neverím, pán Barrot, že posilnenie prostriedkov agentúry Frontex bude odpoveďou na túto situáciu.
<P>
Som presvedčená, že Európska únia je v súčasnosti proti svojmu vlastnému projektu. Európska únia sa zrodila z odmietania popierania ľudskej dôstojnosti a tak to musí aj zostať.
<SPEAKER ID="025" NAME="Timothy Kirkhope">
v mene skupiny ECR. - Vážený pán predsedajúci, spoločný program EÚ pre presídľovanie vytvorený Komisiou má určite vznešené ambície, ktorých cieľom je podporiť užšiu spoluprácu medzi národnými vládami v oblasti presídľovania utečencov a žiadateľov o azyl. Ako britského konzervatívca ma však aj naďalej znepokojuje jeho realizácia. Nechceme, aby aj naďalej pretrvávali podobné problémy, aké sme mali v Sangatte vo Francúzsku.
<P>
Samozrejme, myslím si, že spolupráca a solidarita v Európskej únii je pri rozpravách o záťaži, ktorú znášajú národy, dôležitá, musíme však lepšie rozlišovať medzi ekonomickými migrantmi a žiadateľmi o azyl. Očividne majú právo na to, aby našli útočisko. Musíme však mať aj právne predpisy, ktoré jednotlivým štátom nezväzujú ruky v súvislosti s tým, kto má byť prijatý a komu má byť udelený azyl. Kolektívny prístup podobný tomu, aký navrhuje Komisia, by mohol v jednotlivých štátoch EÚ znížiť schopnosť rozhodovať o týchto záležitostiach.
<P>
Zároveň si však myslím, že najväčšou prioritou by malo byť zabezpečenie južných hraníc. Agentúra Frontex musí v tomto smere zohrávať významnejšiu úlohu, aby vystupovala ako výrazný odstrašujúci prostriedok pre ekonomických migrantov, ktorí chcú podstúpiť riskantný výlet cez Stredozemie. Musíme byť dôraznejší voči rôznym tretím krajinám, ktoré nezodpovedným spôsobom podporujú tieto činnosti. Komisia tvrdí, že o počte ľudí, ktoré štáty prijmú, rozhodnú nakoniec ich národné vlády. Británia a ostatné krajiny tak nebudú nútené prijímať veľké množstvo ekonomických migrantov, ktorých nedokážu zvládnuť alebo podporiť v tomto hospodársky náročnom období. Je to potrebné a správne. Krajiny ako Británia potrebujú záruky, že naša azylová a prisťahovalecká politika nám umožňuje rozhodnúť sa, a rovnako záruky, že prístup EÚ zostane prístupom otvorenej spolupráce a nie spolupráce nátlaku.
<SPEAKER ID="026" NAME="Willy Meyer" LANGUAGE="ES">
Vážený pán predsedajúci, pán Billström, pán komisár Barrot, začiatok tohto legislatívneho obdobia nám ponúka vynikajúcu príležitosť na prehodnotenie našej prisťahovaleckej politiky.
<P>
Naša súčasná prisťahovalecká politika je založená na očividnom pokrytectve a cynizme. Tvrdíme, že európsky projekt by nebol možný bez migrujúcich pracovníkov, a predsa ich trestne stíhame prostredníctvom právnych predpisov, akými sú smernica o návrate, ktorú výstižne nazývajú aj "smernicou hanby" a v ktorej sa nedodržiavajú zásady a hodnoty Európskej únie.
<P>
Tejto politike snahy o zmenu Európy na pevnosť v tomto krízovom období, ktoré je trojitou krízou z hľadiska potravinového, finančného a energetického, nerozumejú všetci, pretože naša práca je nedostatočná a jej smerovanie nesprávne. Ak je Európa potrebná a ak je potrebná predovšetkým vďaka migrujúcim pracovníkom, musíme rešpektovať všetky ich práva a nesmieme z nich robiť zločincov, ako to robí Európska únia. Tento prístup jednoducho prináša viac bolesti do rodín, ktoré sa len snažia uniknúť pred vojnou alebo hladom.
<P>
Preto by malo byť navštívenkou na budúcoročný jarný samit vedúcich predstaviteľov štátov alebo vlád v Madride, na ktorom sa stretnú zástupcovia štátov Európskej únie, Latinskej Ameriky a Karibiku, zrušenie tejto "smernice hanby", ktorá nie je v súlade s našimi zásadami a hodnotami a ktorej nerozumie žiadna z vlád, najmä v Latinskej Amerike a v Karibiku, odkiaľ prichádzajú do Európskej únie tisícky migrujúcich pracovníkov.
<P>
Vyzývam preto, aby sa dôkladne zvážila možnosť zrušiť túto "smernicu hanby".
<SPEAKER ID="027" NAME="Gerard Batten">
v mene skupiny EFD. - Vážený pán predsedajúci, opatrenia, o ktorých diskutujeme, sú súčasťou existujúcej takzvanej oblasti spravodlivosti, slobody a bezpečnosti, do ktorej patrí aj prisťahovalectvo. Ide o spoločnú prisťahovaleckú a azylovú politiku a nech už britská vláda klame svojim občanom, koľko chce, my vieme, že v konečnom dôsledku majú v pláne, aby bola Británia touto politikou viazaná.
<P>
Univerzálna prisťahovalecká politika však bude pre Britániu nevhodná. Británia patrí medzi najhustejšie obývané krajiny na svete. Hustota jej obyvateľstva je prekvapivo vyššia ako hustota obyvateľstva Indie, Číny či Japonska. Súčasný počet prisťahovalcov do Británie v čistom vyjadrení je približne 230 000 ročne a spôsobuje prírastok obyvateľstva viac ako 1 milión nových ľudí každých päť rokov. Počet obyvateľov sa zvýši zo súčasných rekordných 61,4 miliónov na približne viac ako 70 miliónov do roku 2031 a bude aj naďalej výrazne vzrastať. Celý tento nárast je spôsobený prisťahovalectvom a deťmi, ktoré sa rodia prisťahovalcom.
<P>
Strana za nezávislosť Spojeného kráľovstva nie je proti určitej miere prisťahovalectva, je však potrebné prísne ho kontrolovať a malo by byť prospešné pre Britániu a nie pre Európsku úniu či niekoho iného. Británia nepotrebuje spoločnú európsku prisťahovaleckú politiku. V súčasnosti potrebujeme zastaviť hromadné prisťahovalectvo a zaviesť prísne vymedzenú a kontrolovanú prisťahovaleckú politiku. Mali by sme uplatňovať ustanovenia dohovoru o utečencoch z roku 1951, na základe ktorého majú hľadať útočisko v prvej bezpečnej krajine určenia, do ktorej sa dostanú, a tou nie je malý ostrov neďaleko pobrežia Európy zvaný Británia.
<P>
Mali by sme skoncovať s podporou multikulturalizmu, ktorý je rozvratný a je návodom na konflikt, a mali by sme asimilovať a začleniť súčasných migrantov do spoločnej kultúry tak, aby rešpektovali spoločný súbor politických a právnych inštitúcií. V Británii by nemalo byť miesto, a predpokladám, že nikde v Európe, pre právo šaría.
<SPEAKER ID="028" NAME="Louis Bontes" AFFILIATION="NI">
(NL) Vážený pán predsedajúci, agentúra Frontex nefunguje. Rozpočet pre operáciu Poseidon, ktorá v súčasnosti prebieha, je 11 miliónov EUR. Nemá to zmysel. Sú to peniaze vyhodené von oknom. Jediným riešením je priamy návrat a rázne opatrenia namierené proti krajinám, ktoré umožňujú toto prisťahovalectvo. Spoločná azylová a prisťahovalecká politika nie je v záujme holandských občanov. Holandská Strana za slobodu, v mene ktorej vystupujem, je dôrazne proti tejto politike. Jej výsledkom bude to, že do Európy bude prichádzať ešte viac ľudí bez perspektívy. Holandskí občania nepotrebujú solidaritu, potrebujú, aby sme na tomto mieste bránili holandské záujmy. Skoncujme s ňou teda.
<P>
Rád by som reagoval aj na švédske predsedníctvo. Zastáva názor, že Európa by mala naďalej otvárať svoje hranice masovému prisťahovalectvu v záujme pracovného trhu. Strana za slobodu to kategoricky odmieta. Je to dymová clona, ktorá umožní hromadné prisťahovalectvo. Všimnite si, čo sa odohráva vo veľkých mestách, pozrite sa na obrovské problémy, ktorým čelia. Myslite na vašich vlastných občanov, na svoju krajinu, myslite na vlastnú kultúru. My v každom prípade budeme. Rád by som dodal, že čo je veľa, to je veľa. Skoncujme s hromadným prisťahovalectvom, zašlo už dostatočne ďaleko.
<SPEAKER ID="029" NAME="Agustín Díaz de Mera García Consuegra" AFFILIATION="PPE">
(ES) Vážený pán predsedajúci, pán podpredseda Komisie, pán úradujúci predseda Rady, úlohy v oblasti migrácie sú rovnaké a rovnaké je aj naše odhodlanie ich splniť.
<P>
Sú to nasledujúce úlohy: prvou je posun smerom k spoločnej prisťahovaleckej politike, druhou je výrazné skvalitnenie organizácie zákonnej migrácie, treťou je skvalitnenie postupov integrácie. Štvrtou úlohou je mimoriadne odhodlaný boj proti nezákonnému alebo tajnému prisťahovalectvu, piatou je ďalší rozvoj agentúry Frontex. Šiesta úloha má za cieľ zlepšenie postupov, dohovorov a dohôd s krajinami pôvodu a tranzitnými krajinami a siedma dosiahnutie pokroku v oblasti spoločnej azylovej politiky.
<P>
Európsky podporný úrad pre azyl sa musí v roku 2010 stať spravodlivým, náležitým a rovnostárskym úradom, ktorý rozdeľuje zodpovednosť spôsobom zaručujúcim solidaritu a ktorý ponúka ďalší pokrok v oblastiach medzinárodnej alebo doplnkovej ochrany.
<P>
Čo sa týka agentúry Frontex, ide o otázku koordinácie a spolupráce, v žiadnom prípade nejde o nahradenie vnútroštátnych právomocí. Potreba rozšíriť misie agentúry Frontex na naše južné hranice, do južnej Európy, najmä do Stredozemia a na pobrežie Atlantického oceánu nie je len reakciou Európskej únie na migračný tlak, ktorý sa vyvíja v Grécku, na Malte, v Taliansku alebo Španielsku. Je to aj humanitárna reakcia na predchádzanie smrti a zabránenie dráme.
<P>
Len sa pozrite, čo sa stalo s rozpočtom agentúry Frontex. Zo 6 miliónov EUR v roku 2005 sa v roku 2010 dostala na 78 alebo 83 miliónov EUR. My sa však, pán predsedajúci, obávame toho, že agentúra Frontex nedokáže spravovať rozpočet, ktorý jej Parlament pridelil. To by bolo neprijateľné, pretože je potrebné riešiť mnohé problémy a misie.
<P>
Je veľmi dôležité, aby agentúra Frontex vdýchla život centrálnemu záznamu technického vybavenia (CRATE). Veľmi dôležité je aj to, aby záväzok členských štátov voči záznamu CRATE nadobudol účinnosť. Potrebujeme dosiahnuť väčšiu a lepšiu koordináciu s Europolom. Musíme riadiť Iconex, a, pán predsedajúci, pokiaľ ide o ochranu ľudských práv, musíme dosiahnuť väčšiu a lepšiu koordináciu medzi agentúrou Frontex a Medzinárodnou organizáciou pre migráciu a rovnako aj úradom UNHCR.
<P>
Toto sú naše úlohy a záväzky.
<SPEAKER ID="030" NAME="Claude Moraes" AFFILIATION="S&amp;D">
Vážený pán predsedajúci, nikto nepodceňuje obrovské ťažkosti pri vytváraní rovnováhy, o ktorých sa zmienil predseda nášho výboru, ani migračné tlaky, ktorým čelí Európska únia, ani tlaky, ktorým čelíme v Stredozemí. Počas tohto leta sa nám však opäť pripomenula krutá realita, s ktorou sa stretávajú migranti a žiadatelia o azyl, ktorí čelia prenasledovaniu a unikajú pred chudobou.
<P>
Agentúra Frontex nepochybne zohráva v prístupe Európy k migrácii kľúčovú úlohu. S budovaním koordinovanejšieho systému EÚ na riadenie našich vonkajších hraníc dôležitosť agentúry Frontex rastie. Naša skupina je preto presvedčená, že rozhodujúce je dosiahnutie správnej rovnováhy medzi poskytovaním prostriedkov agentúre Frontex, ako spomenulo veľa kolegov predo mnou, na jednej strane a zaručením, že agentúra Frontex bude lepšie chápať humanitárne hľadiská svojej práce na strane druhej. Ako môže napríklad agentúra Frontex pomôcť znížiť tragický počet zosnulých v mori, ktorých je za posledných 10 rokov viac ako 12 000? Do jej kompetencií je preto potrebné zahrnúť aj záchranné operácie na mori. Kľúčové sú, samozrejme, detaily. Mnohé z týchto politík musia fungovať v praxi a viem, že Parlament, Komisia a Rada sa o to pokúšajú.
<P>
Musíme zaručiť, že agentúra Frontex sa jednoducho nestane mechanizmom na zadržiavanie ľudí mimo Európy. Tým, ktorí oprávnene potrebujú ochranu, musíme zaručiť prístup na územie EÚ.
<P>
Pán komisár, hovorili ste o zásade nevyhostenia. Je dôležité, aby ste to zopakovali. Samozrejme, o situácii v Taliansku a Líbyi povedia viac moji talianski kolegovia, ale túto zásadu nesmie porušovať nikto a žiadna krajina.
<P>
Nachádzame sa v situácii, kde k nevyhosteniu dôjde dokonca aj v súvislosti s krajinami, ktoré nepodpísali dohovor z roku 1951. Je dôležité, aby sme presadzovali tieto ľudské práva. Nesmieme sa vyhýbať zodpovednosti poskytovať ochranu tým, ktorí ju potrebujú.
<P>
Preto musí byť agentúra Frontex súčasťou spravodlivého a vyváženého prístupu k migrácii a azylu. Musíme zaručiť zavádzanie azylového balíka a musíme zaručiť aj rovnováhu medzi zákonnou migráciou a ochranou utečencov.
<SPEAKER ID="031" NAME="Sarah Ludford" AFFILIATION="ALDE">
Vážený pán predsedajúci, britská tlač, ktorej k tomuto záveru pomohli paranoidní a euroskeptickí poslanci Európskeho parlamentu, vyvolala paniku, že budúci komisár pre základné práva, pozícia, ktorej vytvorenie pán Barroso schválil na návrh skupiny ALDE, donúti Spojené kráľovstvo prijímať viac žiadateľov o azyl z celej Európy.
<P>
Nie je to pravda. Ako potvrdil pán podpredseda Barrot, pilotný projekt na pomoc Malte je dobrovoľný a navrhovaný program pre presídľovanie utečencov odsúhlasených úradom UNHCR priamo z okolitých krajín Európy by tiež nemal byť povinný.
<P>
Žiaden prvok politiky EÚ nikdy neobsahoval kvóty alebo nátlak v súvislosti s prijímaním migrantov zo strany štátov. Skutočne sa však snažíme o dosiahnutie dobrovoľnej solidarity a naozaj dúfam, že budúcemu komisárovi pre základné práva sa podarí prispieť k tomu, aby sa zastavilo umieranie prisťahovalcov v Stredozemí.
<P>
V októbri pred desiatimi rokmi si EÚ stanovila cieľ vytvoriť spoločný azylový systém a koordinované migračné politiky. Je jasné, že i napriek značnému úsiliu, predovšetkým zo strany Európskej komisie s podporou poslancov Európskeho parlamentu, sme od týchto cieľov ešte ďaleko.
<P>
Hlavnou prioritou je dosiahnutie vhodného riadenia tokov, obyčajne zvaných zmiešanými tokmi utečencov a migrantov hľadajúcich prácu, aby sa dali rozlíšiť tieto dve skupiny. Preto potrebujeme u európskej verejnosti vzbudiť dôveru, pokiaľ ide o správne riadenie a rovnako o zastavenie strát na životoch a zaručenie ochrany osobám, ktoré na ňu majú nárok.
<P>
Ak ľudí na chatrných člnoch obrátime naspäť na more a nikdy neuznáme, že potrebujú ochranu, nedosiahneme žiadny z týchto cieľov. Som šokovaná vyjadrením pána komisára Barrota, že členské štáty neuplatňujú námorné právo jednotne. Takýto zmätok je neprijateľný. Agentúre Frontex je potrebné poskytnúť primerané prostriedky a musí dodržiavať práva jednotlivcov. Týmto jednotlivcom musí byť umožnené vylodenie a posúdenie ich postavenia azylanta a musia byť rozdelení na utečencov a tých, ktorí nie sú oprávnení zostať.
<P>
Členské štáty EÚ sa musia v prípade nedodržania tohto postupu dostaviť pred Európsky súdny dvor. Predstava, ako povedala moja kolegyňa Sonia Alfanová, že Líbya je schopná vykonávať túto prácu namiesto nás, je vzhľadom na hrubé porušovanie ľudských práv zo strany tejto krajiny úplne nemiestna.
<P>
Súčasťou racionálnej európskej prisťahovaleckej politiky by mal byť istý spoločný rámec kritérií pre ekonomickú migráciu, v rámci ktorého by členské štáty, ktoré prijímajú takýchto migrantov, konali, pokiaľ ide o počet prijatých osôb, na základe vlastných rozhodnutí. Potrebujeme koordináciu, spoločné normy, spoločný rámec a potom tiež solidaritu.
<SPEAKER ID="032" NAME="Franziska Keller" AFFILIATION="Verts/ALE">
Vážený pán predsedajúci, v skutočnosti sa nestotožňujem s vaším nadšením v súvislosti s agentúrou Frontex. Máme správy od agentúry Frontex, ako aj od členských štátov, že došlo k porušovaniu ľudských práv, práva na nevyhostenie a že utečencom nebola poskytnutá možnosť požiadať o azyl. A toto porušovanie ľudských práv sa deje v mene Európskej únie.
<P>
Pán minister Billström, povedali ste, že na našich vonkajších hraniciach potrebujeme určité kontroly a rovnováhu, pýtam sa vás však, prečo sa kontroly a rovnováha netýkajú ľudí, ktorí na našich vonkajších hraniciach pracujú a bránia ich? Prečo nie je možná určitá transparentnosť a jasnosť v súvislosti s agentúrou Frontex a jej činnosťou? V tomto Parlamente, v Európskom parlamente je potrebná jasnosť a transparentnosť, pokiaľ ide o kroky agentúry Frontex. Potrebujeme jasnosť, pokiaľ ide o fázu postupu v súvislosti s novými predpismi agentúry Frontex, o ktorých ste sa zmienili, pán komisár, a potrebujeme aj isté vysvetlenie toho, akým spôsobom môžu utečenci získať medzinárodnú ochranu, keď sú zadržiavaní na mori.
<P>
Potrebujeme aj transparentnosť v súvislosti s dohodami, ktoré sa uzatvárajú s tretími krajinami, a napríklad aj s tým, čo presne sa deje s peniazmi EÚ, ktoré sa vynakladajú na Líbyu. Pochybujem o tom, či to, čo nazývate pomoc Líbye utečencom, skutočne utečencom pomáha. Znova však poznamenávam, že ide len o nedostatok transparentnosti, a ak si, ako ste sami povedali, ani samotné členské štáty nevykladajú práva utečencov rovnakým spôsobom ako vy, ako sa potom mienite uistiť, že tretie krajiny, ako napríklad Líbya, budú konať v súlade s vaším výkladom?
<P>
Rada by som vám pripomenula, že Parlament vždy podporoval myšlienku povinnej spoločnej zodpovednosti za riešenie žiadostí o azyl, a myslím si, že vaša správa o pilotnom projekte, v ktorom len Francúzsko prijalo malý, veľmi malý, takmer smiešny počet 100 utečencov z Malty, je dôkazom, že s dobrovoľnou solidaritou ďaleko nezájdeme. V tomto prípade je potrebný určitý záväzok.
<SPEAKER ID="033" NAME="Ryszard Czarnecki" AFFILIATION="ECR">
(PL) Chceme bojovať proti prisťahovalectvu. Je to veľký problém. Medzitým sa nám kazí informačná tabuľa a počítač. Poďme riešiť problémy, ktoré skutočne vieme riešiť účinne.
<P>
Je zrejmé, že migrácia je jeden z najväčších problémov, ktorým Európa v súčasnosti čelí. Navyše, nie je to len problém nás politikov, ale aj občanov členských štátov Európskej únie. Je to možno jedna z najväčších výziev, ktorej čelí politická trieda v Európe, a jeden z najväčších problémov našich voličov. Prisťahovalectvo má viacero mien, pretože moji vážení kolegovia dnes hovorili o prisťahovalectve z Afriky, ktoré sa týka predovšetkým krajín v stredozemskej oblasti, a to, čo povedali, je v určitom zmysle opodstatnené. Zastupujem krajinu Poľsko, v ktorej je miera nezákonného prisťahovalectva, samozrejme, nižšia, ale prichádzajú k nám ľudia z krajín bývalého Sovietskeho zväzu a niektorí z Ázie.
<P>
Sme konfrontovaní s otázkou prístupu EÚ k boju proti nezákonnému prisťahovalectvu a, vyjadrime sa jasne, aj k obmedzeniu zákonného prisťahovalectva. Musí agentúra Frontex znášať nápor tohto boja? Je to skutočne vhodné? Nebolo by účinnejšie, keby sa dodatočné finančné prostriedky, ktoré chceme prideliť agentúre Frontex, pridelili krajinám s najväčším problémom s nezákonným prisťahovalectvom a tiež členským štátom EÚ, ktorých hranice sú súčasťou jej vonkajších hraníc? Na záver chcem povedať, pán predsedajúci, že sa mi to zdá vhodnejšie.
<SPEAKER ID="034" NAME="Rui Tavares" AFFILIATION="GUE/NGL">
(PT) Vážený pán Billström, pán Barrot, pokiaľ ide o Ženevský dohovor a ľudské práva, nemáme na výber. Jedinou našou možnosťou je dodržiavať dohovory, ktoré sme podpísali. Právne predpisy sú jasné: posielanie utečencov, ktorí sa dostanú na európske pobrežia, do krajín, ktoré nepodpísali Ženevský dohovor o právnom postavení utečencov, je porušovaním tohto dohovoru. Nie je to abstraktná právna otázka, ide o reálny argument.
<P>
Keď prostredníctvom agentúry Frontex alebo členských štátov posielame utečencov do Líbye, porušujeme dohovor hlavne preto, lebo na základe vlastných údajov talianskej vlády vieme, že 75 % ľudí, ktorí sa dostanú na európske pobrežie, žiada o azyl a 50 % z nich, približne 38 % alebo tretina z celkového počtu, má nárok na humanitárnu ochranu.
<P>
Politické voľby vedú k morálnym voľbám a práve teraz máme pred sebou morálnu voľbu. Je správne, je skutočne morálne, keď za posledné roky prišlo pri pokuse dostať sa na pobrežie Európy o život viac ako 14 000 ľudí? Je to skutočne morálne, že veľkej časti týchto ľudí riskujúcich svoje životy by mal byť udelený azyl? Je skutočne potrebné, aby riskovali svoje životy? Nie, nemali by byť nútení to robiť.
<P>
Už dlho tvrdíme, že výlučne represívna prisťahovalecká politika, ako napríklad tá, v súlade s ktorou konáme, nás stavia pred tento výber života alebo smrti a prináša nám spoločnú zodpovednosť za každý z týchto ľudských životov.
<P>
Tento problém nevyriešime, keď budeme tlačiť peniaze do agentúry Frontex na začiatku jej mandátu, peniaze ktoré nedokáže minúť a ktoré jej podľa Komisie ani nie je vhodné v tomto období prideliť. Môžeme ho vyriešiť prehodnotením mandátu agentúry Frontex. Je možné, že potom bude potrebovať väčšie množstvo finančných prostriedkov. Na to je potrebná spolupráca agentúry Frontex s úradom UNHCR a to, aby agentúra úradu poskytovala úplné informácie. Je potrebné, aby agentúra Frontex zahrnula do svojich stratégií záujem o humanitárnu oblasť, čo v súčasnom období nerobí. Dámy a páni, rovnako závažný je návrh, ktorý sa týka fondov pre utečencov. Kým investujeme viac prostriedkov do agentúry Frontex, tieto fondy sú krátené.
<SPEAKER ID="035" NAME="Roberta Angelilli" AFFILIATION="PPE">
(IT) Vážený pán predsedajúci, dámy a páni, úprimne povedané, som nahnevaná, že niektorí moji talianski kolegovia si nenechali ujsť príležitosť a znova otvorili ten istý starý spor s jediným cieľom, a to zaútočiť na taliansku vládu. Pokiaľ ide o prisťahovalectvo, už by sme sa viac nemali zapájať do ideologickej manipulácie, ale dostať sa k podstate usmernení stanovených Európskym paktom o prisťahovalectve a azyle, ktorý je založený na hodnotách integrácie a solidarity.
<P>
Skutočne oceňujem úsilie Komisie za posledné roky, ale pán komisár Barrot so mnou bude súhlasiť, keď poviem, že potrebujeme urýchliť veci, ak chceme vytvoriť skutočnú európsku stratégiu pre prisťahovalectvo, v ktorej je prvoradý nekompromisný boj proti nezákonnému prisťahovalectvu a obchodovaniu s ľudskými bytosťami a ich využívaniu.
<P>
Musíme prijať zásadné opatrenia proti tým, ktorí profitujú z tohto obchodu vrátane zamestnávateľov, ktorí využívajú nelegálnu prácu. Iste, už nemožno akceptovať, aby bolo prisťahovalectvo problémom, ktorý je záťažou len pre hraničné krajiny stredozemskej oblasti. Nedávny návrh Komisie na spoločný program reintegrácie je pokrokom z hľadiska politickej a praktickej spolupráce medzi členskými štátmi. Naliehavo však potrebujeme zaviesť sériu iniciatív na rozvoj účinnejšej solidarity v rámci Spoločenstva.
<P>
Z uvedeného dôvodu očakávame skoré oznámenie úradujúceho predsedu Európskej únie, oznámenie, v ktorom sa okrem iného zopakuje úprimná žiadosť talianskeho ministra Franca Frattiniho o začatie rozpravy, aby sme našli spôsob, ako spravodlivo rozdeliť medzi členské štáty záťaž a zodpovednosť spojenú s tokmi nezákonných prisťahovalcov a žiadateľov o politický azyl.
<P>
Táto otázka má podľa mňa zásadný význam, pretože v opačnom prípade sa ocitneme v paradoxnej situácii, keď niektoré členské štáty vrátane Talianska, Malty, Grécka a Španielska budú povinné prijímať nezákonných prisťahovalcov, kým ostatné sa budú skrývať za pojem solidarity podľa vlastného uváženia na základe dobrovoľnosti. Už sa pred touto záležitosťou nemôžu skrývať. Rada by som poďakovala Francúzsku, ktoré ponúklo prijatie 100 ľudí, 100 žiadateľov o azyl. Je to však len 100 ľudí z niekoľkých tisícov či desaťtisícov žiadateľov o azyl. Ďakujem za to Francúzsku, ale je to len kvapka v mori.
<P>
Na záver svojho vystúpenia okrem iného poviem, že prisťahovalectvo už nemôžeme vnímať ako všeliek. Bez skutočnej politiky rozvojovej spolupráce, v ktorej musí Európa zohrávať vedúcu úlohu, odsúdime časť sveta na istú a neodvrátiteľnú budúcnosť chudoby a beznádeje.
<SPEAKER ID="036" NAME="Stavros Lambrinidis" AFFILIATION="S&amp;D">
(EL) Vážený pán minister, pán komisár, Parlament naliehavo žiadal o spoluprácu na európskej úrovni s krajinami pôvodu prisťahovalcov a s tranzitnými krajinami. Medzi tieto krajiny nepatrí len Líbya. Patrí medzi ne aj Turecko. Okrem toho, že v tejto súvislosti je Turecko krajinou pôvodu a tranzitnou krajinou, je aj kandidátskou krajinou. Inými slovami, možno povedať, že má dvojitú povinnosť dodržiavať politické zásady a rešpektovať inštitúcie Európskej únie.
<P>
V minimálne štyroch nedávnych prípadoch boli vrtuľníky agentúry Frontex v gréckom vzdušnom priestore počas vykonávania svojich úloh rušené tureckými radarmi. A včera turecké bojové lietadlo dokonca pohrozilo vrtuľníku agentúry Frontex, že ho donúti vrátiť sa.
<P>
Aké kroky máte v úmysle vykonať a ako zareagujete v mene Európskej únie na toto obťažovanie počas akcie takej európskej inštitúcie, akou je agentúra Frontex?
<P>
Tiež chcem povedať, že povinná solidarita nemôže mať len podobu kontrolných opatrení podobných opatreniam agentúry Frontex v južných štátoch. Musí existovať solidarita, aj pokiaľ ide o prijímanie prisťahovalcov, ktorí pricestujú do našich krajín, ktoré nie sú vždy schopné prijať také veľké množstvá ľudí. V tomto prípade Komisia a Rada podporujú dobrovoľnú solidaritu, ktorá nie je hodná ani papiera, na ktorom je napísaná. Môžete nám povedať, prečo nezavádzate povinnú solidaritu aj v tomto prípade?
<P>
Nakoniec, pilotný program medzi Talianskom, Maltou a Líbyou by nemal byť jediným programom. Prečo nemáme pilotný program pre návrat prisťahovalcov do Turecka, ktoré je v súvislosti s týmto konkrétnym problémom otvorenou ranou? Pán komisár, požiadala už o to niekedy grécka vláda a vy ste jej požiadavku zamietli? Alebo Líbya, Taliansko a Malta len jednoducho prišli a vy ste ich bez ďalších požiadaviek prijali?
<SPEAKER ID="037" NAME="Hélène Flautre" AFFILIATION="Verts/ALE">
(FR) Vážený pán predsedajúci, využijem príležitosť na objasnenie dvoch stručných otázok. Som presvedčená, ako práve povedal aj jeden z mojich kolegov, že poukážu na pokrytecký charakter našej politiky.
<P>
Prvá otázka sa týka Dublinských dohôd. Pán komisár, veľmi dobre poznáte situáciu v Calais a viete, že by tam bolo pre mnohých ľudí jednoduché požiadať o postavenie politického utečenca a získať ho. Prečo to neurobia? Pretože v dôsledku Dublinských dohôd je zaručené, že ich pošlú do krajín, do ktorých nechcú ísť, a niekedy sú ich dôvody úplne zrejmé. Nechcú ísť do Grécka, kde nemajú prakticky žiadnu šancu získať postavenie utečenca.
<P>
V súčasnosti sú Dublinské dohody nepriateľským nástrojom voči ochrane ľudí, ktorí ju najviac potrebujú. Vytvárajú medzi členskými štátmi nerovnosť. Prestaňme teda rozprávať o solidarite, keď sa uplatňujú nástroje, ktoré spôsobujú medzi štátmi nerovnosť.
<P>
Druhá otázka sa týka readmisných dohôd. V plnej miere chápem, že cieľom je rokovať o týchto dohodách s Tureckom a Líbyou, čo znamená zahrávať sa s myšlienkou jedného obrovského prostredia krajín, ktoré sú našimi susedmi, a obrovskými tábormi na zadržiavanie migračných tokov. Je to neprijateľné z praktických dôvodov, morálnych dôvodov a politických dôvodov. A vy to viete, pán Barrot!
<SPEAKER ID="038" NAME="Clemente Mastella" AFFILIATION="PPE">
(IT) Vážený pán predsedajúci, dámy a páni, hneď na úvod bez zveličovania poviem, že pre mňa je pohostinnosť posvätná. Koniec koncov, práve vďaka solidarite medzi ľuďmi vznikajú spoločenstvá štátov, ktoré sa riadia určitými špecifickými záväzkami - prostredníctvom práv a povinností. Preto, pokiaľ ide o mňa, som zásadne proti čomukoľvek, čo sa protiví tejto základnej biblickej zásade. Je zrejmé, že prijímanie ľudí, ale aj o spôsoby, akými to máme uskutočniť, nás spájajú a vedú k integrácii a všetkému, čo predstavuje.
<P>
Ako môžeme postupovať? Kam by sme mali umiestniť týchto zúfalých ľudí, ktorí prichádzajú do členských štátov, a ako by sme mali zároveň odstrániť následné nezhody, ktoré niekedy pozorujeme ako odpor, zlosť a hnev a ktoré vedú k dosť znepokojujúcim formám antagonizmu?
<P>
Čo by sme mali robiť, aby sme zaručili, že ochrana práva na azyl, zásady, o ktorej sa tiež v dnešných dňoch hovorí, nenechá zároveň otvorené dvere podvodným žiadateľom o azyl? Niektorí ľudia používajú toto alibi. Sú to tí ľudia, ktorí sa skrývajú za toto všeobecné právo a ktorí nemajú nič spoločné s právom na azyl, ale majú do činenia s nezákonnosťou a trestným činom.
<P>
Skutočne si myslíme, pán Billström, že celú túto zodpovednosť môžu niesť jednotlivé štáty? Doteraz Európa veľmi pravdepodobne konala trocha neisto, zdá sa mi však, že už naďalej nemôže odkladať zavedenie jednotného, seriózneho prístupu k prisťahovalectvu. Nemôže prehovárať tak, ako to robila doteraz, mnohými nesúhlasnými hlasmi, a nemôže nútiť jednotlivé najviac exponované a zraniteľné hraničné štáty, aby sa izolovali. Nemôže takýmto spôsobom konať bez spoločného kolektívne dosiahnutého stanoviska, ktoré doteraz nemáme, ktorého základné zásady sa však neustále obhajujú.
<P>
Pán predsedajúci, musí svoje hranice vnímať ako európsky problém a nie ako problém jednotlivých štátov. Nemôže sa zapájať, ako sa to už v tomto Parlamente stalo, do hrubých teatrálnych sporov o krokoch talianskej vlády alebo iných vlád. Pre mňa je jednoducho nemysliteľné, aby tragédie pri pobreží Lampedusy alebo v Ceute a Melille nemali nič spoločné s Bruselom, Berlínom a Parížom.
<P>
Napätie medzi jednotlivými štátmi a Európou pramení práve z tohto a je príčinou problémov. Zvyšuje aj demokratický deficit Európy, ktorý sa bude zvyšovať z dôvodu chýbajúcej koordinovanej prisťahovaleckej politiky. Táto situácia potvrdzuje dojem, že vlastný záujem štátov prevláda nad spoločným záujmom. Pán predsedajúci, uvedená situácia zintenzívňuje aj frustrujúci dojem, že Brusel a Štrasburg sa až príliš často zaoberajú nejasnými otázkami a nie tým, čo znepokojuje verejnosť. V konečnom dôsledku to podkopáva politickú identitu Európy.
<P>
Dúfam preto, že švédske predsedníctvo začne pracovať na dosiahnutí dohody s najzraniteľnejšími štátmi, aby sa začalo uvažovať logicky a docielilo sa to, čo doteraz chýba. Konkrétne, rozsiahla, vyvážená, rozumná a dôsledná spoločná prisťahovalecká politika.
<SPEAKER ID="039" NAME="David-Maria Sassoli" AFFILIATION="S&amp;D">
(IT) Vážený pán predsedajúci, pán Barrot, pán Billström, dámy a páni, o túto rozpravu sme žiadali, aby sme upriamili pozornosť EÚ na vážne porušenia základných ľudských práv, ku ktorým dochádza v Taliansku. Od mája talianske úrady zadržali na mori viac ako 1000 migrantov a prostredníctvom neformálnych a neselektívnych vyhostení bez identifikácie osôb a bez poskytnutia práva na odvolanie alebo prístupu k azylovému konaniu ich odovzdali Líbyi, v ktorej im hrozí neľudské a ponižujúce zaobchádzanie. Ako potvrdil pán komisár Barrot, keď žiadal Taliansko o podrobné informácie, sme presvedčení, že tieto postupy sú porušovaním základných zásad, na ktorých stojí Európa.
<P>
Podobné kroky nie sú v súlade ani s Európskym dohovorom o ľudských právach, ani s právom Spoločenstva, najmä s Kódexom schengenských hraníc a smernicou o spoločných štandardoch a postupoch v členských štátoch pri návrate štátnych príslušníkov tretích krajín bez povolenia k pobytu, ani s talianskym právom. Organizácia Spojených národov včera vyzvala Taliansko, aby konalo v súlade s medzinárodným právom, a rovnako včera 24 somálskych a eritrejských utečencov, ktorým Taliansko zamietlo vstup do krajiny, podalo na Európskom súde pre ľudské práva v Štrasburgu odvolanie proti Taliansku za porušenie Európskeho dohovoru o ľudských právach.
<P>
Navyše, dámy a páni, nezákonné prisťahovalectvo sa v Taliansku stalo trestným činom, priťažujúcou okolnosťou. Samotné postavenie migranta znamená diskrimináciu a nerovnosť a prispieva k prísnejším trestom za rovnaký trestný čin. Skutočnosť, že osoby sú nezákonnými prisťahovalcami, ako to bolo v prípade našich talianskych, portugalských, poľských, gréckych a talianskych spoločenstiev, znemožňuje zo strachu pred nahlásením prístup k základným právam a základnej starostlivosti vrátane služieb zdravotnej starostlivosti. K tomuto dochádza v Taliansku, pán predsedajúci, a túto situáciu kritizujú aj odborníci na právo a ústavu a sekulárne a katolícke združenia.
<P>
Aké opatrenia plánuje Komisia prijať, aby sa s týmto porušovaním skoncovalo? Parlament vždy podporoval boj proti nezákonnému prisťahovalectvu, ale len boj v súlade so základnými právami.
<P>
Pán predsedajúci, radi by sme vedeli, či má Komisia v úmysle podniknúť kroky v súvislosti s talianskym právom a preskúmať taliansko-líbyjskú dohodu. Dvadsať rokov po páde Berlínskeho múru nemôžeme dovoliť, aby niektoré vlády stavali nové múry.
<SPEAKER ID="040" NAME="Niki Tzavela" AFFILIATION="EFD">
(EL) Vážený pán predsedajúci, pán komisár, realita presahuje všetko, čo odznieva v tomto Parlamente.
<P>
Prezident Kaddáfí sa na tejto otázke zabáva a medzinárodné médiá neustále prinášajú správy, že na to, aby si splnil svoje medzinárodné záväzky, je potrebná 1 miliarda EUR. Vidíme, ako Turecko, štát, ktorý chce vstúpiť do Európskej únie, dennodenne obracia lietadlá agentúry Frontex a Európska únia nereaguje tak, ako by mala.
<P>
Vidíme obchodníkov s ľuďmi, ktorí prevádzajú nezákonných prisťahovalcov a poskytujú im návod, ako sa v prípade zatknutia postreliť do ruky alebo nohy, pretože v takomto prípade sa stávajú zranenými osobami a členské štáty sú povinné použiť a uplatniť iný druh právnych predpisov ako právne predpisy upravujúce nezákonné prisťahovalectvo. Vidíme, ako obchodníci s ľuďmi poskytujú nezákonným prisťahovalcom návod na to, ako zničiť pred vstupom do krajiny svoje doklady, aby hostiteľské krajiny ako Grécko nevedeli, kam ich majú poslať. Vidíme prisťahovalcov, ako tvrdia, že žiadajú o azyl, nemáme však ich doklady a nemôžeme tieto skutočnosti potvrdiť.
<P>
Prevláda chaos, pán komisár. V tejto otázke je v určitom momente potrebné obnoviť poriadok prostredníctvom prísneho a pevného postoja zo strany Európskej únie.
<SPEAKER ID="041" NAME="Sylvie Guillaume" AFFILIATION="S&amp;D">
(FR) Vážený pán predsedajúci, pán podpredseda, dámy a páni, opakovane počúvame, že členské štáty uznávajú potrebu vytvorenia spoločných politík na riadenie prisťahovalectva na európskej úrovni a politík zameraných na spoločenskú integráciu prisťahovalcov.
<P>
Ako však dennodenne vidíme, realita je niekde úplne inde. Napríklad čo sa týka diskusií o rozpočte, fond pre integráciu štátnych príslušníkov tretích krajín zaznamenal výrazný pokles svojich zdrojov. Pokiaľ ide o členské štáty, mnohé z nich aj naďalej jednostranne zavádzajú prísne právne predpisy a nariadenia v súvislosti so vstupom a pohybom na ich území, s obmedzením prístupu na ich pracovné trhy, do ich sociálnych a vzdelávacích systémov a so sťažením zjednocovania rodín.
<P>
Rovnako európska politika boja proti nezákonnému prisťahovalectvu a politika kontroly na vonkajších hraniciach vedú v konečnom dôsledku k tomu, že zodpovednosť za hraničnú kontrolu sa prenáša na našich susedov v rozpore s ľudskými právami. Stalo sa tak v prípade medzi Talianskom a Líbyou.
<P>
Táto tendencia externalizovať uvedené problémy umožňuje Európe zbaviť sa vlastnej zodpovednosti. To je neprijateľné. Dodatočné prostriedky poskytnuté agentúre Frontex nikdy nenahradia potrebnú solidaritu, ktorá musí zjednotiť členské štáty a umožniť im spoločne konať v prípade uspokojenia požiadaviek ľudí, ktorí potrebujú medzinárodnú ochranu, a v prípade zabezpečenia pracovnej sily zo zahraničia, ktorá je potrebná na riešenie demokratických úloh budúcnosti.
<P>
Aké opatrenia prijímate, aby ste zaručili skutočnú solidaritu a skutočné riešenie utrpenia migrantov?
<SPEAKER ID="042" NAME="Rita Borsellino" AFFILIATION="S&amp;D">
(IT) Vážený pán predsedajúci, pán Barrot, pán Billström, dámy a páni, v posledných dňoch počas práce na európskom pláne pre oblasť azylu ste, pán Barrot, sami hovorili o vytrvalosti v boji proti nezákonnému prisťahovalectvu a o ľudskosti pri prijímaní obetí prenasledovania. V právnickej terminológii to znamená zaručenie ochrany a práva na azyl pre tých, ktorí unikajú pred hladovaním, vojnou a prenasledovaním, a zabránenie ich vyhosteniu do krajín, kde sú ohrozené ich životy a kde existuje riziko neľudského zaobchádzania.
<P>
A to je v podstate opak konania talianskej vlády, ktorého príkladom je nedávne znepokojujúce vyhostenie 75 prisťahovalcov z Eritrei a zo Somálska do Líbye. K tomuto vyhosteniu došlo bez toho, aby sa v súlade s medzinárodným právom čo i len preverilo, či ide o potenciálnych žiadateľov o azyl. Tento krok včera kritizovala aj vysoká komisárka Organizácie Spojených národov pre ľudské práva. Dohoda medzi Talianskom a Líbyou nemôže zmeniť tento úsek mora na voľnú zónu, v ktorej sa porušujú ľudské práva.
<P>
Preto vyzývam Komisiu, aby čo najskôr prijala opatrenia a zaručila tak obnovenie a dodržiavanie medzinárodných právnych predpisov. Okrem toho by som rada vedela, aký pokrok nastal v rokovaniach o dvojstrannej dohode medzi EÚ a Líbyou, ktoré prebiehajú už niekoľko rokov. Kedy očakávate ich ukončenie? Môžu Rada a Komisia potvrdiť, že táto dohoda bude nadradená dohode medzi Talianskom a Líbyou? Môžete Parlamentu objasniť kľúčové body týkajúce sa riešenia otázky nezákonného prisťahovalectva a zaručenia práva na azyl a zásady nevyhostenia?
<SPEAKER ID="043" NAME="Anna Maria Corazza Bildt" AFFILIATION="PPE">
Vážený pán predsedajúci, mám veľkú radosť, že môžem po prvýkrát vystúpiť na tomto plenárnom zasadnutí, aby som pochválila pána ministra Tobiasa Billströma za veľké pochopenie - a ako rodená Talianka si to môžem dovoliť povedať - vážnej situácie, v ktorej sa nachádzajú ľudia a krajiny v Stredozemí.
<P>
Rada by som uvítala jeho úsilie o dosiahnutie konsenzu v oblasti spoločnej európskej migračnej politiky, ktorý je veľmi potrebný. Chcem uvítať aj jeho iniciatívu v súvislosti s podporným úradom pre azyl, ktorý je veľmi praktickým a konkrétnym spôsobom, ako podporiť členské štáty, ktoré sa cítia preťažené, a ako začať spoluprácu medzi členskými štátmi.
<P>
Rada by som sa pána ministra Billströma opýtala, či by mohol okrem opatrení, ktoré už spomínal, z dlhodobého hľadiska podrobnejšie opísať, aké ďalšie opatrenia je možné prijať na podporu krajín a ľudí Stredozemia prostredníctvom jeho prístupu, ktorým uvádza do rovnováhy ľudskosť, solidaritu a neústupnosť proti akejkoľvek forme nezákonnosti.
<SPEAKER ID="044" NAME="Georgios Papastamkos" AFFILIATION="PPE">
(EL) Vážený pán predsedajúci, bezpochyby potrebujeme spoločnú prisťahovaleckú politiku a potrebujeme posilniť našu spoluprácu s tretími krajinami, aby bola súdržnejšia a účinnejšia. Ako ukázala rozprava, v rámci tejto spolupráce majú najdôležitejšiu pozíciu Líbya a Turecko.
<P>
Správanie Turecka je provokatívne. Opakovane kladie prekážky a chcem to uviesť v Parlamente a odkázať pánovi Barrotovi, že táto krajina vytvára prekážky vrtuľníkom a lietadlám agentúry Frontex v priebehu vykonávania európskych misií a plnenia európskych povinností. Poslanci Európskeho parlamentu zo strany Nová demokracia vykonali parlamentnú kontrolu. Pán Barrot, bude vám doručená podrobná správa o týchto prípadoch provokácie a provokatívnom správaní Turecka.
<P>
Čo sa týka opätovného prijímania a premiestňovania, musíme ešte viac posilniť agentúru Frontex a organizovať spoločné návratové lety. Pán Barrot, pán predsedajúci, poponáhľajte sa, prosím, a navštívte Turecko a Líbyu. Tento problém je veľmi naliehavý. Nenechávajte ho na koniec roka. Dnes alebo zajtra...
<P>
(Predsedajúci prerušil rečníka.)
<SPEAKER ID="045" NAME="Barbara Lochbihler" AFFILIATION="Verts/ALE">
(DE) Vážený pán predsedajúci, pohraničná stráž európskych štátov má zakázané odmietnuť vstup potenciálnych žiadateľov o azyl, ktorí sa dostanú do krajiny po mori, alebo ich eskortovať, zabrániť im cestovať ďalej alebo ich navrátiť do krajín, ktoré nepatria do EÚ. Je to stanovené v Európskom dohovore o ľudských právach. Dnes sme znova počuli mnohé príklady toho, ako agentúra Frontex v praxi nekoná v súlade s týmito predpismi. Z uvedeného dôvodu potrebujeme v tejto oblasti kontroly. Potrebujeme tieto kontroly ako poslanci Európskeho parlamentu, pretože je našou povinnosťou zaručiť dodržiavanie ustanovení Európskeho dohovoru o ľudských právach.
<P>
Moja otázka pre vás znie takto: do akej miery dokážeme monitorovať, či pohraničná stráž v medzinárodných vodách dodržiava tieto právne požiadavky týkajúce sa ľudských práv? Roky sme si vedomí, že agentúra Frontex v jednotlivých prípadoch porušila ľudské práva. Vo všetkých svojich činnostiach však vážne podkopáva dôveryhodnosť EÚ, pokiaľ ide o ochranu ľudských práv.
<SPEAKER ID="046" NAME="Alf Svensson" AFFILIATION="PPE">
(SV) Vážený pán predsedajúci, ďakujem vám, pán Billström. Zaujímalo by ma, či sa občas až príliš nesústreďujeme na výraz "nezákonné prisťahovalectvo". Koniec koncov, ak človek uniká, aby prežil, nemôže to byť považované za nezákonné, pretože ľudské práva a slobody sa týkajú každého bez ohľadu na to, kde žije.
<P>
Rád by som zdôraznil, že je nevyhnutné zistiť aj to, aké sú podmienky v krajinách, z ktorých ľudia utekajú. Možno by EÚ mohla byť aktívnejšia a robiť v týchto krajinách viac, aby z nich ľudia nemuseli utekať len na to, aby ich následne označili za nezákonných prisťahovalcov. Ako som už povedal, možno sa príliš sústreďujeme na slovo "nezákonný". Ako hovorím, je plne v súlade so zákonom postaviť sa za ľudské práva a slobody, či už v EÚ alebo mimo nej.
<SPEAKER ID="047" NAME="Antonio Cancian" AFFILIATION="PPE">
(IT) Vážený pán predsedajúci, dámy a páni, dnes dopoludnia to tu s vami ako predsedajúcim bolo takmer ako v talianskom parlamente. V každom prípade som presvedčený, že prisťahovalectvo predstavuje bezpečnosť a dodržiavanie ľudských práv. Bohužiaľ, globalizácia a rozšírenie Európskej únie na 27 krajín sa udiali príliš rýchlo bez prijatia zodpovedajúcich opatrení na zaručenie bezpečnosti a dodržiavania ľudských práv.
<P>
Počúval som vyjadrenia Komisie. Stratégia je rozumná a budúca činnosť je vynikajúca, ale zabúdame na to, že otázka je pálčivá a dramatická a že sme v núdzovej situácii. To, čo dnes dopoludnia odznelo, platí v bežnej situácii, ale dnes, a to najmä v Taliansku, situácia nie je bežná. Preto naliehavo žiadam Komisiu, aby venovala väčšiu pozornosť skôr krátkodobej taktike než dlhodobejšej stratégii a vnímala tento problém ako celoeurópsky. Ďakujem.
<SPEAKER ID="999" NAME="Predsedajúci">
Ten, kto sedí na mieste predsedajúceho je určite Talian, ale rozprava má ďaleko od rýdzo talianskej. Našťastie, bola, povedzme, komplexná a odzneli v nej príspevky rozličných strán a rôzne stanoviská v rámci Európskej únie.
<SPEAKER ID="048" NAME="Tobias Billström" LANGUAGE="SV">
Vážený pán predsedajúci, v prvom rade by som rád všetkým poďakoval za veľmi zaujímavú rozpravu. Dnes tu odznelo mnoho veľmi hodnotných názorov. Rád by som spomenul názory pána Busutilla na užšiu spoluprácu s Líbyou. Dúfam, že sa mi spolu s pánom komisárom Barrotom podarí navštíviť Líbyu, aby sme vybudovali vzťahy s touto krajinou, a že bude pokračovať aj práca s Tureckom. Súhlasím aj s predsedom Výboru pre občianske slobody, spravodlivosť a vnútorné veci pánom Aguilarom, že jedným zo spôsobov, ako bojovať proti nezákonnému prisťahovalectvu, je otvoriť cestu zákonnému prisťahovalectvu. To by napríklad uvoľnilo určitý tlak na azylový systém.
<P>
Je potrebné venovať sa zločineckým sieťam, ktoré zneužívajú ľudské zúfalstvo. Švédske predsedníctvo zorganizuje v Bruseli osobitnú konferenciu o tejto otázke a boji proti obchodovaniu s ľuďmi. Pokus o dosiahnutie dohody v súvislosti s Európskym podporným úradom pre azyl a zlepšenie praktickej spolupráce je absolútnou prioritou švédskeho predsedníctva. Prirodzene, že v súvislosti s touto otázkou dúfame v podporu Európskeho parlamentu.
<P>
Rád by som pani Alfanovej povedal, že je dôležité, aby sa dodržiavali právne akty prijaté Európskou radou a aby ich všetky členské štáty uplatňovali v súlade s rozhodnutiami. Dôležité je aj to, aby sa na našej práci podieľal aj vysoký komisár Organizácie Spojených národov pre utečencov, aby sme splnili svoj cieľ dosiahnuť vysokú kvalitu. Musím však konštatovať, že súhlasím aj s hodnotením pána Kirkhopa, že je dôležité rozlišovať medzi azylom a prisťahovalectvom pracovníkov. Takáto argumentácia nás prirodzene privádza k záveru, že EÚ potrebuje spoločný európsky azylový systém, ako aj lepšie príležitosti pre zákonné prisťahovalectvo pracovníkov založené na potrebách jednotlivých štátov, právnej istote a ochrane proti mzdovému dumpingu a sociálnemu vykorisťovaniu.
<P>
Ak budeme tento systém mať, nebudeme potrebovať politiky pánov Meyera, Battena alebo Bontesa. Na zlepšenie demokratickej štruktúry EÚ a posilnenie hospodárstva a blahobytu ľudí potrebujeme rozumnú a dôkladne premyslenú migračnú politiku.
<P>
Pani Corazzová Bildtová a pán Svensson sa zaoberali otázkou, ako by sme mali postupovať v súvislosti s úmrtiami v Stredozemí. Na problém migrácie neexistuje jediné riešenie. Vyžaduje si balík rôznych iniciatív v rozličných oblastiach. Dôležitá je najmä intenzívnejšia spolupráca s krajinami pôvodu a s tranzitnými krajinami. Napríklad na dosiahnutie stability, bezpečnosti a udržateľnosti je potrebné rozšíriť rozvojovú spoluprácu s týmito krajinami.
<P>
Krajiny pôvodu, tranzitné krajiny a členské štáty musia tiež zlepšiť svoje záchranné operácie na mori. Pokiaľ ide o úsilie v oblasti záchranných operácií na mori, je potrebné objasniť aj rozdelenie zodpovednosti medzi krajiny. Potrebujeme dospieť aj k spoločnému výkladu nariadení o záchrane na mori v súvislosti s právom na medzinárodnú ochranu na jednej strane a medzinárodným námorným právom na strane druhej.
<P>
Na záver by som rád vo svojom mene a v mene predsedníctva veľmi pekne poďakoval za možnosť prísť do Európskeho parlamentu a vyjadriť naše názory. Je dôležité zdôrazniť, že naša stratégia musí byť založená na viacerých prvkoch a iniciatívach. Myslím, že táto rozprava to jasne ukázala. Ďakujem veľmi pekne.
<P>
(potlesk)
<SPEAKER ID="049" NAME="Jacques Barrot" LANGUAGE="FR">
Vážený pán predsedajúci, ak bolo potrebné preukázať širokú škálu problémov v oblasti migrácie, táto rozprava ju preukázala.
<P>
Chcel by som zdôrazniť, že náš prístup musí odrážať rovnováhu medzi odmietavým postojom k nezákonnému prisťahovalectvu, ktorý, dodal by som, možno často pripísať pašerákom a obchodníkom s ľuďmi, želaním v súvislosti s bojom proti nezákonnému prisťahovalectvu podporovať určitý druh zákonného prisťahovalectva, o ktorom rozhodnú členské štáty, a tiež želaním v každom prípade zachovať povinnosť udeľovať azyl.
<P>
V prvom rade by som chcel v krátkosti reagovať na problematiku agentúry Frontex a upozorniť na to, že pripravujeme návrh zmeny a doplnenia nariadenia o agentúre Frontex a jej pracovných metódach. Určite som zaznamenal aj vyjadrenie želania o dosiahnutie väčšej transparentnosti.
<P>
Na druhej strane sa snažíme aj o objasnenie predpisov, ktoré by mali pomôcť zaručiť, že právo Spoločenstva a medzinárodné právo sa v kontexte operácií agentúry Frontex uplatňujú dôsledne.
<P>
Pokiaľ ide o problémy v Taliansku, musím povedať, že v júli sme poslali talianskym úradom list, v ktorom sme žiadali o akúkoľvek užitočnú informáciu v súvislosti s návratom člnov zadržaných v medzinárodných vodách. Práve sme dostali od talianskych úradov odpoveď, ktorou sa naše služby podrobne zaoberajú.
<P>
Chcel by som doplniť, že právne predpisy Spoločenstva vyžadujú, aby členské štáty vykonávali operácie hraničnej kontroly v súlade so zásadou nevyhostenia. Táto zásada znamená, že štát je povinný zdržať sa vrátenia ľudí na územie, na ktorom im hrozí riziko vystavenia mučeniu, trestom alebo neľudskému či ponižujúcemu zaobchádzaniu. V prípade žiadateľov o azyl a utečencov nemôže dôjsť k vráteniu v prípade ohrozenia ich životov alebo slobôd na základe ich rasy, náboženského vyznania alebo národnosti. Stručne povedané, zaručujeme, že sa podporuje povinnosť poskytovania ochrany.
<P>
Nakoniec by som rád spolu s pánom Billströmom znova zopakoval naše želanie začať, na jednej strane s Líbyou a na druhej s Tureckom, skutočný dialóg, ktorý nám umožní dostať sa k jadru týchto záležitostí. Umožní nám to spolupracovať v oblasti hraničnej kontroly s cieľom zabrániť nezákonnému prisťahovalectvu, ale aj zistiť, akým spôsobom je možné s podporou Vysokého komisára pre utečencov pokúsiť sa v týchto krajinách Stredozemia o iniciovanie postupov, na základe ktorých sa skutoční žiadatelia o azyl nebudú musieť uchýliť k pašerákom alebo obchodníkom s ľuďmi a až s ich pomocou sa dostať na európske pobrežia a dosiahnuť v týchto krajinách spracovanie ich žiadostí o azyl.
<P>
Toto je teda najdôležitejší dialóg, ktorý sa má uskutočniť v poslednom štvrťroku. Rád by som poďakoval švédskemu predsedníctvu za veľkú ochotu účinne spolupracovať.
<P>
Na záver by som chcel znovu zopakovať, že potrebujeme európsku stratégiu v oblasti migračných pohybov. Myslíme si, že členské štáty musia skutočne preukázať väčšiu vzájomnú solidaritu. Členské štáty majú rovnaké problémy. Je potrebné uviesť, že nezákonné prisťahovalectvo sa v konečnom dôsledku dotýka všetkých členských štátov, nielen tých, ktoré sa nachádzajú na vonkajších hraniciach.
<P>
Vybudovanie tejto solidarity preto považujem za skutočne dôležité. Navrhujeme, aby uvedené kroky prebehli na dobrovoľnom základe, ale túto dobrovoľnosť je bez pochýb potrebné formalizovať ako skutočnú reakciu na problémy.
<P>
To je všetko, nemám v úmysle dlhšie sa zaoberať odpoveďami. Počas vystúpení som si urobil množstvo poznámok.
<P>
Na záver by som chcel vysloviť určitú naliehavú výzvu pre Európsky parlament. Je to výzva na pomoc, predovšetkým pokiaľ ide o túto stratégiu, túto európsku azylovú politiku. Chcel by som povedať, keďže sa na túto záležitosť upozornilo, že by sme umožnením určitej pružnosti radi zlepšili uplatňovanie Dublinskej dohody. Usilovali sme sa, aby nám Parlament a Rada dali povolenie na zriadenie podporného úradu do konca roka, a máme v úmysle pripraviť sa na zosúladenie prípravných konaní. Všetky uvedené kroky vedú k skutočnej európskej azylovej politike, ktorá je podľa mňa plne v súlade s hodnotami, vďaka ktorým, podľa môjho názoru, existuje v Európe konsenzus. Veríme v tieto hodnoty. Musíme ich premeniť na činy.
<P>
V každom prípade som vďačný, že nám Európsky parlament pomáha pri riešení tejto zložitej úlohy.
<P>
(potlesk)
<SPEAKER ID="050" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="051" NAME="Elisabetta Gardini  " LANGUAGE="IT">
Nezákonné prisťahovalectvo predstavuje skutočný problém, ktorý už niekoľko rokov postihuje najmä južné štáty EÚ, konkrétne Taliansko, Maltu a Španielsko. Je dobre známe, že talianska vláda prijíma spomedzi všetkých členských štátov EÚ najvyšší počet nezákonných prisťahovalcov, zúfalých ľudí predovšetkým z Afriky, ktorí hľadajú lepšiu budúcnosť.
<P>
Napriek tvrdeniam predstaviteľov talianskej ľavice, ktorí opakovane nevhodne využili Európsky parlament na neopodstatnené útoky proti talianskej vláde pod vedením pána Berlusconiho, predbežné záchytné imigračné centrá poskytujú zdravotnú starostlivosť, ubytovanie a stravu, ako aj právnu pomoc po celú dobu rozhodovania, či nezákonný prisťahovalec má povolené zostať v Taliansku alebo či v súlade s medzinárodnými dohodami musí byť vrátený do vlasti.
<P>
Naliehavo musíme na úrovni Spoločenstva prijať účinné opatrenia v oblasti prisťahovalectva a azylu. Skutočne si nevieme predstaviť, že by Taliansko bolo schopné zvládnuť túto záťaž spojenú s možným exponenciálnym rastom tohto javu.
<P>
Niektorí poslanci vyslovili myšlienku zaviesť kvóty na nezákonných prisťahovalcov. Ide o príklad dobrého zámeru, za ktorým, bohužiaľ, nestojí konkrétna politická vôľa. Švédske predsedníctvo len nedávno zdôraznilo, aké zložité by bolo dosiahnuť prijatie týchto kvót.
<SPEAKER ID="998" NAME="Louis Grech  " AFFILIATION="S&amp;D">
písomne. - Vítam túto rozpravu, ktorá upriamuje pozornosť na roztrieštené a nejednotné politiky EÚ v oblastiach hraničnej kontroly, prisťahovalectva a žiadateľov o azyl. Rád počujem, že Rada a Komisia uznávajú naliehavosť týchto problémov, ale doteraz sme boli svedkami len polovičných opatrení na ich riešenie a nedosiahli sme žiadne zmysluplné výsledky. Zdá sa, že na úrovni EÚ chýba politická vôľa poskytnúť primerané prostriedky na riešenie týchto otázok spravodlivým spôsobom. V súčasnosti je najväčšia záťaž na členských štátoch na vonkajších hraniciach a ich situácia sa z dôvodu nedostatočných prostriedkov a kapacít zo dňa na deň zhoršuje. V poslednej dobe sa diskutovalo o niekoľkých dobrých návrhoch, ako napríklad o revízii mandátu agentúry Frontex, o celoeurópskom programe pre presídľovanie utečencov a o zriadení Európskeho podporného úradu pre azyl. Naliehavo žiadam Komisiu, aby pri ich realizácii konala rýchlo. Potrebujeme viaceré riešenia založené na prístupe, ktorého podstatu tvorí rozdelenie záťaže, pretože predstavuje jedinú vhodnú reakciu. Komisia a Rada musia preukázať pri poskytovaní potrebných finančných prostriedkov pre agentúru Frontex viac odhodlania. Aby mohla účinne chrániť naše hranice, musí mať vlastné vybavenie a aktíva a byť v prevádzke po celý rok.
<SPEAKER ID="997" NAME="Marian-Jean Marinescu  " LANGUAGE="RO">
Budúce rozšírenie schengenského priestoru začlenením Rumunska zvýši dôležitosť zaručenia bezpečnosti rumunských vonkajších hraníc a rovnako aj dôležitosť agentúry Frontex v Rumunsku. Agentúra Frontex musí zohrávať čoraz dôležitejšiu úlohu v procese zlepšovania monitorovania a kontroly rumunských vonkajších hraníc, ktoré predstavujú viac ako 2 000 km vonkajších hraníc EÚ, inými slovami budúcich vonkajších hraníc schengenského priestoru. V priebehu uplynulého roka podpísala agentúra Frontex dohody o spolupráci s Ruskom a krajinami bývalej Juhoslávie, ako aj s Ukrajinou a Moldavskom. Je to krok smerom k riadeniu všetkých hraníc. Jedným z vítaných opatrení by v tomto štádiu bolo, keby Európska komisia preskúmala možné spôsoby využívania tohto právneho základu agentúrou Frontex. Komisia musí preskúmať aj možnosti podpísania dohôd o spolupráci s ďalšími tretími krajinami. Čo najväčšie množstvo dohôd tohto druhu uľahčí účinnú koordináciu spoločných operácií a následne prispeje k dodržiavaniu ľudských práv a občianskych slobôd a k boju proti cezhraničnej trestnej činnosti.
<SPEAKER ID="052" NAME="Tiziano Motti  " LANGUAGE="IT">
Súhlasím s tvrdením pána Buzeka, že prisťahovalectvo bolo pre Európu vždy prospešné, pokiaľ ide o prisťahovalectvo, ktoré je regulované, integrované a rešpektuje inštitúcie a zákony krajiny určenia. Keď je potrebná sociálna obnova a fluktuácia pracovných síl, keď kultúrna výmena obohacuje národy, predstavuje prisťahovalectvo cenný zdroj. Vďaka našim židovsko-kresťanským koreňom máme zmysel pre charitu a pohostinnosť vo vzťahu k trpiacim.
<P>
Ak sú však výsledkom nezákonného prisťahovalectva krízové situácie, utrpenie, trestná činnosť a neistota, prichádza na rad potreba konkrétnej stratégie integrácie na všetkých úrovniach, aby sa krajiny udržali z demografického hľadiska. Ak veríme, že tento problém sa týka len krajín ležiacich na pobreží Stredozemného mora, klameme sami seba. Voľný pohyb občanov v EÚ môže len podporiť voľný pohyb množstva nezákonných prisťahovalcov, ktorí sa uchýlili k trestnej činnosti. Každý európsky štát má morálny a priamy záujem, pretože táto problematika sa týka otázky trestnej činnosti a bezpečnosti pol miliardy občanov, od ktorých sme dostali mandát na ich ochranu prostredníctvom okamžitých a konkrétnych krokov, pokiaľ ide o existujúce problémy, ako aj problémy, ktoré sa môžu rýchlo rozvinúť. Práva občanov nemožno vymeniť za všeobecnú ľahostajnosť členských štátov alebo za solónske varovania Európskej komisie.
