<CHAPTER ID="007">
Situácia v Iraku (rozprava) 
<SPEAKER ID="125" NAME="Predsedajúca">
Ďalším bodom programu je vyhlásenie vysokej predstaviteľky Únie pre zahraničné veci a bezpečnostnú politiku a podpredsedníčky Komisie o situácii v Iraku.
<SPEAKER ID="126" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku/podpredsedníčka Komisie. - Vážená pani predsedajúca, keď sa dnes pozrieme na Irak, vidíme skutočný pokrok, hoci táto krajina musí ešte vyriešiť množstvo problémov. Chcem sa dnes však zamerať na prítomnosť a budúcnosť Iraku ako krajiny s veľkým potenciálom a pozoruhodnými výsledkami dosiahnutými za uplynulé mesiace.
<P>
Násilie je dnes na najnižšej úrovni od roku 2003. Hoci sme boli svedkami hrozných útokov zameraných na vládne inštitúcie, celkový počet civilných obetí v roku 2009 bol nižší než polovica úrovne z roku 2008. Sektárske násilie, jeden z hlavných problémov rokov 2006 a 2007, výrazne pokleslo.
<P>
Irak má novú ústavu a v krajine s veľkým rizikom prebehlo viacero volieb s vysokou účasťou. Vďaka odvahe Iračanov sa demokratické inštitúcie postupne zakoreňujú. Minuloročné provinčné voľby prebehli pomerne hladko v celom Iraku. Nadchádzajúce všeobecné voľby, ktoré sa majú uskutočniť 7. marca 2010, môžu byť ďalším veľkým, rozhodujúcim krokom smerujúcim ku konsolidácii irackej demokracie.
<P>
Čo sa týka nás, znamená to, že naša práca na podporu Iraku musí pokračovať a po zlepšení situácie sa musí rozšíriť do nových oblastí.
<P>
Od roku 2003 poskytla Európska únia Iraku pomoc v hodnote viac než 1 miliardy EUR. Pomoc sa zamerala na základné služby, ľudský rozvoj, utečencov, dobrú správu vecí verejných, politický proces a vytváranie kapacít - všetko v súlade s irackými prioritami. Naša integrovaná misia pre oblasť právneho štátu EUJUST LEX bola na irackú žiadosť viackrát predĺžená a teraz realizuje školenia v rámci Iraku.
<P>
EÚ zohráva vedúcu úlohu v rámci volebnej pomoci a naďalej budeme pomáhať Iraku v tejto oblasti a iných oblastiach, kým iracké inštitúcie nebudú schopné prevziať plnú zodpovednosť. Keďže sa dosahuje náležitý pokrok, zameriavame sa čoraz viac na prenos právomocí na iracké orgány a na dlhodobú udržateľnosť.
<P>
Rozvíjame aj vzájomné vzťahy s Irakom. Nedávno sme podpísali memorandum o porozumení o spolupráci v oblasti energie a čoskoro podpíšeme Dohodu o partnerstve a spolupráci, prvý zmluvný vzťah medzi EÚ a Irakom. Bude zahŕňať otázky od politického dialógu až po obchod a spoluprácu v oblasti regulácie a rozvojovú pomoc.
<P>
Chceme širší a hlbší politický dialóg s Irakom, ktorý by mal zahŕňať aj ľudské práva. Parlament prejavil živý záujem o Irak a očakávame, že v budúcnosti bude spolupráca medzi Európskym parlamentom a irackou Radou zástupcov ešte intenzívnejšia.
<P>
Je jasné, že Irak sa musí zaoberať mnohými problémami. Nadchádzajúce všeobecné voľby budú rozhodujúce a mali by byť slobodné a spravodlivé. Spolu s medzinárodnými partnermi ich budeme veľmi pozorne sledovať. EÚ vyšle do Iraku skupinu na hodnotenie volieb a vypracuje konkrétne odporúčania.
<P>
Vážené poslankyne, vážení poslanci, Irak je na dobrej ceste. Som presvedčená o tom, že využije svoje nové inštitúcie a nájde kompromis potrebný pre národné zmierenie. Čo sa týka nás, budeme naďalej stáť pri Iraku a budeme ho naďalej podporovať spolu s OSN a celým medzinárodným spoločenstvom.
<P>
Teším sa na našu rozpravu.
<SPEAKER ID="127" NAME="Esther de Lange" LANGUAGE="NL">
Vážená pani predsedajúca, aj ja by som sa chcela poďakovať vysokej predstaviteľke za jej slová, ktoré vyjadrili potrebnú dávku optimizmu. Sú tu naozaj pozitívne signály. Spomenuli ste, okrem iného, nižší počet obetí útokov a aj nadchádzajúce voľby. Ale ani úspešné voľby, pani barónka Ashtonová, nevytvárajú demokraciu a ani v krajine nezavádzajú právny štát. Odcitujem slávneho Nemca Schillera vo vašej rodnej angličtine, pani barónka, ktorý povedal, že hlas väčšiny nie je dôkazom spravodlivosti. Zrelá demokracia uznáva aj práva menšín. V tejto oblasti mám vážne obavy. Podľa mňa je sklamaním, že slovo "menšiny" sa vo vašom prejave v Parlamente neobjavilo.
<P>
Prečo mám obavy? Organizácia Human Rights Watch naďalej predkladá správy o tom, že nemoslimské menšiny sú prenasledované. Od roku 2004 sa uskutočnili útoky na 65 kostolov. Miestne milície naďalej vyháňajú kresťanov z ich domovov. Predvčerom bol na ulici v Mosule zastrelený 52-ročný obchodník so zeleninou, otec dvoch dcér. Samozrejme, toto vedie k pokračujúcemu úteku kresťanských menšín z Iraku. V roku 1991 dosahoval ich počet ešte 850 000; po vojne v Perzskom zálive klesol na 550 000 a po invázii USA tento počet klesol na 385 000, pričom 100 000 z nich sú vnútorne vysídlené osoby. Európska únia sa nemôže ďalej nečinne prizerať tejto situácii. Článok 2 Zmluvy o Európskej únii výslovne hovorí o ľudských právach vrátane práv menšín ako o jednej z kľúčových hodnôt Európskej únie. Žiadame rešpektovanie menšín našich 27 členských štátov a vašou úlohou, pani barónka Ashtonová, je presadiť toto rešpektovanie aj na medzinárodnej úrovni.
<P>
Prístup Komisie sa doteraz zameriaval, ako ste vy sama povedali, hlavne na všeobecnú podporu infraštruktúry a budovania demokracie prostredníctvom OSN alebo inými spôsobmi. Povedali ste, že konáme v súlade s irackými prioritami. Chcela by som, aby ste nám povedali, ako zabezpečíte, aby politika Európskej únie v súvislosti s Irakom a jej rozpočet pre túto krajinu viac zohľadňovali zraniteľné menšiny. To možno nie je hlavná priorita Iraku, ale je to naša hlavná priorita. Uvítala by som vašu odpoveď.
<SPEAKER ID="128" NAME="Silvia Costa" LANGUAGE="IT">
Vážená pani predsedajúca, pani komisárka Ashtonová, dámy a páni, myslím si, že je veľmi dôležité, aby Európsky parlament využil príležitosť, ktorú ponúka táto rozprava, vzhľadom na marcové voľby v Iraku.
<P>
Ukázalo sa, že politický proces v Iraku je dôležitý, dokonca, ako ste povedali, zaujímavý, ale je stále veľmi krehký. Preto je ešte dôležitejšie urobiť všetko pre konsolidáciu a posilnenie nových inštitúcií krajiny a politickú rovnováhu, na ktorej sú založené. Podľa nášho názoru je to kľúčový cieľ, ak chceme, aby sa stiahnutie prvých jednotiek USA uskutočnilo v auguste a aby to nemalo vážne dôsledky na vnútornú situáciu krajiny.
<P>
Spolužitie šiitov, sunnitov a Kurdov, ktoré je dnes zakotvené vo federálnych štruktúrach, by malo byť zaručené novými zákonmi, ako aj politickým konsenzom, na ktorom by sa podieľali všetky tieto strany. Vzhľadom na to vznikajú obavy v súvislosti s nedávnym rozhodnutím volebnej komisie vylúčiť mnohých kandidátov a mnohé strany s úzkymi vzťahmi so sunnitmi alebo kresťanmi, čím vzniká riziko, že demokratický proces v Iraku, ktorý je už aj tak krehký, sa ešte viac oslabí. Radi by sme si vypočuli váš názor na túto vec.
<P>
Prostredníctvom prijatých opatrení musí Európska únia sledovať tento volebný proces, ako ste povedali, ale musí byť aj ambicióznejšia pri rozvoji vzťahov s Irakom. Program Únie s názvom EUJUST LEX nás priamo zapája do procesu zlepšovania irackých právnych predpisov a demokratických inštitúcií a my skupina Progresívnej aliancie socialistov a demokratov v Európskom parlamente považujeme za pozitívny signál, že Rada rozhodla o predĺžení misie do 30. augusta 2010.
<P>
EÚ by mala pokračovať v silnej podpore Iraku prostredníctvom programov spolupráce s cieľom zapojiť sa do procesu, stabilizovať a rozvíjať krajinu a po voľbách by mala posilniť vzťahy medzi parlamentmi. Je potrebné pripomenúť, že mnohé členské štáty vrátane Talianska spolupracujú s Irakom v rámci dôležitého programu kultúrnej spolupráce.
<P>
Politická rovnováha v Iraku je dôležitá nielen pre túto krajinu, ale aj z hľadiska úlohy, ktorú Irak môže strategicky zohrávať v regióne s cieľom prekonať existujúce konflikty a zaručiť mier. V tomto zmysle predstavuje zlepšenie vzťahov s Tureckom zo strany regionálnej vlády v Kurdistane pozitívny krok týmto smerom.
<P>
Ako však vieme, Irak je naďalej krajinou s veľmi vážnymi problémami vo vzťahu k bezpečnosti, dodržiavaniu demokracie a ľudských práv, ako aj k hospodárskej neistote. Negatívnymi dôsledkami tejto situácie trpia práve najbezbrannejšie skupiny, ako napríklad utečenci tvoriaci 10 % obyvateľstva, etnické menšiny, ženy, náboženské menšiny a deti.
<P>
Musíme preto zohrávať ešte dôležitejšiu úlohu v tejto oblasti - už končím - čiastočne prostredníctvom podpory miestnych a európskych mimovládnych organizácií pôsobiacich v Iraku. V tejto súvislosti môžu byť aj ženy ako strategické osobnosti zapojené do prekonávania niektorých ťažkostí obyvateľstva.
<SPEAKER ID="129" NAME="Johannes Cornelis van Baalen">
v mene skupiny ALDE. - Vážená pani predsedajúca, faktom je, že Irak nie je bezpečný. To je fakt.
<P>
Ak sa pozrieme na Irán, Irán sa snaží získať oveľa väčší vplyv, než je potrebné, na juhu Iraku, na celom juhu, prostredníctvom šiitskej menšiny. Nepočul som vysokú predstaviteľku povedať niečo o postoji Iránu. Irán ohrozuje Irak. Ako vysoká predstaviteľka vníma úlohu Európskej únie pri udržiavaní Iránu tam, kde má byť, teda v Iráne, a nie v Iraku?
<P>
Čo sa týka severu, vidíme, že existuje veľký problém medzi Tureckom a Irakom týkajúci sa Kurdistanu. Samozrejme, je legitímne bojovať proti rebelom na severe Iraku, ktorí ohrozujú Turecko, ale o to práve ide. Autonómna oblasť na severe Iraku - Kurdistan - by sa mala uberať vlastným vývojom.
<P>
Čo sa týka memoranda o porozumení v oblasti energie, toto je veľmi dôležité, ale Irak nie je unitárny štát. Prediskutovalo sa teda toto memorandum s kurdskou autonómnou vládou? Pretože prebieha diskusia o Kirkúku týkajúca sa otázky, kto vlastní ropné polia atď. Zohľadňuje sa táto otázka?
<P>
Chcel by som vás upozorniť na skutočnosť, že iracké bezpečnostné sily ešte stále nie sú dobre vytrénované a nefungujú dobre. Mali by sme teda podporovať nielen právny štát, ak nás o to požiadajú, ale mali by sme byť aj pripravení pomôcť im prostredníctvom podpory ich bezpečnostných síl. Je potrebné presadiť komplexný prístup týkajúci sa energie, hospodárstva a stability. Je potrebné presadiť komplexný prístup týkajúci sa štátov susediacich s Irakom. Mohli by ste nám, prosím, naznačiť niečo o tomto komplexnom prístupe? V mene skupiny ALDE vám ďakujem.
<SPEAKER ID="130" NAME="Jill Evans">
v mene skupiny Verts/ALE. - Vážená pani predsedajúca, chcela by som sa vysokej predstaviteľke pani barónke Ashtonovej poďakovať za jej vyhlásenie.
<P>
Myslím si, že je dôležité uviesť, že naša dnešná rozprava sa koná v čase vyšetrovania, ktoré vedie pán Chilcot v Spojenom kráľovstve a ktoré sa týka nezákonnej vojny v Iraku, a aké ponaučenie je potrebné z toho vyvodiť, pričom sa objavuje množstvo informácií, ktoré potvrdzujú to, o čom boli mnohí z nás presvedčení v čase invázie: teda že dôvodom vojny bola zmena režimu a kontrola zdrojov a nie hrozba zbraní hromadného ničenia. A čo sa týka dlhodobého plánovania vývoja Iraku po vojne, vyššie postavení diplomati a vojenskí velitelia používajú výrazy ako "strašné", "úplne zle zrealizované" a "poľutovaniahodne nedostatočné", keď sa vyjadrujú v rámci vyšetrovania, preto sa sotva možno čudovať, že dnes vidíme závažné dôsledky tohto postupu.
<P>
Pani barónka Ashtonová povedala, že sa dosiahol určitý pokrok. Ten sa, samozrejme, dosiahol, ale ešte stále existujú závažné problémy. V Iraku neexistujú právne predpisy na ochranu menšín. Pretrváva veľký problém s utečencami. Došlo k zmiznutiu alebo vraždám odborárov, novinárov, žien političiek a aktivistov za ľudské práva. Pokračujú samovražedné útoky. Voľby sa majú konať 7. marca a iracká volebná komisia minulý týždeň vylúčila, ako povedala moja kolegyňa, takmer 500 kandidátov, väčšinou sunnitských politikov. Títo sú už teraz nedostatočne zastúpení v irackom parlamente a to určite povedie k väčšiemu napätiu a nestabilite.
<P>
Minulý rok v novembri naliehalo predsedníctvo EÚ na vládu Iraku, aby pozastavila vykonávanie trestu smrti a úplne ho zrušila, ale v celách smrti v Iraku je ešte stále 900 osôb a trest smrti sa často vynáša na základe nespravodlivých súdnych procesov, pričom niektoré z nich trvajú len niekoľko minút.
<P>
EÚ nesie zodpovednosť za pomoc pri budovaní demokracie a zabezpečovaní ľudských práv a rámec pre činnosť v Iraku stanovuje tri priority, a to pomoc pri budovaní základných služieb, ako napríklad zdravotníctva a školstva, rozvíjanie právneho štátu a podporu komisie pre ľudské práva.
<P>
Dohoda o partnerstve a spolupráci bude základom budúcej práce, ale musíme požadovať okamžité kroky v oblastiach, ako napríklad zrušenie trestu smrti, ochrana bezbranných a špecifických skupín a posilňovanie demokracie a ľudských práv.
<SPEAKER ID="131" NAME="Struan Stevenson">
v mene skupiny ECR. - Vážená pani predsedajúca, pani barónka Ashtonová, voľby v Iraku nebudú slobodné ani spravodlivé. Komisia pre spravodlivosť a zodpovednosť pred desiatimi dňami rozhodla o vylúčení Salíha al-Mutláka, vedúceho predstaviteľa parlamentného Frontu národného dialógu a poslanca irackého parlamentu za posledné štyri roky. Bol vylúčený z účasti na nadchádzajúcich voľbách. Myslím si, že nebola náhoda, že toto hanebné vylúčenie spolu s vylúčením vyše 500 ďalších sekulárnych irackých politikov bolo oznámené presne v ten deň, keď Bagdad navštívil Manúčehr Mottakí, nenávidený minister zahraničných vecí Iránu. Salíh al-Mutlák je vysloveným kritikom zasahovania Iránu do záležitostí Iraku a mullovia teraz naliehali, aby bol vylúčený z volieb.
<P>
Potešilo ma, že viceprezident USA Joe Biden už protestoval proti tomuto vylúčeniu, a dúfam, pani barónka Ashtonová, že urobíte to isté. Kým nebude povolená účasť Dr. al-Mutláka a iných na voľbách, nesmieme a nemôžeme uznať legitímnosť týchto volieb.
<SPEAKER ID="132" NAME="Willy Meyer" LANGUAGE="ES">
Pani barónka Ashtonová, je mi to ľúto, ale nestotožňujem sa s vaším optimizmom. Je dobré byť optimistický, ale vzhľadom na tamojšiu situáciu nemôžeme byť optimistickí v súvislosti s Irakom.
<P>
Dôkazom toho je, že Komisia sa rozhodla nevyslať pozorovateľov, pretože nemôže zaručiť ich bezpečnosť. Myslím si, že toto rozhodnutie hovorí samo za seba. Jasne to ukazuje, že čo sa týka Iraku - a ja viem, že nechcete hovoriť o minulosti, ale nemáme inú možnosť a o minulosti musíme hovoriť -, máme do činenia s krajinou, ktorá bola zničená, v ktorej zahynulo viac než 1 milión ľudí a 4 milióny stratili domov v dôsledku nezákonnej, nespravodlivej vojny založenej na klamstvách. Neboli tam žiadne zbrane hromadného ničenia ani prepojenie medzi Saddámom Husajnom a al-Káidou. To je prostá pravda. Jedinou pravdivou vecou bol záujem severoamerického ropného priemyslu získať kontrolu nad ropou v Iraku.
<P>
To je prostá pravda. Táto pravda sa okrem toho nemôže presadzovať za prítomnosti okupačných jednotiek, ktoré všetko zhoršujú. V súčasnosti by ma neprekvapilo, keby prijaté rozhodnutie o vylúčení opozičných strán vyústilo do skutočnej občianskej konfrontácie. Niektoré európske veľvyslanectvá momentálne nevylučujú možnosť vojenského prevratu, skutočného vojenského prevratu v Iraku. Vyhliadky sú preto veľmi temné.
<P>
Vyzývam vás, aby ste pracovali rýchle na čo najskoršom stiahnutí okupačných jednotiek. Sú faktorom, ktorý zhoršuje skutočnú situáciu v Iraku. Organizácia Spojených národov by preto mala prebrať kontrolu a umožniť transformáciu, ktorá zabezpečí návrat do normálneho stavu na základe práva, ktoré sa malo vždy dodržiavať, inými slovami, medzinárodného práva.
<SPEAKER ID="133" NAME="Bastiaan Belder" LANGUAGE="NL">
Vážená pani predsedajúca, pani vysoká predstaviteľka, na Vianoce v roku 2009, keď sme boli na vianočných prázdninách, bolo v Iraku, v Mezopotámii, zatvorených veľa kostolov. Hrozby bombových útokov viedli k tejto smutnej situácii podobne ako v minulom roku. Ale kostoly sú často prázdne aj tak, či už bez hrozieb alebo s nimi, pretože čoraz viac kresťanov opúšťa túto krajinu. Úroveň násilia voči nim sa zvyšuje napriek tomu, že ich počet klesá. Pred Vianocami sa uskutočnili tri vražedné útoky v Mosule. Kresťania v meste Kirkúk, ktoré bolo predtým relatívne bezpečné, boli navyše niekoľko mesiacov konfrontovaní s pokračujúcou sériou únosov a vrážd, ktoré viedli k úteku stoviek kresťanských rodín.
<P>
Zatiaľ čo v roku 2003 bolo v Iraku približne 1,5 milióna kresťanov, viac než polovica z nich teraz hľadá záchranu útekom pred náboženskými čistkami, čistkami, ktoré vykonávajú islamistickí extrémisti. Jeden iracký kresťan sa spýtal, či sa Európska rada a 27 členských štátov budú len mlčky prizerať tejto tzv. afganizácii Iraku. Rád by som si vypočul váš názor na túto vec, pani vysoká predstaviteľka. Nech už je to akokoľvek, Mezopotámia bez svojho prastarého kresťanského spoločenstva nebude mať tolerantnejšiu budúcnosť a z dlhodobého hľadiska to nebude dobré ani pre bezpečnosť Európy.
<SPEAKER ID="134" NAME="Elena Băsescu" AFFILIATION="PPE">
(RO) Prípravy na parlamentné a prezidentské voľby 7. marca vyvolali horúčkovitú aktivitu a aj vytváranie nových koalícii a aliancií. Niektorí oponenti irackého predsedu vlády chcú obnoviť staré aliancie, napríklad Irackú spojenú koalíciu. Predseda vlády sa na druhej strane snaží pritiahnuť sekulárne skupiny alebo nezávislých kandidátov, aby sa pridali ku koalícii Právny štát.
<P>
Nesmieme však zabudnúť na to, že po týchto parlamentných a prezidentských voľbách bude musieť vláda zorganizovať referendum v Kirkúku. Existuje možnosť, že bezpečnostná situácia v Iraku sa zhorší v prípade, ak niektoré iracké skupiny spochybnia tieto voľby, alebo v prípade vnútorných konfliktov.
<P>
Hlavné problémy, pred ktorými stoja orgány v Bagdade, sú posunutie termínu referenda o dohode SOFA podpísanej s USA a dokončenia zákona o rope a zemnom plyne, pokles cien ropy, veľký počet popráv - na trest smrti bolo v súčasnosti odsúdených 900 osôb - a používanie mučenia na vynútenie priznania. Všeobecné zhoršenie situácie v oblasti ľudských práv vyvoláva hlboké znepokojenie EÚ. V neposlednom rade prišlo aj k zvýšeniu úrovne korupcie. Jeden z príkladov, ktorý by som chcela uviesť, je uväznenie bývalého irackého ministra obchodu.
<P>
Čo sa týka vzťahov s Irakom, cieľom Rumunska je dosiahnuť zmenu zamerania pomoci z oblasti vojenskej bezpečnosti na oblasť civilnej bezpečnosti. Naša krajina ukázala, že si plní svoje záväzky voči partnerom prostredníctvom pokračujúcej vojenskej prítomnosti v Iraku až do ukončenia misie.
<SPEAKER ID="135" NAME="Ana Gomes" AFFILIATION="S&amp;D">
(PT) Demokratické úspechy irackého ľudu musia byť konsolidované a prehĺbené, podobne ako aj bezpečnostná situácia. V uplynulých mesiacoch došlo k povzbudzujúcim zmenám v alianciách, ktoré veľmi prispeli k prekonaniu etnicko-náboženských rozdielov určujúcich irackú politiku v posledných rokoch. Úspech novej kurdskej strany Zmena je príkladom normalizácie politického života v Iraku. Nedávne vyhlásenie volebnej komisie o tom, že približne 500 sunnitských politikov bude vylúčených z volieb, však neprispeje k národnému zmiereniu, môže ohroziť volebný proces a mohlo byť opäť rozdúchať konflikty. Správy o uplatňovaní trestu smrti sú tiež skľučujúce. Pani barónka Ashtonová, vedúci európski predstavitelia by sa mali snažiť presvedčiť iracké orgány, aby tento trest zrušili. V tejto súvislosti je dôležité aj posilnenie misie EULEX.
<P>
Jeden a pol milióna Iračanov stále žije v susedných krajinách. Mnohí sa nebudú môcť vrátiť späť. Európske krajiny, ktoré sa zúčastnili na invázii v roku 2003, majú osobitnú zodpovednosť a mali by prijať väčší počet týchto utečencov. V tejto súvislosti, podobne ako v prípadoch podpory vnútorne vysídlených osôb, problematiky ľudských práv vo všeobecnosti a práv žien osobitne, takisto boja proti korupcii, je veľmi dôležité, aby iracká vláda prepracovala zákon o mimovládnych organizáciách, aby sa spoločnosť mohla organizovať sama. Je mimoriadne dôležité, aby Európska únia podporovala interakciu medzi irackými a európskymi mimovládnymi organizáciami. Občianska, slobodná a dynamická spoločnosť je predpokladom konsolidácie demokracie v Iraku.
<SPEAKER ID="136" NAME="Tomasz Piotr Poręba" AFFILIATION="ECR">
(PL) Vážená pani predsedajúca, pani Ashtonová, napriek obrovskému nasadeniu medzinárodných jednotiek a stovkám obetí v rámci medzinárodnej koalície vrátane 23 poľských vojakov je situácia v Iraku naďalej zlá. Je to krajina, v ktorej sa musíme vyrovnať s teroristickými útokmi a prenasledovaním náboženských menšín vrátane kresťanskej menšiny. Samozrejme, v porovnaní so situáciou spred niekoľkých rokov sa dosiahol určitý pokrok. Stále však dostávame správy o teroristických útokoch, ktoré destabilizujú nielen Irak, ale aj celý Blízky východ. Cieľom teroristov a sponzorov medzinárodného terorizmu je destabilizácia Iraku. Mnoho dôkazov smeruje k tomu, že Irán je zodpovedný za financovanie terorizmu.
<P>
Aký je váš názor, pani Ashtonová, ako vysokej predstaviteľky Európskej únie pre zahraničné veci a bezpečnostnú politiku, na úlohu Iránu pri zasahovaní do záležitostí Iraku? Chcel by som vás vyzvať, aby ste prijali asertívnejší prístup a spolupracovali so Spojenými štátmi s cieľom dosiahnuť riešenia, ktoré ovplyvnia Irán a vyvinú naň tlak, aby zastavil zasahovanie do vnútorných záležitostí Iraku. Podľa môjho názoru len vtedy bude existovať možnosť dosiahnuť určitý stupeň stability v regióne.
<SPEAKER ID="137" NAME="Jean-Luc Mélenchon" AFFILIATION="GUE/NGL">
(FR) Vážená pani predsedajúca, pani vysoká predstaviteľka, nestotožňujeme sa s vaším optimizmom, ani čo sa týka situácie v Iraku, ani čo sa týka výhod koalície, pretože hraničí so zaslepenosťou. Invázia a obsadenie Iraku sa uskutočnili na základe zámerne nepravdivých informácií o prítomnosti zbraní hromadného ničenia.
<P>
V dôsledku toho bolo 17 z 27 členských štátov EÚ zatiahnutých do útoku na Irak a jeho okupácie. Krajina je v ruinách, jej dedičstvo bolo vylúpené, jej obyvateľstvo je hlboko rozdelené. Náboženskí fanatici tam získavajú početné rezervy bojovníkov. Iránska tyrania tam svojvoľne zasahuje. Voľby sa uskutočňujú poľutovaniahodným a nespravodlivým spôsobom.
<P>
Čo plánujete a čo plánujeme urobiť, aby sme zobrali na zodpovednosť krajiny, ktoré klamali a ktoré by zajtra mohli zasa začať s Jemenom alebo ktorýmkoľvek iným štátom? Aké opatrenia plánujete prijať na odsúdenie okupantov za používanie nekonvenčných, chemických a rádiologických zbraní a munície s ochudobneným uránom, ktorých dôsledky pre budúce generácie sú dobre známe? Ako môžeme zabezpečiť, aby sa tieto zbrane nepoužili v Afganistane, keď sme odvrátili pohľad od situácie v Iraku?
<SPEAKER ID="138" NAME="Fiorello Provera" AFFILIATION="EFD">
(IT) Vážená pani predsedajúca, dámy a páni, úprimne vítame nadchádzajúce voľby v Iraku, pretože predstavujú ďalší krok smerom k demokracii. Nebudú slobodné ani spravodlivé, ale musíme robiť jeden malý krok za druhým.
<P>
Obnova Iraku z hospodárskeho, obchodného, kultúrneho a finančného hľadiska a zaručenie jeho bezpečnosti sú základné podmienky rozvoja demokracie, ale musíme presadzovať aj posilňovanie inštitúcií krajiny. Mierové spolužitie rôznych etnických a náboženských skupín v Iraku možno dosiahnuť prostredníctvom obnovy inštitúcií a realizáciou federatívneho modelu, federalizmu, ktorý umožňuje širokú autonómiu rôznych regiónov v rámci unitárneho štátu. Skúsenosť irackého Kurdistanu by mohla byť užitočným podnetom.
<P>
Chcel by som preto vedieť názor pani barónky Ashtonovej, vysokej predstaviteľky, na inštitucionálny aspekt krajiny.
<SPEAKER ID="139" NAME="Alf Svensson" AFFILIATION="PPE">
(SV) Keď sa diskutuje o Iraku, hovorí sa, samozrejme, veľa o násilí a strašných udalostiach, ale je neodškriepiteľné, že v krajine prebieha demokratizačný proces.
<P>
Chcel by som vám pripomenúť, že 3 912 žien celkom otvorene kandidovalo v komunálnych voľbách v Iraku minulý rok. To znamená, že na jedno miesto kandidovalo približne desať žien. To treba vnímať ako pozitívnu vec, najmä v arabskej krajine. Dalo nám to aj určitú nádej pred parlamentnými voľbami, ktoré sa uskutočnia 7. marca tohto roku, najmä preto, lebo sunniti sa zúčastnili na komunálnych voľbách. Ako však už bolo uvedené, vládna komisia pred dvoma týždňami odmietla 14 sunnitským stranám a niekoľkým stovkám osôb povoliť účasť na voľbách. Medzi osobami, na ktoré sa vzťahuje tento zákaz, sú aj minister obrany Abdul Kadír al-Ubajdí a Salíh al-Mutlák, vedúci predstaviteľ irackého Frontu pre národný dialóg vedeného sunnitmi.
<P>
Iracké parlamentné voľby sú, samozrejme, kľúčové pre budúcnosť krajiny a pre budúcnosť demokratizácie Iraku, najmä čo sa týka etnickej a náboženskej súdržnosti krajiny. Chcel by som tiež zdôrazniť, že musíme hovoriť otvorene, pokiaľ ide o zaobchádzanie s etnickými a náboženskými menšinami v Iraku. Ako som uviedol, iracké parlamentné voľby budú rozhodujúce z hľadiska toho, ako budeme vnímať Irak v blízkej budúcnosti. Čo môže EÚ podľa vysokej predstaviteľky pani barónky Ashtonovej urobiť preto, aby nadchádzajúce parlamentné voľby v Iraku viac zapájali rôzne skupiny a boli demokratickejšie?
<SPEAKER ID="140" NAME="Zigmantas Balčytis" AFFILIATION="S&amp;D">
(LT) V uplynulých rokoch Európska únia významne posilnila svoje vzťahy a vplyv v krajinách Blízkeho východu. Európska únia vždy venovala veľa pozornosti Iraku a spolu s medzinárodným spoločenstvom sa zúčastnila na rekonštrukcii Iraku a na mierotvorných a bezpečnostných misiách. Rôzne skupiny stále bojujú o moc v krajine, čo je prekážkou zavádzania reforiem v krajine v rôznych oblastiach. Skutočnosť, že 14 strán bolo vylúčených z účasti na budúcich voľbách, je tiež dôvodom pre obavy. Irak si vybral cestu demokracie, a preto musia Európska únia a iné štáty žiadať - a ak to bude potrebné, aj pomôcť zabezpečiť -, aby sa dodržiavali medzinárodné záväzky, ktoré krajina prijala, ako aj ľudské práva a slobody. Domnievam sa, že Irak je skutočne pripravený na úzku spoluprácu s Európskou úniou. Memorandum o porozumení medzi EÚ a Irakom o spolupráci v oblasti energie, ktoré bolo podpísané v pondelok, predstavuje jeho záväzok rozvíjať dlhodobý vzťah, ktorý bude vzájomne výhodný. Z hľadiska energie je Irak pre Európsku úniu veľmi dôležitý, ale zaručenie dodávok energie je nevyhnutne spojené s hospodárskou a politickou stabilitou v krajine, ktorá v súčasnosti chýba. Pravdaže, je to dlhodobý proces, ale myslím si, že Európska únia, vysoká predstaviteľka a medzinárodné spoločenstvo musia ponúknuť prostriedky a riešenia, aby sa zásady ľudských práv a právneho štátu stali základnými piliermi budúcej politiky Iraku.
<SPEAKER ID="141" NAME="Ryszard Czarnecki" AFFILIATION="ECR">
(PL) Vážená pani predsedajúca, pani Ashtonová, chcel by som povedať, že keby som chcel zhrnúť prejav pani Ashtonovej jednou vetou, povedal by som, že to bol oficiálny optimizmus. Myslím si však, že Európa a naši voliči očakávajú niečo konkrétnejšie a očakávajú pravdu. Politici ukazujú, kto vlastne sú, nielen tým, čo hovoria, ale aj tým, čo nehovoria. A ja som nepočul vo vašom prejave, pani Ashtonová, nič o určitých veciach, ktoré šokovali významnú časť európskej verejnosti vrátane verejnej mienky v našej krajine. Myslím napríklad na pravidelné prenasledovanie menšín v Iraku vrátane, a to zdôrazňujem, kresťanov. To je realita, ktorou si môžeme byť istí.
<P>
Myslím si, že môj kolega pán Poręba mal pravdu v tom, čo pred chvíľou povedal o iránskom zasahovaní v Iraku. Neplatí to isté o irackých úradoch a ich škandalóznom zasahovaní v tábore Ašraf, v ktorom sú umiestnení iránski utečenci? Nerobia to iracké orgány? Zdá sa mi, že to treba veľmi zdôrazniť najmä preto, lebo iracké orgány prijímajú finančnú pomoc od Európskej únie, ktorú potom často využívajú veľmi nevhodným spôsobom, napríklad na zasahovanie v tábore Ašraf.
<SPEAKER ID="142" NAME="Bogusław Sonik" AFFILIATION="PPE">
(PL) Vážená pani predsedajúca, myslím si, že Irak môže poslúžiť ako príklad toho, ako je niekedy potrebné použiť silu na odstránenie diktatúry, ktorá ničí tisícky svojich oponentov chemickými zbraňami. Tieto rozhodnutia sú ťažké. Preto by som nám všetkým chcel dnes pripomenúť, keď hovorím o Iraku, tisícky vojakov zo Spojených štátov, Talianska, Poľska a iných krajín, ktorí padli v Iraku, a chcel by som pripomenúť ich rodiny. Išli tam vo viere, že budú slúžiť dobrej veci, a ako ste tu počuli, Irak je dnes na ceste budovania demokracie.
<P>
Viem, že dnes vás všetci vyzývame, pani Ashtonová, aby ste boli aktívnejšia, ale chceme, aby bola aktívna Európska únia. Choďte, prosím, do Iraku a predložte hodnotenie o situácii, aby pomoc, ktorú posiela Európska únia, bola použitá za rovnakých podmienok, ktoré tu boli spomenuté, a najmä vzhľadom na ochranu menšín.
<SPEAKER ID="143" NAME="Janusz Władysław Zemke" AFFILIATION="S&amp;D">
(PL) Vážená pani predsedajúca, náhodou teraz hovoria len Poliaci, ale máme skúsenosti so zapojením Poľska a poľských vojakov do obnovovania bezpečnosti v Iraku.
<P>
Stotožňujem sa s vaším názorom, pani Ashtonová, že situácia v Iraku je, našťastie, trocha lepšia než v minulosti, ale ešte stále je v dosť krehkom stave. Popri rôznych opatreniach, ktoré prijíma Únia, by som chcel navrhnúť dve konkrétne opatrenia, pretože sa mi zdá, že chýbajú. Prvé sa týka veci, ktorá tu dnes nebola spomenutá: myslím si, že pre rozvoj a stabilizáciu Iraku je čoraz dôležitejšie prijať program vzdelávania mladých Iračanov v Európe, pretože v Iraku je stále nedostatok lekárov, inžinierov a vodohospodárskych špecialistov. Myslím si, že by sme Iraku v tejto oblasti mohli veľmi pomôcť. Druhé opatrenie sa týka ochrany kultúrnych pokladov, ktoré sa nachádzajú v Iraku. Myslím si, že EÚ by mala pomôcť najmä s rekonštrukciou Babylonu. Je to poklad, na ochrane ktorého by malo záležať každému na svete.
<SPEAKER ID="144" NAME="Paul Rübig" AFFILIATION="PPE">
(DE) Vážená pani predsedajúca, pani barónka Ashtonová, moja otázka sa týka memoranda o porozumení, ktoré bolo podpísané v oblasti energie. Myslíte si, že je možné dosiahnuť spolu s pánom Oettingerom alebo s pánom De Guchtom ďalší pokrok? Práve hospodárska rekonštrukcia by podľa môjho názoru priniesla Iraku viac stability. Ak by sme mali zlepšiť vzťahy v oblasti energie, najmä prostredníctvom poskytovania väčšieho objemu európskych zariadení na lepšie využitie zdrojov energie, ktoré sa tam v súčasnosti nachádzajú, pričom by sme tam nakupovali energiu v rámci kompenzácií, dosiahla by sa obojstranne výhodná situácia. Iniciatíva počas nasledujúcich niekoľkých týždňov by mala v tejto súvislosti skutočne zmysel.
<SPEAKER ID="145" NAME="Catherine Ashton">
vysoká predstaviteľka Únie pre zahraničné veci a bezpečnostnú politiku/podpredsedníčka Komisie. - Ešte raz vám všetkým ďakujem za dôležitú a zaujímavú rozpravu. Pokúsim sa zareagovať na niektoré z jednoznačných problémov, v súvislosti s ktorými vážení poslanci vyjadrili najviac obáv.
<P>
Začala by som tým, že uznávam význam, ktorý vážení poslanci prikladajú problematike menšín. Ako vážení poslanci vedia, jednou zo základných zložiek našej práce v rámci dohôd o partnerstve a spolupráci je, aby sme skutočne zabezpečili, že ľudské práva budú v centre týchto dohôd. Dúfame, že čoskoro budeme môcť podpísať túto dohodu s Irakom, a zaväzujem sa zabezpečiť, aby sa v rámci našej činnosti problematika menšín primerane zohľadnila. To má jednoznačne veľký význam.
<P>
Takisto sa stotožňujem s námietkou, ktorú vzniesli viacerí vážení poslanci, týkajúcou sa trestu smrti. Naším jednoznačným cieľom je dosiahnuť jeho zrušenie, a to zo všetkých dôvodov, ktoré vážení poslanci celkom oprávnene naznačili.
<P>
Súhlasím aj s tým, že musíme skonsolidovať a posilniť politické procesy, čo bude mať veľký význam vo všetkých našich činnostiach, a že musíme najmä zabezpečiť, aby nám v súvislosti s nadchádzajúcimi voľbami bolo jasné, čo chceme dosiahnuť. Rozumiem pripomienkam, ktoré uviedli vážení poslanci vrátane pána Costu a pána Stevensona v súvislosti s rozhodnutím výboru o vylúčení kandidátov.
<P>
Prehliadka kandidátov bola vždy súčasťou predvolebného procesu. Prebieha odvolacie konanie a ja verím, že bude možné, aby prebehlo riadnym spôsobom. Mala by som povedať aj to, že plánujeme vyslať misiu EÚ na budúci týždeň, to znamená šesť týždňov pred voľbami, a to nám umožní priamo na mieste veľmi pozorne sledovať predvolebný proces, o ktorý sa veľmi zaujímame. Veríme a dúfame, že iracké orgány zabezpečia volebný proces, do ktorého sa zapoja rôzne skupiny, a to zo všetkých dôvodov, ktoré absolútne jednoznačne uviedli vážení poslanci vo svojich prejavoch.
<P>
Viacerí poslanci spomenuli aj otázku memoranda o porozumení v oblasti energie a jeho dôležitosť a význam. V tejto veci konáme veľmi jasne: spolupracujeme s Irakom ako unitárnym štátom a všetka naša spolupráca prebieha s vládou celého Iraku. Plne podporujeme, aby Irak zostal jednotným a suverénnym štátom. V rámci tejto oblasti bude dôležité rozšíriť spoluprácu. Počula som, čo sa v tejto súvislosti povedalo, najmä čo povedal pán Rübig, ktorý uviedol, že je potrebné ďalej premyslieť posilnenie tejto spolupráce. Budem o tom informovať kandidátov na posty komisárov.
<P>
Uvedomujem si tiež, keď hovorím, že existuje problém s bezpečnosťou, že otázka Kirkúku je veľmi dôležitá, ako aj otázka iných spochybňovaných hraníc. Opísala som to ako jeden z hlavných problémov, ktorým Irak v súčasnosti čelí. Jednoznačne si myslím, že Irak musí tieto otázky vyriešiť sám. Irak sa tým musí zaoberať. Som však veľmi ochotná podporiť misiu OSN v Iraku, ktorá vyvinula značné úsilie, aby sa pokúsila o začatie dialógu a procesu. Aby som však bola opatrná, neočakávam, že dialóg dosiahne pre voľbami, teda v tejto konkrétnej fáze, nejakú významnú úroveň.
<P>
Ešte niekoľko poznámok o spolupráci v oblasti energie. Vnímame to ako súčasť rozvíjania rozsiahlej a integrovanej politiky v oblasti energie pre Irak. Ide o dodávky a ich bezpečnosť medzi Irakom a Európskou úniou a malo by to, samozrejme, zahŕňať rozvoj obnoviteľnej energie, najmä solárnej a veternej energie, a aj zlepšiť opatrenia zamerané na energetickú účinnosť v rámci Iraku. Dúfam tiež, že počas nadchádzajúcich mesiacov a rokov uvidíme aj technologickú, vedeckú a priemyselnú spoluprácu. Tá poznámka bola výstižná.
<P>
Prejdem k otázke nedávneho zrušenia delegácie: pán Meyer uviedol otázku budúcich bezpečnostných obáv. Chceme vidieť zlepšenie v tejto oblasti, ako som naznačila, aby bolo možné vyslať volebnú pozorovateľskú misiu s účasťou poslancov EP. To bude mať jednoznačne mimoriadny význam pre vážených poslancov v blížiacom sa volebnom procese a, ako som naznačila, ľudí tam čoskoro vyšleme.
<P>
Vážení poslanci spomenuli otázku stiahnutia jednotiek. Prezident Obama, samozrejme, oznámil stiahnutie všetkých vojenských jednotiek do augusta 2010, čo prakticky znamená, že sťahovanie sa začne čoskoro po národných voľbách. To má opäť veľký význam. Naznačila som, že čoskoro vyšleme skupinu na hodnotenie volieb, čo nám, dúfam, pomôže vyriešiť problémy, ktoré v tejto súvislosti spomenuli vážení poslanci.
<P>
Čo sa týka tábora Ašraf, neprestajne a opakovane sme upozorňovali Irak, že tento komplexný problém sa musí vyriešiť plne v súlade s medzinárodným právom a jednoznačne bez akéhokoľvek násilia.
<P>
Vrátim sa späť na začiatok: v súvislosti s Irakom som optimistická. Existujú závažné problémy a vážení poslanci nás na tieto závažné problémy oprávnene upozorňujú. S blížiacimi sa voľbami a s príležitosťou lepšej spolupráce však vnímame aj príležitosť pre Európsku úniu s jej systémom hodnôt a otázky, ktoré v nás vzbudzujú osobitné obavy: ľudské práva, práva menšín, problematika trestu smrti, rozvoj intenzívnej spolupráce v oblasti energetickej bezpečnosti a dodávok energie a užšia spolupráca s vládou, pričom jasne vyjadrujeme svoje očakávania - budúcnosť pre Irak, ktorá bude mierová a demokratická. Na dosiahnutí tohto cieľa musíme vytrvalo pracovať.
<SPEAKER ID="147" NAME="Jaromír Kohlíček  " LANGUAGE="CS">
Poznám málo krajín v relatívnej blízkosti Európy, ktoré sa podarilo demokratizáciou zatlačiť vo vývoji o niekoľko desiatok rokov naspäť. Irak, v ktorom zanechali negatívnu stopu, žiaľ, aj jednotky z krajín EÚ, je určite jednou z nich. V súčasnosti sa jeden z najsekulárnejších štátov islamského sveta nachádza v troskách, pričom jeho tri komunity sa neustále hádajú. Z minulosti prežili už len spomienky na relatívne dobré školstvo a zdravotníctvo krajiny a na pomerne rozvinutú infraštruktúru. Je to jediná krajina v regióne, kde mala kurdská menšina autonómiu, hoci v krajine nevládli ideálne demokratické pomery. Otázka koniec koncov znie, o ktorej krajine regiónu môžeme povedať, že má skutočne demokratický režim? Skutočnosť, že po invázii armády USA bol iracký štát úplne rozvrátený, znamená spolu s čiastočnou likvidáciou infraštruktúry sociálneho, zdravotného a školského systému obrovský krok späť. Zámienka tzv. demokratických volieb to v žiadnom prípade nemôže zakryť. Pretrvávajúca snaha odviesť pozornosť od súčasných problémov inscenovaním procesov s prominentnými predstaviteľmi režimu Saddáma Husajna je naivná. Len človek, ktorý sa vôbec nevyzná v tejto situácii, by si mohol myslieť, že situácia sa týmto spôsobom môže zlepšiť. Jediným pozitívnym aspektom posledného obdobia je skutočnosť, že vláda Spojených štátov a iracká vláda si uvedomili, že zlepšenie nebude možné bez dobrých vzťahov s Iránom.
<SPEAKER ID="148" NAME="Artur Zasada  " LANGUAGE="PL">
Optimistický tón prejavu pani Ashtonovej ma potešil, ale radšej by som si zachoval istú opatrnosť pri hodnotení situácie v Iraku. Napriek mnohým náznakom je krajina stále vnútorne nestabilná a určite nemožno povedať, že demokracia sa "zakorenila". Nemôžeme hovoriť o stabilizácii v krajine, ak v rámci jej hraníc bolo vysídlených 1,8 až 1,9 milióna obyvateľov, ďalší milión úplne opustil krajinu a podmienky, v ktorých žijú utečenci, sú mimoriadne zlé.
<P>
Je veľmi dôležité prehodnotiť metódy, ktoré sa v súčasnosti používajú na poskytovanie zahraničnej pomoci utečencom v Sýrii a Jordánsku a vysídleným osobám v Iraku. Táto pomoc sa musí poskytovať dostatočne dlhý čas. Ako dlho? To ešte nevieme. No podobne ako doktor nepreruší liečbu pri prvých náznakoch zlepšenia, ani my si nesmieme dovoliť nechať sa zviesť príliš optimistickými prognózami.
<P>
(Rokovanie bolo prerušené o 19.25 hod. a pokračovalo o 21.00 hod.)
