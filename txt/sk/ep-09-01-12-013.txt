<CHAPTER ID="013">
Jednominútové vystúpenia k otázkam politického významu
<SPEAKER ID="029" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="030" NAME="Georgios Papastamkos" AFFILIATION="PPE-DE">
(EL) Vážený pán predsedajúci, dovoľte mi oboznámiť Parlament s provokatívnymi akciami Turecka proti Grécku.
<P>
Opakované priestupky a narušenia vzdušného priestoru Grécka, bojové lietadlá lietajúce nízko nad obývanými územiami gréckych ostrovov, prekážky pre lode plávajúce v gréckych teritoriálnych vodách a zasahovanie do pátracích a záchranných akcií v Egejskom mori, za ktoré je zodpovedné výlučne Grécko, ako aj rozsiahla pomoc poskytovaná nelegálnym tureckým prisťahovalcom neveštia nič dobré z hľadiska stability tejto oblasti ako celku.
<P>
Musíme odsúdiť takéto provokatívne správanie a pokračujúce systematické porušovanie suverenity členského štátu Európskej únie, konkrétne Grécka, a vyslať jasnú správu, že takéto konanie Turecka ohrozuje jeho európske vyhliadky.
<SPEAKER ID="031" NAME="Csaba Sándor Tabajdi" AFFILIATION="PSE">
(HU) Po diskriminujúcich opatreniach zavedených v roku 2004, ktoré sa týkali zamestnancov z nových členských štátov pracujúcich v európskych inštitúciách a ktoré Európsky súdny dvor v roku 2008 uznal za protiprávne, chcem upriamiť vašu pozornosť na nové diskriminujúce rozhodnutie.
<P>
Odvtedy uplynulo štyri a pol roka, avšak príslušníci nových členských štátov sa ešte stále cítia byť druhotriednymi občanmi. Vážený pán predseda, minulý rok bolo vyhlásené výberové konanie na miesto vedúceho oddelenia maďarských tlmočníkov pracujúcich v Európskom parlamente, pričom sa o toto miesto mohol uchádzať občan ktoréhokoľvek členského štátu. Riaditeľ tlmočníckeho oddelenia nezodpovedá iba za administratívne úlohy, ale dohliada aj na transpozíciu terminológie Európskej únie do maďarského jazyka.
<P>
Pán predseda, je šokujúce, že z dvoch vhodných kandidátov, jeden bol maďarskej a druhý britskej národnosti, bol vybraný britský kandidát. Viete si predstaviť, že by na oddelení francúzskych jazykových služieb získal riadiace miesto Angličan alebo Španiel? Vážený pán predseda, ide tu o neprijateľnú diskrimináciu, ktorá v konečnom dôsledku škodí prekladom dokumentov Európskej únie. V mene každého nového členského štátu vás žiadam, aby ste moju sťažnosť zobrali na vedomie.
<SPEAKER ID="032" NAME="Predseda">
K tejto záležitosti, samozrejme, dostanete odpoveď.
<SPEAKER ID="033" NAME="Marian Harkin" AFFILIATION="ALDE">
Vážený pán predseda, dnes popoludní sme si vypočuli vaše vyhlásenie a príspevky ostatných poslancov zaoberajúce sa hroznou situáciou v Gaze a potrebou okamžitého prímeria a stiahnutia izraelských ozbrojených síl z Gazy. Musím povedať, že v tejto otázke súhlasím s pánom Cohnom-Benditom, že Parlament by mal zaujať stanovisko - nemôžeme sa len tak nečinne prizerať.
<P>
Isteže, svojím spôsobom je trochu prízemné hovoriť o problémoch každodenného života po tom, čo tu dnes odznelo, avšak všetkých našich občanov trápia práve takéto každodenné starosti. V Írsku minulý víkend spoločnosť Dell oznámila premiestnenie 2 000 pracovných miest, čo znamená pre obyvateľstvo žijúce v stredozápadnej a západnej časti Írska ranu pod pás. V čase, kedy prežívame globálnu finančnú krízu, je to obzvlášť zložitá situácia pre pracovníkov zamestnaných priamo v spoločnosti Dell alebo u jej dodávateľov.
<P>
V tejto súvislosti by mohol Európsky globalizačný fond zohrávať dôležitú úlohu v rekvalifikačnom procese pracovníkov, ako aj v podpore súkromného podnikania. Je nevyhnutné, aby sa vláda Írska bezodkladne uchádzala o podporu z tohto fondu, aby pracovníci mali nádej do budúcnosti a videli, že EÚ sa snaží podporovať všetkých pracujúcich a v tomto prípade teda tých zo západu a stredozápadu Írska.
<SPEAKER ID="034" NAME="Ryszard Czarnecki" AFFILIATION="UEN">
- (PL) Vážený pán predseda, práve sme dospeli k dohode, na základe ktorej sa obnoví prísun plynu z Ruska do niekoľkých členských štátov Únie, do ktorých boli dodávky prerušené. Je dobré vyzdvihnúť spolupatričnosť medzi členskými štátmi v súvislosti s týmto problémom, aj keď od samého začiatku to žiaľ tak nebolo. Jednotlivé štáty mali na túto záležitosť veľmi odlišné názory. Našťastie sme sa však napokon pokúsili zaujať jednotné stanovisko.
<P>
Keďže by sme sa mali tejto téme venovať v rozprave o dva dni, chcel by som zdôrazniť dva body. Po prvé, pri tomto probléme sa ukázalo, že Rusko narába s čisto ekonomickými záležitosťami, akoby boli čisto politickými nástrojmi. Po druhé, vďaka tomuto problému sme sa úplne presvedčili, že Únia si potrebuje vybudovať spoločnú energetickú politiku. Potrebujeme ju viac, než samostatné stratégie energetickej politiky najväčších štátov, ako napríklad budovanie plynovodu popod Baltické more z ich vlastnej iniciatívy.
<SPEAKER ID="035" NAME="László Tőkés" AFFILIATION="Verts/ALE">
(HU) Vážený pán predseda, dámy a páni, v súčasnej dobe, kedy na celom svete nezdravo dominuje coca-cola a zemiakové lupienky, by som sa chcel ozvať na obranu pestovania maďarského hrozna a výroby vína v karpatskej oblasti, ktoré majú medzinárodný význam. Európske fondy v dôsledku nesprávne interpretovanej smernice podporujú tých, ktorí rušia svoje vinice a často tresce tých, ktorí vysádzajú nové kvalitné odrody hrozna.
<P>
Karpatská nížina bola kedysi v rámci historického územia Maďarska jednou z najväčších vinohradníckych oblastí v Európe, ktorá sa rozprestierala na viac ako 600 000 hektároch. V roku 1948 bolo v Maďarsku ešte stále 260 000 hektárov viniča, avšak v súčasnosti je to už len 40 000 hektárov. Ako dlho sa budú ešte vinárske závody, predajcovia vín a životné prostredie v Karpatskej nížine ničiť takýmto spôsobom?
<P>
Víno, pšenica, mier! Týmto maďarským ľudovým pozdravom by som vám chcel popriať šťastný nový rok.
<SPEAKER ID="036" NAME="Mary Lou McDonald" AFFILIATION="GUE/NGL">
Vážený pán predseda, chcem sa venovať problematike Palestíny. Všimla som si, že vo svojich predošlých poznámkach ste boli trochu nesmelý zaujať stanovisko voči Izraelu. Zomrelo 900 Palestínčanov, z toho jedna tretina sú deti, a aj tak sa v tomto Parlamente nedokážeme zmôcť na radikálne odsúdenie izraelskej brutality.
<P>
Tento útok nie je len neprimeraný: je absolútne neoprávnený. Izraelčania ho nepodnikli z dôvodu ochrany vlastnej bezpečnosti, a preto v skutočnosti ide o cynický útok nasmerovaný na palestínsku populáciu a nie na hnutie Hamas. Myslím si, že členské štáty nesú morálnu zodpovednosť a musia naplno využiť svoje diplomatické a politické vzťahy s Izraelom, aby sa skončilo toto násilie.
<P>
Ak budeme okolo izraelskej vlády chodiť po špičkách, nebude to fungovať, nikdy to nefungovalo. Izrael musí pochopiť, že jeho činy majú vážne dôsledky. Žiadam preto všetkých poslancov, aby požadovali okamžité pozastavenie Euro-stredomorskej dohody a v podstate všetkých preferenčných obchodných vzťahov medzi EÚ a Izraelom. Zároveň sa musíme brániť všetkým snahám o zintenzívnenie vzťahov medzi EÚ a Izraelským štátom, ktorý oblieha Gazu a brutálne zaobchádza s Palestínčanmi.
<P>
Krásne slová o ľudských právach, ktoré tak často zaznievajú v tomto Parlamente, sa musia teraz preukázať v našich slovách a skutkoch. Je to totiž jediná cesta k úspešnému mierovému procesu na Blízkom východe.
<SPEAKER ID="037" NAME="Predseda">
O zložitosti tejto otázky vypovedá už aj dĺžka vášho prejavu. Prekročili ste svoj rečnícky čas o 50 %. Rozprava sa uskutoční v stredu popoludní.
<SPEAKER ID="038" NAME="Kathy Sinnott" AFFILIATION="IND/DEM">
Vážený pán predseda, ako už povedala pani Harkinová, moji voliči boli minulý týždeň zdrvení oznámením o zrušení 2 000 pracovných miest vo firme Dell. Toto navyše pravdepodobne znamená aj stratu ďalších 2 000 pracovných miest, ktoré sú závislé od výroby spoločnosti Dell v Írsku. Dell presúva výrobu do poľského mesta Łódź, pričom na to spoločnosť dostala štátnu pomoc vo výške takmer 52 miliónov EUR.
<P>
Môže ma Komisia uistiť, že štátna pomoc, ktorú Poľsko používa, je v súlade s pravidlami hospodárskej súťaže EÚ a môže ma ubezpečiť, že bude k dispozícii dostatočná pomoc z Európskeho globalizačného fondu určená na prípravu prepustených zamestnancov na nové zamestnania?
<SPEAKER ID="039" NAME="Dimitar Stoyanov" AFFILIATION="NI">
(BG) Dámy a páni, pred dvomi dňami sa na štyroch školách v meste Burgas objavili na stenách fašistické heslá. Na stenách boli nápisy: "Z Bulharov urobiť mydlo" a "Smrť ďaurom". "Ďaur" je hanlivý turecký výraz, ktorý sa používal v časoch Otomanskej ríše a vzťahoval sa na tých, ktorí nepatrili medzi moslimov a tých, ktorí nemali turecký pôvod. V tureckom myslení je ďaur považovaný za nižšiu rasu, a preto je to najväčšia rasistická urážka v tureckom jazyku. Slovo "ďaur" používal bývalý minister poľnohospodárstva Nihat Kabil a tureckí pracovníci na ministerstve poľnohospodárstva na označenie Bulharov, ktorí tam pracovali, a následne svojím konaním uprednostňovali Turkov.
<P>
Dámy a páni, nech je táto udalosť pre nás varovným signálom o tom, aká je turecká mentalita v 21. storočí. Tento príklad poukazuje na skutočnosť, že Turecko nemá miesto v Európskej únii, nakoľko je to rasistický a xenofóbny štát, ktorý podporuje a šíri rasizmus a xenofóbiu v susedných krajinách. V tomto prípade je zrejmé, že Bulhari nie sú len zdrojom nenávisti, ale sú aj obeťami nenávisti a etnickej neznášanlivosti.
<P>
Európsky parlament doposiaľ vždy zaujal rázny postoj proti rasizmu a etnickej neznášanlivosti. Obraciam sa na vás, poslancov tohto Parlamentu, aby ste tak urobili znovu a podporili našu písomnú deklaráciu odsudzujúcu turecký rasizmus namierený proti Bulharom.
<SPEAKER ID="040" NAME="Tunne Kelam" AFFILIATION="PPE-DE">
Ďakujem vám, pán predseda. Vysoko si vážim snahy českého predsedníctva o zvládnutie súčasnej plynovej krízy, ale robiť prostredníka v jednej kríze za druhou nie je riešením. EÚ nemôže zostať v úlohe opatrovateľky - opatrovateľky enfant terrible. Jedno je však isté: spoliehanie sa na vzájomne prospešné strategické spojenectvo s Ruskom, ako spoľahlivým dodávateľom energie, je strategicky zlý odhad. Prvotnou príčinou terajšej krízy nie je Ukrajina, ale kríza v samotnej spoločnosti Gazprom, ktorá nedokáže dodržiavať svoje vlastné záväzky.
<P>
Osem po sebe nasledujúcich rokov stagnuje výroba plynu v spoločnosti Gazprom na rovnakej úrovni. Je to typický výsledok politického a štátneho riadenia výroby. Keď Rusko nebolo schopné poskytnúť plyn odberateľom v rámci vlastnej krajiny a zároveň dodržať záväzky v zahraničí, pána Putina to pravdepodobne podnietilo k tomu, aby vyprovokoval politickú krízu a ako obetného baránka si vybral Ukrajinu. Z tohto dôvodu je pre nás ešte dôležitejšie zamerať sa na hľadanie nových zdrojov energie.
<SPEAKER ID="041" NAME="Magda Kósáné Kovács" AFFILIATION="PSE">
. - (HU) Vážený pán predseda, vážené kolegyne, vážení kolegovia, ekonomická kríza, ktorú na jej začiatku mnohí ľudia považovali iba za zastrašujúcu taktiku médií, sa v súčasnosti dostala aj do Európy; ovplyvňuje štáty, regióny, miestne spoločenstvá, podniky, rodiny a pracujúcich. Dvaja naši kolegovia poslanci už o tejto problematike hovorili. Dôsledky recesie nemajú rovnaký vplyv na nás všetkých, ako nám to pripomenula Komisia vo svojom oznámení. Negatívny vplyv sa exponenciálne znásobuje na periférii Európy a spoločnosti.
<P>
S cieľom vyhnúť sa tomu, aby sa zo zásady dôstojnej práce stali v súčasnej situácii len prázdne slová a aby chudoba narástla do obrovských rozmerov, musíme zamerať svoju pozornosť na vlastné zdroje. Z tohto dôvodu som uvítala oznámenie Komisie, ako aj odhodlanie pána komisára Špidlu zvyšovať povedomie a zasadzovanie sa za to, aby v tomto čase znižujúcej sa ekonomickej aktivity Európa ochraňovala tie najohrozenejšie skupiny spoločnosti.
<P>
Diferencovaný postoj Komisie dáva dôvod na to, aby sme verili, že zjednotená Európa nebude znamenať vynútenú jednotu, obzvlášť nie v čase krízy. Verím a očakávam, že v tomto smere to získa podporu Európskeho parlamentu.
<SPEAKER ID="042" NAME="Magor Imre Csibi" AFFILIATION="ALDE">
Vážený pán predseda, dnes sme postavení pred paradox. Aj keď väčšina európskych spotrebiteľov opakovane prehlasuje, že je proti geneticky modifikovaným organizmom (GMO), prieskumy ukazujú, že v skutočnosti kupujú geneticky modifikované potraviny, pokiaľ sú dostupné v obchodoch.
<P>
Mnohí spotrebitelia netušia, že geneticky modifikované potraviny sa v Európe predávajú alebo jednoducho sa chytia do pasce nezrozumiteľných etikiet a kúpia ich bez toho, aby vedeli, čo to vlastne je.
<P>
Možným riešením by bolo povoliť, aby sa neprítomnosť GMO označovala na etiketách. Zatiaľ neexistujú spoločné predpisy týkajúce sa označovania výrobkov bez GMO, pričom je členským štátom ponechaná sloboda výberu. Vedie to k zavádzaniu spotrebiteľov a deformuje to vnútorný trh, nakoľko niektoré štáty už zaviedli predpisy týkajúce sa označovania výrobkov, ktoré neobsahujú GMO, iné tento druh informácií odmietajú zverejňovať.
<P>
Ľudia si chcú vyberať potraviny podľa vlastných kritérií a nie podľa štúdií posudzujúcich bezpečnosť. Ak nám záleží na záujmoch spotrebiteľov, potom by sme sa mali správať vo všetkom transparentne a dať im skutočne na výber. Preto žiadam Komisiu, aby poskytla na európskej úrovni právny rámec dobrovoľného označovania potravín, ktoré neobsahujú GMO.
<SPEAKER ID="043" NAME="Bogusław Rogalski" AFFILIATION="UEN">
- (PL) Vážený pán predseda, rád by som využil túto príležitosť a požiadal Radu, aby podnikla príslušné kroky v súlade s článkom 13 Zmluvy o založení Európskeho spoločenstva, a tak bojovala proti diskriminácii na základe etnického pôvodu v Litve.
<P>
V nedávnych parlamentných voľbách v Litve boli zvolení traja politici z poľskej menšiny. Litovské orgány ich následne chceli zbaviť parlamentných kresiel. Údajným dôvodom je, že tieto osoby sú držiteľmi dokladu Karta Polaka. Ide o dokument, ktorý potvrdzuje, že jeho držiteľ patrí k širšiemu poľskému národu. Jeho cieľom je zachovať poľskú kultúru a národnú identitu ľudí poľského pôvodu žijúcich po celom svete. Litovské orgány to však považujú za lojálnosť voči cudzej krajine. To je evidentne absurdné a hanebné. Navyše ide o diskrimináciu na základe etnického pôvodu, ktorá sa týka aj porušovania práv národnostnej menšiny, čo je správanie, ktoré neprislúcha členskému štátu Európskej únie. Verím, že litovské orgány budú na tento problém reagovať.
<SPEAKER ID="044" NAME="Daniel Strož" AFFILIATION="GUE/NGL">
(CS) Vážený pán predseda, dámy a páni, pán poslanec Bernd Possetl, ktorý tu zastupuje bavorskú stranu CSU a tiež vedie združenie sudetských Nemcov, navrhol, aby Česká republika počas svojho predsedníctva ukončila platnosť takzvaných Benešových dekrétov. To je nehorázna a pre Českú republiku nesplniteľná výzva. Vieme predsa, že dekréty vznikli po druhej svetovej vojne v súlade s postojmi víťazných mocností a nahradzovali zákonné normy až do zvolenia riadneho parlamentu. Nejde teda o nejaký rakovinový nádor v európskom parlamentnom poriadku, ako sa vyjadril. Niečo ako rakovinový nádor je podľa mňa združenie pána Posselta, ktoré koná v priamom rozpore s cieľmi modernej európskej integrácie, ktorú presadzuje EÚ. Zatiaľ čo pán Posselt útočí na Českú republiku, spokojne v nej žijú a pracujú tisíce nemeckých občanov a bývajú v nej aj mnohí niekdajší sudetskí Nemci v dôchodkovom veku. Aj ja osobne som príkladom toho, že v dnešnej Českej republike neexistuje agresia voči Nemcom. Ako občan Nemecka som bol za Českú republiku zvolený do tohto Parlamentu.
<SPEAKER ID="045" NAME="Nicodim Bulzesc" AFFILIATION="PPE-DE">
Vážený pán predseda, plynová kríza nechala počas mrazivých dní státisíce domácností v 17 európskych štátoch bez kúrenia. Východná a stredná Európa boli najviac zasiahnuté sporom, ktorý viedol k zatváraniu tovární a škôl.
<P>
Aj keby Kyjev a Moskva po mnohých hodinách rokovania s predstaviteľmi EÚ podpísali dohodu sprostredkovanú Európskou úniou, Gazprom tvrdí, že opätovné spustenie dodávok plynu cez Ukrajinu bude meškať, nakoľko táto spoločnosť nedostala kópiu tejto dohody.
<P>
Tím technických špecialistov vyslaných Európskou komisiou bude kontrolovať dodávky plynu z Ruska do ukrajinských ropovodov, avšak aj keď plyn cez Ukrajinu začne tiecť, môže trvať približne 36 hodín, kým sa dostane do členských štátov EÚ. Z toho vyplýva, že Európa potrebuje jednotnú stratégiu energetickej bezpečnosti, aby sa vyhla prípadným budúcim konfliktom a zároveň potrebuje diverzifikovať zdroje dodávok energie.
<P>
Uvítal som zásah Parlamentu do sporu a dúfam, že sa čo najskôr dosiahne dohoda, aby sa tak zabránilo prehlbovaniu konfliktu.
<SPEAKER ID="046" NAME="Aurelio Juri" AFFILIATION="PSE">
(SL) Minulý rok sme oslavovali 40. výročie podpísania Zmluvy o nešírení jadrových zbraní a rok predtým sme v tomto Parlamente prijali uznesenie, ktoré vyzývalo predsedníctvo, Radu a Komisiu, aby zintenzívnili svoje úsilie o efektívnejšiu mnohostrannosť a prísnejšiu realizáciu tejto zmluvy, o ktorej vieme, že síce obmedzila šírenie jadrových zbraní, ale, žiaľ, nedosiahla zníženie ich počtu. Uznesenie tiež vyzvalo Spojené štáty americké, aby stiahli svoje jadrové hlavice z európskeho územia, ako aj Spojené kráľovstvo a Francúzsko, aby zastavili svoje jadrové programy.
<P>
Nakoľko som sa stal členom tohto váženého Parlamentu až v novembri minulého roku, chcel by som sa spýtať, do akej miery a akým spôsobom sa na tieto výzvy odpovedalo alebo, skôr, nakoľko úspešné boli tieto snahy, keď berieme do úvahy skutočnosť, že USA plánuje umiestniť na území Českej republiky a Poľska svoj protiraketový štít a očakáva sa, že práve tento projekt prinesie nové napätie medzi Západom a Ruskom, ako aj hrozbu obnovených a nebezpečných pretekov v jadrovom zbrojení?
<SPEAKER ID="047" NAME="Rareş-Lucian Niculescu" AFFILIATION="PPE-DE">
(RO) Rozprava o plynovej kríze bola búrlivá vrátane dnešného zasadnutia.
<P>
Každý rečník hovorí o tom, aká vážna a nebezpečná je úroveň energetickej závislosti Európskej únie. Všetci hovoria to isté: že riešením je pokračovať v znižovaní našej závislosti na jedinom zdroji energie.
<P>
Nesmieme však zabúdať ani na ďalšiu nevyhnutnosť: šetriť energiu.
<P>
V súčasnosti možno ťažko povedať, aké je množstvo energetických strát v rámci Európskej únie. Niektorí analytici dokonca hovoria, že je to jedna tretina z celkovej spotreby. To znamená, že ak napríklad Rumunsko ročne dováža zemný plyn v objeme približne 14 miliónov ton ropného ekvivalentu, takmer jeden milión ton sa ročne premrhá kvôli zlej izolácii bytových domov.
<P>
Právne predpisy Spoločenstva, žiaľ, nie sú vhodné na podporu uznesenia týkajúceho sa tohto problému, pretože nepochopiteľne obmedzujú finančné prostriedky EÚ, ktoré sa môžu prideliť projektom na obnovu vykurovacích systémov.
<P>
Myslím si, že by sme si mali každý deň položiť otázku: Čo je jednoduchšie? Hľadať nové zdroje energie a nové tranzitné trasy alebo myslieť na to, že môžeme použiť jednoduché spôsoby úspory veľkej časti energie, ktorou plytváme?
<SPEAKER ID="048" NAME="Miloš Koterec" AFFILIATION="PSE">
(SK) Tento rok, keď oslavujeme 10. výročie eura, 1. januára 2009 sa Slovensko stalo 16. členom eurozóny.
<P>
Moja krajina sa vzdala časti svojej identity, ale urobili sme tak s hrdosťou. Tak ako sme si vážili vlastnú menu, začali sme používať euro, ktoré sa väčšine slovenského obyvateľstva stáva rýchlo vlastným tiež. Euro sme prijali len po piatich rokoch členstva v EÚ, a ako povedal premiér Fico na Nový rok, euro sme mohli vnímať ako talizman pre šťastie, ktorý v súčasnej hospodárskej kríze prináša stabilitu a potenciál pre ešte razantnejší rozvoj Slovenska. Rád by som vyzdvihol všetkých, ktorý sa pričinili o jeho prijatie v Slovenskej republike, a ocenil pozitívny prístup slovenských občanov k novej mene.
<P>
Želám nám, všetkým Slovákom, veľa šťastia s eurom, ako symbolom integrovanej, prosperujúcej Európy.
<SPEAKER ID="049" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán predseda, keďže v Parlamente nebude žiadna rozprava na túto tému, chcela by som Európskej únii pripomenúť dôležitosť návrhu smernice Rady, ktorou sa vykonáva dohoda uzavretá Združením majiteľov lodí Európskeho spoločenstva (ECSA) a Odborovou federáciou pracovníkov dopravy v Európskej únii (FST).
<P>
Táto smernica, ktorá sa zaoberá prácou námorníkov v súlade s Dohovorom o pracovných normách v námornej doprave, zabezpečí námorníkom v Európskej únii dôstojné pracovné podmienky.
<P>
Je potrebné podporovať tento sektor, pretože prispieva k rozvoju a produktivite. Moria obmývajúce brehy Európskej únie sú veľmi dôležité pre medzinárodný obchod, a preto by mladí ľudia mali vidieť svoju budúcnosť aj v námorných profesiách a oboznamovať sa s prácou na lodiach.
<SPEAKER ID="050" NAME="Jörg Leichtfried" AFFILIATION="PSE">
(DE) Vážený pán predseda, podnetom môjho vystúpenia je nelegálny prevoz šteniat, ktorý sa vyskytol začiatkom októbra 2008 v Rakúsku. Od začiatku októbra som sa pokúšal získať rečnícky čas v rámci jednominútových vystúpení a som rád, že sa mi to konečne podarilo. Je zaujímavé, že pán Rogalski mohol za ten čas vystúpiť až trikrát.
<P>
No teraz k veci. Rakúska polícia zastavila nákladné auto, ktoré prevážalo 137 šteniat. Vozidlo malo vážne technické nedostatky a pasy zvierat boli falošné, nakoľko psi ešte nedosiahli požadovaný vek na prevoz. Cesta sa začala na Slovensku a mala skončiť v Španielsku. Tento prípad nie je ojedinelý a opäť nám pripomína, že organizácie zamerané na zisk neustále kriminálnym spôsobom porušujú súčasné predpisy týkajúce sa ochrany zvierat v Európe. V Európe skutočne potrebujeme komplexné kontroly prepravovaných zvierat a hrozbu pokút za ich nedodržiavanie. EÚ musí jednotne prijať minimálne normy na ochranu zvierat, ktoré musia všetky vlády členských štátov realizovať a sledovať. Malo by to prinútiť prijať konkrétne normy aj tie krajiny, ktoré boli doposiaľ v oblasti ochrany zvierat úplne nečinné.
<SPEAKER ID="051" NAME="Jelko Kacin" AFFILIATION="ALDE">
(SL) Krvavý a nemilosrdný masaker páchaný na palestínskom obyvateľstve v Gaze je symbolom ľudskej bezmocnosti, dvojakého metra a do neba volajúcej nespravodlivosti. Naozaj musí počet zabitých Palestínčanov dosiahnuť štvorciferné číslo, kým medzinárodní činitelia použijú mechanizmy sprostredkovania, ktoré mali k dispozícii už od samého začiatku tohto konfliktu?
<P>
Európska únia sa považuje za aktívneho činiteľa v medzinárodných vzťahoch a za hlavného politického aktéra. Ale je ním naozaj? Môžeme si skutočne povedať, že sme aktívnym činiteľom, keď izraelská armáda, aj napriek všetkej dômyselnej spravodajskej podpore, útočí na školu, ktorú financuje Európska únia a je plná civilistov? Dá sa povedať, že existuje medzinárodné humanitárne právo, keď izraelská armáda násilne presťahuje Palestínčanov do domu, ktorý na druhý deň intenzívne ostreľuje?
<P>
Mnohokrát som navštívil Izrael vrátane mesta Sderot a viem, čo sa tam deje, ale táto izraelská akcia je neprimeraná, prehnaná a neľudská. Tento čin je nemorálny, zvrátený a bizarný, pretože je v podstate predvolebnou kampaňou. Je to krvavá predvolebná kampaň.
<SPEAKER ID="052" NAME="Liam Aylward" AFFILIATION="UEN">
Vážený pán predseda, rád by som využil túto príležitosť a podporil financovanie Európskych letných hier špeciálnej olympiády vo Varšave v roku 2010, ako aj Svetových letných hier špeciálnej olympiády, ktoré sa uskutočnia v roku 2011 v Aténach, zo strany EÚ.
<P>
Európska komisia pridelila 5 miliónov EUR na podporu Svetových letných hier špeciálnej olympiády zorganizovaných v roku 2003 v Írsku a bola to úžasná udalosť, ktorá priniesla radosť mnohým z nás, ktorí sme na jej zúčastnili. Európska únia musí ísť príkladom v podporovaní dobrovoľníctva v športe.
<P>
Dovoľte, aby som dodal, že existuje písomné vyhlásenie o tejto otázke, ktoré môžu poslanci podpísať tento týždeň pred budovou Parlamentu, a zároveň by som chcel vyzvať všetkých kolegov, aby toto vyhlásenie naozaj podpísali a podporili tak financovanie týchto veľmi dôležitých špeciálnych olympiád Európskou úniou.
<SPEAKER ID="053" NAME="Jaromír Kohlíček" AFFILIATION="GUE/NGL">
- (CS) Šťastný nový rok, pán predseda. Vážené dámy, vážení páni, dovoľte mi, aby som prejavil svoje úprimné počudovanie nad tým, že iróniou osudu česká vláda, známa svojím špecifickým prístupom k otázke rokovania s Ruskom, si ešte stále neroztrhla rúcho a nesype si popol na hlavu. Veď aj ona odsúvala rokovania o energetickej bezpečnosti s Ruskom. Ešte viac ma šokuje postoj Európskej komisie. Tá hrozí Slovensku a Bulharsku sankciami, dokonca sme počuli, že pán Cohn-Bendit ich taktiež odporúča, pokiaľ znovu spustia odstavené bloky jadrových elektrární. Odporúčam komisárom a hovorcom Európskej komisie, aby sa dobre obliekli, doma vypli kúrenie a svojim rodinám vysvetlili, že sú solidárni so Slovákmi a Bulharmi. Alebo azda išlo iba o zlý novoročný vtip?
<SPEAKER ID="054" NAME="Emmanouil Angelas" AFFILIATION="PPE-DE">
(EL) Vážený pán predseda, tiež by som sa rád venoval otázke zemného plynu, nakoľko sme sa počas posledných desiatich dní stali svedkami konfliktu týkajúceho sa tejto otázky. konfliktu, v ktorom sa ocitli mnohé členské štáty Európskej únie závislé od energii získavanej zo zemného plynu, čo ich občanom, firmám a priemyslu spôsobilo problémy.
<P>
Zdá sa, že prostredníctvom rozhovorov oboch strán, ktoré boli plné podozrievania, nedôvery a konfliktných vyhlásení, a zainteresovaním predsedníctva EÚ a Komisie sa našlo určité riešenie.
<P>
Je jasné, že takýto problém sa môže bez ohľadu na zámery a jeho riešenie opäť zopakovať, pokiaľ neprijmeme isté opatrenia. Musíme sa preto zaoberať otázkou preformulovania energetickej doktríny Európskej únie a pridať iné zdroje energie.
<P>
Európsky parlament by mal tiež vyslať jasné posolstvo, že Európska únia sa nenechá vydierať a mala by sa podieľať na diskusii o plánovaní alternatívnych trás pre bezpečnú a stálu dodávku zemného plynu. Ak nebudeme mať bezpečné a stabilné podmienky, do roku 2020 nedosiahneme cieľ 20 % zníženia energetických požiadaviek.
<SPEAKER ID="055" NAME="Silvia-Adriana Ţicău" AFFILIATION="PSE">
(RO) Európska únia musí v prvom rade vybudovať spoločnú energetickú stratégiu a akčný plán zameraný na zlepšenie energetickej bezpečnosti Únie.
<P>
Zastavenie dodávok zemného plynu do členských štátov EÚ zo strany Ukrajiny upozornilo na závislosť EÚ od jej tradičných dodávateľov. Nízke teploty počas tejto zimy okrem toho spôsobili vážne prevádzkové problémy dodávateľom elektrickej energie, ktorí zaznamenali rekordnú spotrebu elektriny.
<P>
EÚ musí navrhnúť európsku stratégiu zameranú na modernizáciu svojej energetickej siete, zvýšiť energetickú účinnosť a diverzifikovať zdroje dodávok energie. Realizácia projektu Nabucco, výstavba terminálov na skvapalnený zemný plyn v európskych prístavoch, investovanie do bezpečnejších jadrových elektrární, zvyšovanie energetickej účinnosti a rozsiahlejšie využívanie obnoviteľnej energie musia patriť medzi najdôležitejšie spoločné aktivity na zvýšenie energetickej bezpečnosti EÚ.
<P>
Európska komisia spolu s Európskou investičnou bankou (EIB) a vládami členských štátov musí rozpoznať a zabezpečiť financovanie týchto prvoradých projektov.
<SPEAKER ID="057" NAME="Gay Mitchell" AFFILIATION="PPE-DE">
Vážená pani predsedajúca, rád by som upozornil na problematiku krajiny Zimbabwe. Zdá sa mi, že pokiaľ sa Zimbabwe neobjaví na našich televíznych obrazovkách, problémy, ktoré tam sú, nás v skutočnosti neznepokojujú. Nedávno sa objavil prípad, kedy bola pani Jestina Mukoková, výkonná riaditeľka mierového projektu v Zimbabwe a členka výboru mimovládnych organizácií pre ľudské práva v Zimbabwe, unesená a držaná v zajatí. Keď sa po 21 dňoch objavila na súde v meste Harare, bolo evidentné, že podstúpila mučenie a zlé zaobchádzanie - a to všetko za zločin boja za ľudské práva.
<P>
Pani Mukoková je v súčasnosti väznená na samotke v najprísnejšie stráženom väzení a jej budúcnosť, rovnako ako budúcnosť mnohých bojovníkov za ľudské práva, humanitárnych pracovníkov a bežných občanov pred ňou, je v režime Roberta Mugabeho ohrozená.
<P>
V tomto Parlamente, ako aj v iných, národných parlamentoch odznelo už veľa znepokojených slov a odsúdení, avšak nočná mora pre obyvateľov Zimbabwe stále pokračuje. Verím, že je čas, aby sme sa znovu zamerali na tento problém a požiadali Radu a Komisiu, aby podnikla kroky, ktoré raz a navždy ukončia zločiny páchané na ľuďoch bojujúcich za ľudské práva v Zimbabwe.
<SPEAKER ID="058" NAME="Proinsias De Rossa" AFFILIATION="PSE">
Vážená pani predsedajúca, vítam dnešné vyhlásenie pána predsedu týkajúce sa situácie v Gaze, ako aj rozhodnutie Parlamentu, aby sme prijali uznesenie k tejto otázke a aby sa tak podnietilo okamžité jendnostranné prímerie všetkých strán zúčastnených na konflikte v Gaze. So zreteľom na 900 mŕtvych je bolestne zrejmá bezvýslednosť politiky presadzovanej vojnou. Musíte trvať na tom, aby Izrael skončil toto zabíjanie. Gaza je najväčším väzením na svete, má 1,5 milióna väzňov, teraz sú to bohužiaľ aj jatky, na ktorých zomierajú muži, ženy a deti jednoducho preto, lebo sú Palestínčanmi.
<P>
Z akých zločinov môžu byť vinné palestínske deti, ktoré umierajú v tomto konflikte? Aké dôvody máme my, Európania, aby sme pokračovali v obchodných vzťahoch s Izraelom, zatiaľ čo bezohľadne pokračuje v zabíjaní nevinných ľudí? Európska rada musí prestať s odôvodňovaním a hašterením a musí sa dohodnúť na spoločných opatreniach, ktoré ukončia toto zabíjanie. Nemôže byť ani reč o zlepšovaní vzťahov Európy s Izraelom, pokiaľ sa nebude snažiť o konštruktívny dialóg so všetkými zástupcami palestínskeho národa.
<SPEAKER ID="059" NAME="Hanna Foltyn-Kubicka" AFFILIATION="UEN">
- (PL) Európska únia, ako organizácia štátov spojených spoločnými hodnotami, by mala využiť všetky zdroje, ktoré má k dispozícii, aby zabránila šíreniu nenávisti. Avšak francúzsky operátor Eutelsat, považuje za vhodné vysielať program stanice Al-Aqsa TV, ktorá je prepojená s hnutím Hamas a otvorene vyzýva k útokom na civilné obyvateľstvo Izraela.
<P>
Týmto spôsobom Eutelsat opäť dokazuje, že etické podnikanie je pre vedenie tejto spoločnosti celkom cudzím pojmom, najmä ak si uvedomíme, že nezávislej čínskej televíznej spoločnosti NTD TV niekoľko mesiacov nepovolila vysielanie. Napriek žiadostiam z mnohých štvrtí, vedenie spoločnosti Eutelsat nechce zrušiť svoje rozhodnutie, ktoré v žiadnom prípade nebolo urobené pod tlakom zo strany čínskej vlády. Prekvapujúce a úplne nemorálne rozhodnutia, ktoré vedenie spoločnosti Eutelsat prijíma, dávajú podnet k obavám, či zámery zodpovedných osôb majú čisto obchodný charakter.
<SPEAKER ID="060" NAME="Ilda Figueiredo" AFFILIATION="GUE/NGL">
(PT)Vážená pani predsedajúca, izraelský útok na Gazu je vojnovým zločinom a zločinom proti ľudskosti. Tieto udalosti sú tragédiou: 900 Palestínčanov vrátane veľkého počtu detí zomrelo a tisícky ľudí sú zranených.
<P>
Musíme požadovať ukončenie útoku na Gazu. Musíme požadovať koniec izraelskej blokády, ktorá robí z Gazy koncentračný tábor. Preto sa pripájame ku všetkým ľuďom zo všetkých krajín a kontinentov, ktorí demonštrujú proti masakrom: všetci títo ľudia sú rozhorčení, vychádzajú do ulíc a hovoria:"Dosť bolo zločinov!" Je nevyhnutné, aby Európsky parlament a iné zodpovedné orgány Európskej únie požadovali okamžité zastavenie útokov na Gazu a okamžité ukončenie izraelskej blokády.
<SPEAKER ID="061" NAME="Jaroslav Zvěřina" AFFILIATION="PPE-DE">
(CS) Ďakujem vám, pani predsedajúca. V poslednej dobe ma zaujalo, že niektoré české poisťovne zrušili bonusy, ktoré poskytovali ženám pri uzatváraní povinného zmluvného poistenia osobných automobilov. Tento krok bol odôvodnený prípravou na platnosť antidiskriminačného zákona. Opakovane sa stretávame s tým, že niektorí politici a mimovládne organizácie svoje postoje vo vzťahu k rovnakým právam oboch pohlaví dosť preháňajú. Jedným z takých preháňaní je popieranie poisťovacej matematiky, ktorá dnes a denne dokazuje, že v rôznych aspektoch svojich životov sa ženy a muži správajú odlišne, a preto sú nositeľmi rozdielnych poisťovacích a iných rizík. Popieranie týchto rozdielov nie je bojom za rovnaké práva, ale bojom za zhodnosť, rovnosť oboch pohlaví. Takýto boj je prehnaný a smiešny. Muži a ženy sa od seba líšia práve preto, aby sa obe pohlavia v praktickom živote, v partnerských vzťahoch, v spoločnosti užitočne a prospešne dopĺňali.
<SPEAKER ID="062" NAME="Gerard Batten" AFFILIATION="IND/DEM">
Vážená pani predsedajúca, nedávno boli zverejnené výsledky nového prieskumu verejnej mienky, ktorý realizovala Kampaň za nezávislú Britániu (CIB). Väčšina opýtaných si myslí, že Európska únia je odtrhnutá od reality, skorumpovaná a príliš drahá; 83 % opýtaných by chcelo, aby právo Spojeného kráľovstva bolo prvoradé, a preto je potrebné zrušiť nadradenosť práva EÚ; a 71 % by si prialo referendum o pokračovaní členstva Veľkej Británie v Európskej únii. Žiaľ, vyhlásenie takéhoto referenda je takmer bez šance, nakoľko labouristická vláda im neumožní ani referendum o Lisabonskej zmluve, ktoré prisľúbila vo svojom volebnom programe.
<P>
Občania Veľkej Británie chcú voľný obchod, dobré vzťahy a spoluprácu s Európou a svetom a nechcú, aby ich riadila Európska únia. Ak by existovalo skutočne nestranné referendum, ktoré by sa britských občanov opýtalo, či chcú stále väčšiu politickú a ekonomickú integráciu do EÚ alebo z EÚ vystúpiť, prevažná väčšina by hlasovala za vystúpenie z EÚ.
<SPEAKER ID="063" NAME="Avril Doyle" AFFILIATION="PPE-DE">
Vážená pani predsedajúca, chcela by som vyjadriť svoje znepokojenie nad stále sa zväčšujúcim nedostatkom odbornej presnosti návrhov Komisie, ktoré predkladá Parlamentu, a vlastne aj niektorých správ a pozmeňujúcich a doplňujúcich návrhov, za ktoré sme zodpovední my, poslanci. Kvalitnú vedu stále viac a viac nahrádzajú populistické a emotívne reakcie, ktoré sa často skrývajú za zásadu predbežnej opatrnosti.
<P>
Pozrime sa na problematiku prípravkov na ochranu rastlín. Prestali sme sa držať vedeckej zásady hodnotenia rizika. Neobsahuje žiadne podrobné hodnotenie vplyvu, ktoré by vypracovala EÚ, a chýba v nej vedecká definícia endokrinných disruptov, pričom existuje nesúlad medzi touto legislatívou a smernicou REACH.
<P>
Stále väčší nedostatok odbornej exaktnosti a kvalitnej vedy robí medzinárodnú hanbu právnym predpisom EÚ a podkopáva ich dôveryhodnosť.
<SPEAKER ID="064" NAME="Slavi Binev" AFFILIATION="NI">
(BG) Vážená pani predsedajúca, dámy a páni, plynová kríza, v ktorej sa Európa ocitla na začiatku roka 2009, rýchlo naberá katastrofálne rozmery v Bulharsku, ktoré nemá alternatívnu možnosť dodávok plynu. Nebudem sa zaoberať hanebným, krátkozrakým rozhodnutím bulharskej vlády, ktoré z mojej krajiny urobilo rukojemníka v konflikte medzi Ruskom a Ukrajinou, pretože to je všetkým úplne zrejmé.
<P>
Teraz je pre nás dôležitejšie rozhodnúť, aké opatrenia musíme prijať, aby sme túto krízu prekonali. V tomto prípade by to mohlo znamenať, že Bulharsko musí nájsť novú alternatívu, aby mohlo prelomiť svoju vonjkajšiu závislosť. Z tohto dôvodu si myslím, že pre Európu a balkánske krajiny, ako Bulharsko, je nevyhnutné, aby nasledovali príklad Slovenska a rozhodli sa opäť spustiť odstavené bloky I, II, III a IV jadrovej elektrárne Kozloduj. V súčasnosti je to jediná možnosť, ktorá by Buharsku umožnila dosiahnuť aspoň čiastočnú nezávislosť a znížiť priame škody, ako aj škodu spôsobenú používaním vykurovacej nafty, ktorá teraz slúži ako náhrada za plyn.
<SPEAKER ID="065" NAME="Maria Petre" AFFILIATION="PPE-DE">
(RO) So zreteľom na to, že sa sotva začal nový rok 2009, by som vám všetkým chcela povedať, že podľa mňa to nie je obyčajný rok.
<P>
V roku 2009 si pripomíname dve uplynulé desaťročia od skončenia studenej vojny a od pádu všetkých múrov, ktoré rozdeľovali krajiny a samotnú Európu na východ a západ, kde na jednej strane vládla sloboda a demokracia a na druhej strane totalitný režim.
<P>
Ako rumunská poslankyňa Európskeho parlamentu, ale aj ako občianka Rumunska, ktorá z vlastnej skúsenosti vie, čo je to diktatúra, som presvedčená, že tieto dve desaťročia znamenali pre niektorých z nás prechod a pre ostatných prijatie.
<P>
Rovnako verím, že rok 2009 by mal byť aj napriek terajšej situácii rokom, v ktorom by sa naša činnosť a činnosť Európskej komisie mala zamerať na jednu Európu pre všetkých Európanov. Európu, v ktorej každý z jej 500 miliónov obyvateľov cíti, že má zaručené svoje práva, že v nej naozaj existuje zmysel pre solidaritu, že nikto nesmie byť opäť diskriminovaný, že nikto sa nemusí cítiť outsiderom alebo iba tolerovaný v zjednotenej Európe, že sme všetci európskymi občanmi, ktorí sa v nej cítia rovnako, bez ohľadu na to, kde boli pred rokom 1989.
<SPEAKER ID="066" NAME="Mieczysław Edmund Janowski" AFFILIATION="UEN">
- (PL) Vážená pani predsedajúca, Európsky parlament sa pri mnohých príležitostiach zaoberá problémami, ktoré sa týkajú životného prostredia. Rád by som zdôraznil problém, na ktorý ma upozornili školáci, ktorým záleží na životnom prostredí. Výkupná cena starého železa, papiera a plastových fliaš prudko klesá. Zber týchto materiálov sa stáva stratovým. Navyše, mnohé mestá odstránili kontajnery určené na triedenie odpadu alebo ich prestali vyprázdňovať.
<P>
V poslednom období sa v správach často spomína recyklácia papiera. Súčasná situácia v Poľsku sa v tomto smere dá zhrnúť nasledovne. Tí, ktorí sa zaoberajú zberom starého papiera, tvrdia, že cena je príliš nízka a neoplatí sa ho zbierať. Na druhej strane tí, ktorí pri výrobe papiera používajú recyklovaný papier, tvrdia, že je pre nich príliš drahý a že vzhľadom na súčasné ceny sa im takáto výroba nevypláca, nakoľko musia investovať finančné prostriedky do zariadení určených na spracovanie tohto recyklovaného papiera. Preto naliehavo žiadam o podniknutie environmentálne uvedomelých krokov smerujúcich k vyriešeniu tohto problému. Veci sa majú tak, že deti síce zbierajú starý papier, pretože táto činnosť má výchovnú hodnotu, avšak tento papier následne končí na verejných skládkach.
<SPEAKER ID="067" NAME="Predsedajúca">
Dámy a páni, snažila som sa zaistiť, aby mohlo vystúpiť čo najviac rečníkov.
<P>
Tento bod programu sa skončil.
