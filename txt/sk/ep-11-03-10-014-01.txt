<CHAPTER ID="014-01">
1. Pakistan - zavraždenie ministra pre menšiny Šahbaza Bhattiho
<SPEAKER ID="255" NAME="Predsedajúci">
Ďalším bodom je rozprava o šiestich návrhoch uznesení o Pakistane - zavraždení ministra pre menšiny Šahbaza Bhattiho.
<SPEAKER ID="256" NAME="Jean Lambert">
autorka. - Myslím si, že všetci sme boli hlboko šokovaní a zhrození zo zavraždenia ministra Šahbaza Bhattiho v neposlednom rade preto, že ho v tomto Parlamente poznáme - bol tu na návšteve, stretol sa s mnohými z nás -, ale aj preto, že ide o ďalšie výsostne symbolické zabitie, ktoré zasiahlo človeka, ktorý sa snažil o zmierenie a spoluprácu medzi všetkými menšinami v Pakistane.
<P>
Úprimnú sústrasť by sme mali vyjadriť nielen jeho rodine, ale aj všetkým rodinám tých, ktorí boli zabití počas teroristických útokov v Pakistane. Tento týždeň sme videli dva takéto útoky, v ktorých zahynulo a zranilo sa viac ľudí než napríklad pri bombardovaní Londýna.
<P>
Celé obyvateľstvo trpí a zastrašovanie poškodzuje demokraciu v Pakistane. Vidíme zmenu v demografii istých volebných obvodov, napríklad v meste Quetta, pretože ľudia sú v dôsledku zastrašovania nútení odísť.
<P>
Naše uznesenie je dôležité z hľadiska túžby pokračovať v práci a podporovať ju z hľadiska tolerancie a vzájomného porozumenia. Chcela by som povedať, že to potrebujeme aj v Európskej únii, kde tomu podľa môjho názoru nepomohli isté nedávne vyjadrenia ministrov. Očakávame teda vedenie v Pakistane a v Európskej únii.
<SPEAKER ID="257" NAME="Marietje Schaake">
autorka. - Napriek tomu, že pakistanský minister pre náboženské menšiny Šahbaz Bhatti žiadal po početných hrozbách o väčšiu ochranu, 2. marca sa atentátnikovi podarilo zavraždiť ho. Náš súcit patrí nielen jeho blízkym, ale aj všetkým Pakistancom, ktorí chcú tolerantnejšiu spoločnosť. Toto je pre Pakistan aj pre celé ľudstvo veľký úder.
<P>
Prečo pakistanské orgány zamietli žiadosť ministra o nepriestrelné služobné vozidlo aj jeho žiadosť o výber vlastných osobných strážcov, ktorým dôveroval? Bol obhajcom ľudských práv, lebo vyzýval na reformy neľudských zákonov o rúhaní.
<P>
Rovnako chceme vzdať hold práci Naíma Sábira Džamaldíního, koordinátora výboru pre ľudské práva v Pakistane, ktorý bol zavraždený 1. marca.
<P>
Potrebujeme praktické činy, ako napríklad vyšetrovanie vrátane vyšetrovania vo vláde. To musí prebiehať v súlade s medzinárodnými normami, lebo beztrestnosť musí skončiť. Európska únia by mala situáciu monitorovať a snažiť sa prostredníctvom nástroja pre demokraciu a ľudské práva financovať občiansku spoločnosť.
<SPEAKER ID="258" NAME="Lidia Joanna Geringer de Oedenberg">
autorka. - (PL) V priebehu uplynulých desiatich mesiacov Európsky parlament prijal celkovo tri uznesenia o náboženskej slobode v Pakistanskej islamskej republike.
<P>
V máji 2010 sme o tejto téme hovorili tu v Štrasburgu v spoločnosti ministra pre menšiny Šahbaza Bhattiho. Dnes v Parlamente diskutujeme o okolnostiach jeho smrti. Vražda vysokého štátneho úradníka, ku ktorej došlo 2. marca, znamená len jediné: v Pakistane nie je pred radikálnymi islamistami nikto v bezpečí. V nebezpečenstve nie sú len tí, ktorí kritizujú zastaraný zákon, ktorý predpisuje trest smrti za náboženské rúhanie, ale aj tí, ktorí sa verejne zastávajú obetí netolerancie, akým bol pán Bhatti.
<P>
Po desiatich mesiacoch vidíme, že súčasná politika Európskej únie voči Pakistanu neprináša zamýšľaný účinok. Preto podporujem myšlienku z nášho uznesenia, aby sa konali stretnutia pri okrúhlom stole na tému situácie menšín v Pakistane. Myslím si, že novovytvorená Európska služba pre vonkajšiu činnosť musí na udalosti v Islamabade jasne zareagovať skôr, než sa obeťami stanú ďalší, a kým nie je neskoro.
<SPEAKER ID="259" NAME="Eija-Riitta Korhola" LANGUAGE="FI">
Šahbaz Bhatti a celá jeho rodina sú ohromným príkladom toho, čo môžu dosiahnuť odvážni, zásadoví a lojálni ľudia. Keď pakistanský parlament prijal významnú reformu, ktorá menšinám v krajine zaručovala 5 % kvótu na verejné funkcie, pán Bhatti bol vo svojej funkcii ešte len šesť mesiacov. To bola len jedna z početných demokratických reforiem, ktoré pán Bhatti presadil a na ktoré by mala byť pakistanská vláda veľmi hrdá.
<P>
Najdôležitejšou zo všetkých bol azda Dialóg pre medzináboženské harmonické spolužitie, ktorý začal viesť na miestnej úrovni a ktorý mal rozptýliť napätia a riešiť problémy, ktoré viedli k terorizmu. Táto myšlienka podľa mňa obsahovala prvky potrebné na získanie Nobelovej ceny za mier a dúfam, že práca v oblasti presadzovania ľudských práv a demokracie v Pakistane sa neskončí, hoci extrémistické prvky dosiahli dočasné víťazstvo, keď sa zbavili najstrategickejšieho aktivistu v oblasti ľudských práv v krajine. Ak bude mať dialóg úspech v krajine, ktorá je centrom radikálneho islamu, pozitívne účinky zasiahnu celý svet.
<P>
Iba pred mesiacom som sa stretla s pánom Bhattim. Hovorili sme o jeho prípadnej smrti. Nebol naivný. Veľmi dobre chápal, k čomu môže viesť smelosť. "Nebude dlho trvať, kým zomriem," povedal, "ale dovtedy budem robiť všetko preto, aby som zmenil nespravodlivé právne predpisy. Ja zomriem, ale zákon zostane a ovplyvní životy miliónov."
<P>
(potlesk)
<SPEAKER ID="260" NAME="Peter van Dalen" LANGUAGE="NL">
Obávam sa, že situácia v Pakistane sa zhoršuje. Zdá sa, že prichádza jeden útok za druhým a vláda stratila ochotu zasiahnuť. V januári bol zavraždený guvernér Tásír a minulý týždeň bol zavraždený aj jediný federálny minister kresťanského vierovyznania pán Bhatti. Európska únia a členské štáty udržiavajú s Pakistanom mnohoraké kontakty. Na ceste je spolupráca s Afganistanom, do krajiny putuje pomoc pre vzdelávanie a obnovu vo forme stoviek miliónov a vyvíja sa úsilie na podporu medzináboženského dialógu.
<P>
Teraz však prišiel čas na to, aby sme si dupli. Je potrebné reformovať pakistanský vzdelávací systém a prestať hlásať malým deťom nenávisť voči kresťanom. Pomoc na obnovu po potopách by sa mala rozdeľovať spravodlivo, čiže aj nemoslimom. To nie je len v záujme Západu. Ak pakistanská vláda a bezpečnostné služby nedostanú situáciu pod kontrolu, krajina sa utopí v spleti extrémizmu. Na zvrátenie tohto prúdu už zostáva len veľmi málo času.
<SPEAKER ID="261" NAME="Rui Tavares" LANGUAGE="PT">
Naše možnosti tu v Európskom parlamente sú, pokiaľ ide o uznesenia o naliehavých záležitostiach, často obmedzené, ale v prípadoch, ako je tento, kde ide minimálne o dva problémy týkajúce sa slobody prejavu a náboženskej slobody v krajinách ako Pakistan, musíme dosiahnuť aspoň dve veci, aby nás počúvali.
<P>
V prvom rade by som chcel povedať obhajcom tolerancie a náboženskej slobody v Pakistane, že nie sú sami. Toto je veľmi skromný cieľ, ale ja verím, že to je prvý krok k istej dôstojnosti a rešpektu v diskusii, a ľudia, ktorí v Pakistane podporujú náboženskú slobodu, tento odkaz dostanú, preto by som im v prvom rade chcel povedať, že nie sú sami.
<P>
Druhá vec, ktorú by som chcel spraviť, je dať pakistanskej vláde veľmi jasne najavo, že nemôžu extrémistom v Pakistane zabrániť v tom, aby si mysleli, že hovoria v mene všetkých, pretože do tohto začarovaného kruhu sa krajiny v otázke rúhania často dostávajú. Tak je to teraz v Pakistane a tak to bolo napríklad aj v Indonézii. Máme do činenia s menšinou veľmi hlučných extrémistov, ktorí hovoria veľmi hlasno a ktorí nakoniec začínajú veriť, že hovoria za všetkých, lebo sa im darí zastrašovať zvyšok spoločnosti. Ak v tomto prípade vlády nezačnú hájiť slobodu vo vlastných krajinách a bojovať proti beztrestnosti ako prvé a ak sa vlády nestanú baštou dôstojnosti, vznikne riziko, že celú krajinu zamorí netolerancia.
<P>
Pakistanská vláda preto musí vraždu Šahbaza Bhattiho dôkladne vyšetriť a tak ako v prípade guvernéra provincie Pandžáb musí vo vyšetrovaní pokračovať, až kým nedospeje k záverom. Určite nemôže dovoliť, aby sa vyšetrovanie kazilo takými praktikami, aké pri vyšetrovaní používajú polícia a pakistanské tajné služby, praktikami, ktoré maria vyšetrovanie, ako to bolo aj v súvislosti s vraždou bývalej premiérky Benazir Bhuttovej. Je teda nevyhnutné, aby pakistanská vláda zabezpečila, že extrémisti neovládnu verejnú diskusiu, a my musíme zostať solidárni s obhajcami tolerancie v krajine.
<SPEAKER ID="262" NAME="Mario Mauro" LANGUAGE="IT">
Šahbaz Bhatti bol zabitý v mene takzvaných zákonov o rúhaní skupinou fundamentalistov, ktorí, ako to vidíme čoraz častejšie, v mene Boha presadzovali vlastné mocenské plány.
<P>
Týmto uznesením chceme oceniť Šahbaza Bhattiho a poďakovať mu za príklad, ktorý nám po tieto roky ukazoval. Dúfam, že táto bolestivá obeť poslúži vládam Európskej únie a vysokej predstaviteľke pre zahraničnú politiku ako varovanie, aby tých pár slov, ktoré do dnešného dňa odzneli s veľmi malým dôrazom, nahradili konkrétne činy.
<P>
Európska únia, či skôr Rada a Komisia, na rozdiel od Parlamentu, vlastne posledné mesiace mrhajú časom na diskusie o tom, či by do svojich nevýrazných odsúdení mali zahrnúť slovo "kresťan", zatiaľ čo kresťania sú ďalej brutálne vraždení, a to často preto, že sa obrátili na západ, hoci na nich nie je nič západné. Myslím si preto, že by Komisia a Rada urobili dobre, keby sa pri tejto príležitosti obrátili na Parlament.
<SPEAKER ID="263" NAME="Catherine Stihler">
v mene skupiny S&D. - Aj ja som chcela vzdať hold odvahe a práci Šahbaza Bhattiho. Viem, že mnohí kolegovia poslanci tohto Parlamentu sa s ním stretli osobne a jeho odhodlanie pracovať pre menšinové spoločenstvá v Pakistane, podopierať ich práva, je príkladom pre nás všetkých. Faktom je, že riskoval život. Vedel, že hrozby sa stupňujú a jeho smelosť by sme mali oceniť. On prišiel o život a my v Parlamente sme prišli o priateľa.
<P>
Čo teda môžeme robiť? Myslím si, že toto uznesenie obsahuje niekoľko dôležitých bodov. Kľúčový význam má odsek 13 o výzve príslušným inštitúciám EÚ, aby otázku náboženskej tolerancie v spoločnosti zahrnuli do dialógu s Pakistanom. Chcela by som tiež vyzvať Komisiu, aby počas rokovaní a tiež v obchodných otázkach upozorňovala aj na otázku ľudských práv. Dôležitý je aj odsek 19 o inštitúciách a vláde Pakistanu, ako aj výzva na uznanie demokracie a ľudských práv.
<P>
Myslím si, že nakoniec by sme všetci boli radi, keby sme mohli vyjadriť svoju sústrasť, a dúfam, že predseda Parlamentu pošle matke Šahbaza Bhattiho osobný list. Pohreb mal minulý týždeň a myslím si, že aj toto je dôležité.
<SPEAKER ID="264" NAME="Anneli Jäätteenmäki">
v mene skupiny ALDE. - Vražda pána Bhattiho je druhou vraždou vysokého pakistanského úradníka v priebehu dvoch mesiacov. Vraždy pána Bhattiho aj guvernéra Salmána Tásíra je potrebné dôkladne vyšetriť a páchatelia musia byť postavení pred súd.
<P>
Okrem vraždy pána Bhattiho by som sa chcela zaoberať ďalším pálčivým problémom v oblasti ľudských práv v Pakistane, konkrétne situáciou v provincii Balúčistán. Balúčska menšina je ďalej prenasledovaná a podľa organizácie Amnesty International minimálne 90 balúčskych aktivistov - učiteľov, novinárov a právnikov - zmizlo či bolo zavraždených. Prenasledovaniu a hrozbám sú vystavení aj iní ľudia, ako sú humanitárni pracovníci, učitelia, novinári a vládni úradníci.
<P>
Európsky parlament a EÚ musia Pakistanu poslať jasný odkaz a naliehavo pakistanskú vládu žiadať, aby urobila všetko preto, aby sa takejto situácii vyhla.
<SPEAKER ID="265" NAME="Nicole Kiil-Nielsen" LANGUAGE="FR">
Tieto atentáty sú, samozrejme, neprípustné, ale ešte neprípustnejšia je atmosféra beztrestnosti, ktorá tu existuje napriek rastúcemu počtu útokov. Občania Pakistanu a rodiny obetí, žiaľ, nemôžu veľa očakávať od súdnictva, ktoré brzdia korupcia, zastrašovanie a slabo vyškolení vyšetrovatelia a prokurátori. Vyšetrovanie trvá roky a je založené na diskriminačných zákonoch. Je potrebné reformovať najmä trestnú oblasť súdnictva, ktorá si musí získať skutočnú dôveryhodnosť na vnútroštátnej aj medzinárodnej úrovni.
<P>
Podľa prieskumu, ktorý na univerzitách uskutočnila Nadácia Heinricha Bölla, sú mladí Pakistanci presvedčení, že dôveryhodnosť súdnictva je pre prežitie krajiny dôležitejšia než vojenská sila či parlamentný systém.
<P>
Európska únia musí preto využiť všetky nevyhnutné nástroje, ktoré má k dispozícii, aby posilnila súdnu spoluprácu s Pakistanom.
<SPEAKER ID="266" NAME="Charles Tannock">
v mene skupiny ECR. - Reformné a pokrokové hlasy v Pakistane jeden po druhom mĺknu. Šahbaz Bhatti vedel, že mu ako kresťanovi v krajine, kde sa to hemží náboženskou netoleranciou, aj ako ministrovi pre menšiny, ktorý nebojácne odsudzoval kruté zákony vlastnej krajiny o rúhaní, hrozí nebezpečenstvo. On sa však nenechal zastrašiť islamistickými fanatikmi, ktorí sa mu vyhrážali smrťou.
<P>
Len dva mesiace predtým zavraždili guvernéra provincie Pandžáb Salmána Tásíra jeho vlastní osobní strážcovia, ale Bhatti ani žiadnych osobných strážcov nedostal, a preto pre ťažko ozbrojených teroristov, ktorí ho zabili na ceste na zasadnutie vlády, predstavoval mimoriadne ľahký terč.
<P>
Prečo pána Bhattiho nekryli ozbrojení osobní strážcovia? Toto je jedna z mnohých otázok, ktoré musíme položiť prezidentovi Zardarimu. Dúfam, že bude vedieť odpovedať. Dúfam, že podpredsedníčka/vysoká predstaviteľka ho bude tlačiť k tomu, aby šiel v odpore voči alarmujúcej radikalizácii pakistanskej spoločnosti príkladom.
<P>
Toto je predovšetkým ľudská tragédia. O život prišiel muž veľkej odvahy a zásad a my ako demokrati si dnes v tejto rozprave chceme uctiť jeho meno a vzdať poctu jeho životným úspechom. Jeho blízkym vyjadrujeme vo chvíľach žiaľu úprimnú sústrasť.
<SPEAKER ID="267" NAME="Jaroslav Paška">
za skupinu EFD. - (SK) Islamský zákon šaría vo svojom ustanovení doslova hovorí, že každý, kto uráža islam, sa odsudzuje na smrť.
<P>
Neviem, aké konanie sa môže v islamskom svete vyhodnotiť ako urážka islamu, ale príklady zabíjania ochrancov ľudských práv a náboženských slobôd v Pakistane, ako aj v iných islamských krajinách nám ukazujú, že niektorí islamskí duchovní považujú naše civilizačné hodnoty, ktoré dávajú ľuďom širokú slobodu rozhodovania, za ohrozenie ich viery a neváhajú vyhlásiť podľa svojho práva fatvu na každého, kto sa otvorene domáha dodržiavania ľudských práv a občianskych slobôd na ich území.
<P>
Šabhaz Bhatti, minister pakistanskej vlády, Salman Tasír, guvernér provincie Pandžáb, či Naím Sábir Džamaldíní, koordinátor výboru pre ľudské práva v Pakistane, sa stali pre nás nevinnými obeťami fanatického uplatňovania islamského práva. Obeťami, ktoré majú zastrašiť nielen pakistanský ľud, aby sa domáhal väčšej slobody, ale aj politikov spravujúcich túto krajinu, aby nereformovali politický systém a rešpektovali akési pravidlá z čias hlbokého stredoveku.
<P>
Ak však nechceme stavať reformných politikov v islamských krajinách do konfliktu s ich cirkevnými autoritami, mali by sme sa, myslím si, usilovať nájsť platformu na konštruktívny dialóg s islamskými duchovnými o pokojnom súžití civilizácií...
<P>
(Rečník bol prerušený predsedajúcim.)
<SPEAKER ID="268" NAME="Ryszard Czarnecki" AFFILIATION="ECR">
(PL) Hovoríme o vražde ministra vlády a muža, ktorý sa hlásil k svojim kresťanským koreňom a bol katolíkom. Hovoríme o ďalšej vražde v Pakistane, čo vlastne poukazuje na to, že miestne orgány nemajú situáciu pod kontrolou, a to je problém. V tejto chvíli nehovoríme, že prezident či pakistanská vláda prejavili zlú vôľu. Naše obvinenie súvisí s tým, že nie sú schopní zaručiť ani bezpečnosť ľudí z vládnych štruktúr, ktorí sa hlásia k inému vierovyznaniu než zvyšok krajiny. Toto je tragédia tejto krajiny, ktorá sa krok za krokom stáva čoraz agresívnejšou a plnou nenávisti voči náboženstvám iným než islam. Toto je skutočný problém. Som presvedčený, že by sme o tom mali verejne hovoriť.
<SPEAKER ID="269" NAME="Predsedajúci">
Teraz prejdeme na postup catch-the-eye.
<P>
Veľmi veľa poslancov mi naznačilo - a keďže tu máme niektorých predsedov a podpredsedov skupín, spomeniem to teraz -, že čo sa týka týchto naliehavých rozpráv, v ktorých sa o konkrétnu tému zjavne zaujíma toľko poslancov, musíme byť trochu flexibilnejší. Teraz do istej miery zohľadním to, nakoľko sú poslanci zapísaní na zozname rečníkov na neskoršie rozpravy.
<SPEAKER ID="270" NAME="Michael Gahler" AFFILIATION="PPE">
(DE) Týždeň pred zavraždením Šahbaza Bhattiho som sa s ním rozprával v jeho kancelárii v Islamabade a uvedomoval si, v akom je nebezpečenstve. Viac ho však trápil jeho dojem, že najmä počas uplynulých mesiacov a tiež v spojení s vraždou Salmána Tásíra, guvernéra provincie Pandžáb, mnohí pred problémom extrémistov cúvli. Ministri, poslanci, novinári, právnici, dokonca aj aktivisti v oblasti ľudských práv, ktorí sa predtým vždy angažovali, už nemajú odvahu postaviť sa zoči-voči problému týchto extrémistov.
<P>
Myslím si, že je potrebné vyzvať všetkých ľudí v Pakistane, aby sa postavili proti tejto netolerancii, lebo inak budú spolu či jednotlivo zmetení nabok. Šerry Rehmanová, odvážna politička, ktorá predložila pozmeňujúce a doplňujúce návrhy k zákonu o rúhaní, je vo zvlášť veľkom nebezpečenstve. Vyzývam preto pakistanský parlament, aby ju teraz chránil tým, že konečne zmení a doplní zákon o rúhaní, ako navrhovala. To by bol jasný signál jednotného nesúhlasného postoja voči extrémizmu.
<SPEAKER ID="271" NAME="George Sabin Cutaş" AFFILIATION="S&amp;D">
(RO) Vražda pakistanského ministra pre menšiny pána Bhattiho prichádza uprostred celej kontroverzie v súvislosti so zmenou a doplnením zákona, ktorý za rúhanie v tejto krajine ustanovoval trest smrti. On túto zmenu a doplnenie podporoval. Myslím si, že netolerancia, na ktorej sú založené zákony trestajúce rúhanie, viedla aj k hrozným vraždám vedúcich predstaviteľov, ktorí bojovali za slobodu prejavu a vierovyznania v Pakistane. Prípad pána Bhattiho zároveň odsúdila veľká časť pakistanskej politickej scény, médiá aj ľudia rôzneho etnického pôvodu a náboženského vierovyznania, čo je pozitívny znak. Vláda tejto krajiny je preto povinná predchádzať opakovaniu násilných činov založených na netolerancii a pokračovať vo svojom úsilí rešpektovať demokratické hodnoty zakotvené v pakistanskej ústave, všeobecné zásady ľudských práv a slobodu myslenia.
<SPEAKER ID="272" NAME="Constance Le Grip" AFFILIATION="PPE">
(FR) Aj mnou hlboko otriaslo zbabelé zavraždenie kresťanského ministra pre menšiny pakistanskej vlády Šahbaza Bhattiho 2. marca 2011.
<P>
Tento teroristický atentát prichádza po množstve iných atentátov na odvážnych, tolerantných Pakistancov, ktorí sú zanietení pre ľudské práva a obhajujú ľudské práva mužov a žien.
<P>
Znovu vyzývame pakistanskú vládu, aby urobila všetko preto, aby túto zbabelú vraždu objasnila a zabezpečila skutočne účinnú ochranu ľudí ohrozovaných fanatickými náboženskými extrémistami. Prirodzene, mám na mysli najmä, ale nie výlučne, pani Šerry Rehmanovú.
<P>
Znovu dôrazne vyzývam všetky príslušné inštitúcie Európskej únie, aby pri príprave budúcich dohôd o spolupráci vrátane dohody o spolupráci medzi Úniou a Pakistanom zahrnuli do rokovaní doložku, ktorá by zabezpečovala dodržiavanie náboženskej slobody a ľudských práv.
<P>
(potlesk)
<SPEAKER ID="273" NAME="Joanna Katarzyna Skrzydlewska" AFFILIATION="PPE">
(PL) Znovu hovoríme o otázke porušovania ľudských práv v Pakistane, tentokrát z dôvodu nedávnej vraždy ministra vlády Šahbaza Bhattiho, ktorý sa postavil proti právnym predpisom krajiny o rúhaní a obhajoval práva náboženských menšín. Staval sa proti netolerancii a náboženskej diskriminácii.
<P>
Uznesenie Európskeho parlamentu o tejto brutálnej vražde je naším vyjadrením nesúhlasu s rozmáhajúcim sa brutálnym náboženským vyhladzovaním v Pakistane, ale zároveň jednoznačne svedčí o tom, že náboženské menšiny, ktorých práva sa veľmi často porušujú, neponecháme samy na seba. Je našou povinnosťou odsúdiť prejavy bezprávia, ktoré ohrozujú slobodu a život iných ľudí. Preto by som chcela zdôrazniť, aké dôležité je podporiť mimovládne organizácie, ktoré bojujú za ľudské práva, v ich úsilí za väčšiu demokratizáciu v Pakistane a ukončenie násilia.
<SPEAKER ID="274" NAME="Johannes Hahn">
člen Komisie. - V januári sme odsúdili vraždu guvernéra provincie Pandžáb Salmána Tásíra.
<P>
O pár týždňov nato, 2. marca 2011, tieto násilné činy pokračovali zavraždením pána Šahbaza Bhattiho, ministra pre menšiny pakistanskej vlády.
<P>
Pani podpredsedníčka Ashtonová vraždu dôrazne odsúdila a vyjadrila hlboké znepokojenie nad atmosférou netolerancie a násilia v Pakistane, ktorá sa spája s diskusiou o kontroverzných zákonoch o rúhaní.
<P>
Pán Bhatti bol jediný kresťan v pakistanskej vláde a známy obhajca dodržiavania ľudských práv a náboženskej slobody. Bol jedným z mála, ktorí sa odvážili ozvať, a po vražde Salmána Tásíra vedel, že mu hrozí nebezpečenstvo. To mu však nezabránilo obhajovať vlastné práva, ktoré sú zakotvené v pakistanskej ústave.
<P>
Pani podpredsedníčka Ashtonová vyzvala pakistanskú vládu, aby prijala zodpovednosť a poskytla primeranú ochranu ohrozeným jednotlivcom vo verejných funkciách či v občianskej spoločnosti.
<P>
EÚ víta vyhlásenie premiéra Džamaliho, že vláda urobí všetko preto, aby vinníkov priviedla pred súd. Vážime si, že pán Džamali sa zúčastnil pohrebu pána Bhattiho.
<P>
Vláda teraz musí konať v súlade so svojimi záväzkami a priviesť páchateľov a podnecovateľov takýchto zločinov pred súd. Pán Bhatti a pán Tásír otvorene kritizovali zákony o rúhaní a stáli na čele úsilia o ich zmenu a doplnenie. V atmosfére, ktorá vládla po Tásírovom zavraždení, však boli pozmeňujúce a doplňujúce návrhy z parlamentu stiahnuté.
<P>
Zákony o rúhaní, ktoré ustanovujú trest smrti, sú nezlučiteľné so spoločnými hodnotami, ktoré chceme presadzovať vo svojich vzťahoch s Pakistanom. Vedú tiež k justičným omylom a diskriminácii náboženských menšín.
<P>
Hoci dôrazne podporujeme pakistanskú demokratickú vládu a budeme robiť, čo je v našich silách, aby sme jej pomohli v jej úsilí vyrovnať sa s vlnou teroristických činov, aká nemá obdobu, jej poslanci by mali hájiť zásady, ku ktorým sa hlásia. Sloboda náboženstva či vierovyznania je všeobecné ľudské právo. S ňou je vnútorne spätá sloboda myslenia a vyjadrovania.
<P>
Rada práve prijala závery, ktoré EÚ pripomínajú jej záväzok zaručovať tieto základné práva a posilniť úsilie o presadzovanie a ochranu týchto práv všade a pre všetkých.
<SPEAKER ID="275" NAME="Predsedajúci">
V súlade s článkom 110 ods. 2 rokovacieho poriadku som dostal šesť návrhov uznesení.
<P>
Rozprava sa skončila.
<P>
Po skončení rozpráv pristúpime k hlasovaniu.
<P>
Písomné vyhlásenia (článok 149)
<SPEAKER ID="276" NAME="Krzysztof Lisek" LANGUAGE="PL">
Chcel by som vyjadriť sústrasť rodine zavraždeného pakistanského ministra pre menšiny Šahbaza Bhattiho. Dúfam, že páchatelia tohto zločinu budú rýchlo chytení a náležite potrestaní. Tento brutálny čin, ktorého obeťou bol vysoký štátny úradník bojujúci za rovnaké práva menšín v Pakistane, je ďalším dôkazom toho, aká ťažká je situácia v tejto krajine. Žiaľ, naša súčasná politika nepriniesla očakávané výsledky. Vzhľadom na to musí Európska únia podniknúť konkrétne kroky, ktoré pomôžu posilniť dodržiavanie zákona a demokracie v Pakistanskej islamskej republike.
<P>
Podľa môjho názoru môže výrazné posilnenie našej práce vo forme organizovania a uskutočňovania výročných stretnutí medzi EÚ a Pakistanom na tému situácie menšín v Pakistane s účasťou Európskeho parlamentu priniesť hmatateľné výsledky. V súlade s textom uznesenia, ktoré sme dnes prijali, plne schvaľujem, aby sme finančne podporili organizácie, ktoré obhajujú ľudské práva a ktoré bojujú proti zákonom o rúhaní. Dúfam, že sa nám podarí zvýšiť objem tejto podpory. Dúfam tiež, že sa nám pomocou vhodných diplomatických nástrojov podarí presvedčiť pakistanskú vládu, aby rešpektovala ustanovenia zakotvené v doložke o demokracii a ľudských právach k Dohode o spolupráci medzi Európskou úniou a Pakistanskou islamskou republikou.
<SPEAKER ID="276" NAME="Monica Luisa Macovei" AFFILIATION="PPE">
písomne. - Minister pre menšiny v Pakistane Šahbaz Bhatti sa snažil o reformu zákonov o rúhaní tejto krajiny a bol zabitý. K vražde sa údajne prihlásil pakistanský Taliban a rovnaký osud vyhlásil všetkým ďalším kritikom zákonov o rúhaní. Nastal čas na rázne kroky na ochranu reformátorov a obhajcov ľudských práv, ktorí riskujú svoje životy za slobodu. Vyzývam Radu a Európsku službu pre vonkajšiu činnosť, aby zaistili ochranu ostatným ohrozeným obhajcom ľudských práv v Pakistane a efektívne a včasné vyšetrovanie zavraždenia ministra Šahbaza Bhattiho. Páchatelia sa musia dostať pred súd a vláda na to musí odpovedať rázne, aby to malo odstrašujúci účinok.
<SPEAKER ID="277" NAME="Kristiina Ojuland" AFFILIATION="ALDE">
písomne. - Prísť o jedného obhajcu slobody vierovyznania je nešťastie. Prísť o dvoch je vyložená ľahkovážnosť. Keď sme diskutovali o vražde guvernéra Salmána Tásíra, varovala som pred nárastom náboženského extrémizmu v Pakistane. Neprešli ani dva mesiace a stala sa ďalšia tragédia. K zavraždeniu ministra Šahbaza Bhattiho sa prihlásilo hnutie Talibanu v provincii Pandžáb. Pakistanské orgány zamietli jeho žiadosť o nepriestrelné vozidlo. Takáto nedbalosť orgánov z nich robí spoluvinníkov zabitia. Chcem dúfať, že Európska únia bude vraždy týchto vysokých úradníkov v Pakistane riešiť s tamojšími orgánmi a vyzve ich, aby odvolali zákony o rúhaní, ktoré spôsobujú stupňovanie náboženského násilia.
<SPEAKER ID="278" NAME="Tadeusz Zwiefka" LANGUAGE="PL">
Pred dvomi mesiacmi sme na plenárnej schôdzi - a bolo to tiež počas rozpravy o ľudských právach - odsúdili útok na guvernéra provincie Pandžáb Salmána Tásíra. Téma diskusie bola rovnaká, o akej hovoríme dnes - pokusy o reformu kontroverzných právnych predpisov o rúhaní. Tieto dve tragické udalosti spolu úzko súvisia, pretože obete spoločne pracovali pre dobro národnostných menšín v Pakistane vrátane náboženských menšín a obhajovali tých, ktorí sa stali obeťami ideológie netolerancie, ktorú šíri Taliban.
<P>
Západný svet sa, žiaľ, môže len prizerať postupujúcej radikalizácii postojov v krajine, kde ani nie pred desiatimi rokmi zavádzala demokratické reformy Benazir Bhuttová. Pakistan sa norí do chaosu - Taliban terorizuje krajinu a čoraz častejšie uskutočňuje útoky, akým bol napríklad útok z 8. marca v Pandžábe, kde bolo zabitých 25 ľudí.
<P>
Objavili sa správy o ďalšej osobe, ktorú extrémisti odsúdili na smrť. Ide o poslankyňu pakistanského parlamentu, bývalú novinárku a obhajkyňu práv žien, náboženských menšín a slobody prejavu, Šerry Rehmanovú. To ona predložila pakistanskému parlamentu návrh na zmenu a doplnenie právnych predpisov o trestoch za rúhanie. Budeme na nasledujúcej schôdzi odsudzovať útok na ňu?
