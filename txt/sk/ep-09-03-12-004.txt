<CHAPTER ID="004">
Východné partnerstvo (rozprava) 
<SPEAKER ID="008" NAME="Predsedajúci">
Dámy a páni, dnešným prvým bodom programu je vyhlásenie Komisie o Východnom partnerstve.
<SPEAKER ID="009" NAME="Benita Ferrero-Waldner">
členka Komisie. - Vážený pán predsedajúci, som rada, že mám možnosť vystúpiť v tejto aktuálnej rozprave o Východnom partnerstve. Je jedným z vlajkových lodí zahraničnej politiky Európskej únie a jeho strategická odôvodnenosť je jasná: viac bezpečnosti, viac stability a viac prosperity u našich východných susedov.
<P>
Konflikt v Gruzínsku a aj plynová kríza na Ukrajine sú len dva príklady opakujúcich sa kríz a nestability, ktoré túto oblasť postihujú. Tie majú priamy vplyv na Úniu a jej občanov. K týmto dvom krízam musíme teraz pridať finančnú krízu, ktorá v obzvlášť veľkej miere postihuje našich východných susedov. Hoci si každá kríza vyžaduje okamžitú reakciu, musíme tiež zaviesť strednodobé a dlhodobé opatrenia, aby sme predišli vzniku nových problémov. Okrem týchto bezodkladných otázok chcú všetci naši východní susedia silnejšie prepojenie s Európskou úniou, i keď v odlišnej miere. Tiež potrebujú zvýšenú pomoc, aby si upevnili svoje demokratické inštitúcie, štátnosť a právny poriadok.
<P>
Európska únia môže a musí reagovať na tieto problémy a Východné partnerstvo je, takpovediac, naša politická odpoveď. Naša rastúca podpora reforiem a pomoc našim partnerom pri zosúlaďovaní s acquis EÚ pomôže stabilizovať našich východných susedov.
<P>
Komisia 3. decembra 2008 predložila na základe mojej iniciatívy ambiciózne oznámenie o Východnom partnerstve. Bolo postavené na základe predchádzajúcich myšlienok našich českých, poľských a švédskych priateľov a na mnohých návrhoch Európskeho parlamentu vrátane serióznych dohôd o voľnom obchode, väčšej mobility ľudí a väčšieho objemu financovania. Ako súčasť Východného partnerstva sme tiež navrhli zlepšenie našich politických vzťahov prostredníctvom dohôd o pridružení uzavretých s každým partnerom, ale len v prípade, že splnili relevantné kritériá politických reforiem.
<P>
Navrhli sme opatrenia na posilnenie spolupráce v oblasti energetickej bezpečnosti a, čo je dôležité, na zvýšenie podpory hospodárskeho a tiež spoločenského rozvoja, aby sme v týchto krajinách bojovali proti nerovnováham, ktoré sú často faktorom destabilizácie. Taktiež sme odporúčali vytvoriť v rámci Východného partnerstva multilaterálny rámec so štyrmi tematickými platformami v oblasti spolupráce. Prvá platforma je demokracia, dobrá správa vecí verejných a stabilita, druhá je hospodárska integrácia a konvergencia s politikami EÚ, tretia je energetická bezpečnosť a štvrtá kontakty medzi ľuďmi.
<P>
Navrhli sme, aby sa iniciatíva Európskeho parlamentu Euronest stala neoddeliteľnou súčasťou Východného partnerstva a aby sa vytvorila vo Východnom partnerstve parlamentná trojka, ktorú by tvorili Európsky parlament, OBSE a Rada Európy.
<P>
Aby sme zrealizovali všetky tieto návrhy a zvýšili podporu vnútorných reforiem, Komisia žiadala dodatočné financovanie vo výške 350 miliónov EUR počas štyroch rokov. Je to len 3,1 % všetkých finančných prostriedkov v rámci ENPI a je to oveľa menej ako napríklad dodatočné prideľovanie prostriedkov okupovanému palestínskemu územiu v priebehu rokov 2007 až 2009. Stručne povedané, nie je to prehnaná suma. Je to potrebná investícia do našej dlhodobej bezpečnosti.
<P>
Viem, že niektorí z vás by radi pre našich východných susedov urobili ešte viac. Povedali ste, že návrh Komisie nie je vo svojom obsahu a rýchlosti dostatočný najmä v súvislosti s mobilitou ľudí, ale iné hlasy hovoria opak. Preto musíme nájsť správnu rovnováhu medzi ambíciou a realitou a musíme konať rýchlo.
<P>
Som rada, že všetci máme spoločný cieľ - postupne priviesť našich východných partnerov bližšie k Únii a tiež bojovať proti hrozbám, ktoré ohrozujú ich stabilitu. Východné partnerstvo je na splnenie tohto cieľa kľúčový nástroj.
<P>
Verím, že dnešná rozprava vyšle dôrazný signál 27 členským štátom pred zasadnutím Európskej rady budúci týždeň a v príprave na samit Východného partnerstva, ktorý sa bude konať 7. mája 2009.
<P>
Východné partnerstvo rieši samotné jadro problémov, ktorým dnes čelíme. Je priamym strategickým záujmom EÚ. Nová bezpečnostná kríza u našich východných susedov by mala dôsledky nielen pre našich susedov, ale aj pre celú EÚ a jej občanov. Preto som veľmi vďačná Parlamentu za jeho podporu a teším sa na našu spoluprácu v oblasti vášho prínosu a pri realizácii.
<SPEAKER ID="010" NAME="Charles Tannock">
v mene skupiny PPE-DE. - Vážený pán predsedajúci, ako spravodajca pre východnú dimenziu v rámci európskej susedskej politiky oceňujem angažovanosť Komisie pri prehlbovaní vzťahov so šiestimi krajinami na Východe v novom Východnom partnerstve. Je dôležité zdôrazniť, že Východné partnerstvo by nemalo vylúčiť možnosť, že niektoré z týchto krajín by jedného dňa vstúpili do EÚ ako plnoprávni členovia. Napríklad, ako dobre viete, dlhý čas som presadzoval členstvo Ukrajiny v EÚ a stále som presvedčený, že pristúpenie Ukrajiny je určite strategickým záujmom EÚ.
<P>
Tiež oceňujem vytvorenie nového parlamentného orgánu Euronest ako fóra pre poslancov Parlamentu a národných poslancov na posilnenie vzájomných demokratických mandátov prostredníctvom dialógu, ktorý napríklad uľahčí Arménsku a Azerbajdžanu, aby spolu zasadli a rokovali o spore v otázke Náhorného Karabachu, umožní rokovanie o dohodách o voľnom obchode a miernejších vízových požiadavkách prostredníctvom týchto nových dohôd o pridružení. Dúfam však, že Východné partnerstvo nepovedie k vzniku nového rozdelenia medzi krajinami v Partnerstve a krajinami, ktoré sa nachádzajú východnejšie a nie sú jeho súčasťou. Musíme si uvedomiť, že krajiny v strednej Ázii ako Turkménsko, Kazachstan a Uzbekistan sa obracajú na západ smerom k EÚ so žiadosťou o pomoc a spoluprácu. Musíme byť opatrní a nezabúdať na naše povinnosti voči strednej Ázii jednoducho preto, lebo si želáme posilniť vzťahy s krajinami, ktoré s EÚ susedia na východe.
<P>
Čo sa týka Bieloruska, v minulosti som bol zarytý kritik Lukašenkovej diktatúry. Napriek tomu vítam nedávne uvoľnenie vzťahov. Už dlho som bol zástancom prístupu cukru a biča, ktorý by mal identifikovať úsilie prezidenta Lukašenka o demokratickú reformu a otvorenosť a odmeniť ich užšími vzťahmi s Európskou úniou.
<P>
Čo sa týka toho, či by sme mali pánovi Lukašenkovi dovoliť zúčastniť sa v máji na samite v Prahe, ktorým sa začne nové Východné partnerstvo, je podľa mňa predčasný krok, keďže prezident Lukašenko musí ešte demonštrovať nezvratný záväzok dodržiavať spoločné hodnoty EÚ a zásady demokracie.
<SPEAKER ID="011" NAME="Hannes Swoboda">
v mene skupiny PSE. - (DE) Vážený pán predsedajúci, pani komisárka, ďakujem za váš názor a angažovanosť v tejto veci.
<P>
Rád by som zdôraznil, čo ste povedali, konkrétne že čelíme obrovským výzvam v našich susedských vzťahoch v súvislosti so stabilitou, demokratickou zmenou a teraz, samozrejme, aj s hospodárskym rozvojom. Teraz preto nastal aj správny čas, aby sme vyjadrili svoju angažovanosť a ochotu úzko spolupracovať s našimi východnými susedmi.
<P>
Je samozrejmé, a mali by sme to povedať otvorene, že ako Európska únia máme záujem vplývať na našich východných susedov. Nechceme však rozširovať náš vplyv násilím, hrozbami ani nátlakom, ale poskytovaním podpory práve v tých krajinách, ktoré sa usilujú o stabilitu a demokratickú zmenu. Verím, že všetky sa v skutočnosti snažia o demokratickú zmenu najmä teraz, keď majú obrovské hospodárske problémy ako Ukrajina.
<P>
Niektoré hospodárske problémy im nemôžeme vyčítať, ale, samozrejme, za niektoré sú čiastočne zodpovedné. Tiež by sme si mali uvedomiť, že v niektorých veciach musíme byť kritickí. Keďže ponúkame pomoc, musíme taktiež kritizovať to, o čom si myslíme, že kritiku potrebuje, a žiadať všetko nevyhnutné, aby aj tieto krajiny mohli v tomto procese zohrávať svoju úlohu. Mám na mysli najmä Ukrajinu, ale k tejto krajine sa o chvíľu vrátim.
<P>
Je mimoriadne dôležité, aby sme toto Východné partnerstvo nechápali ako nástroj na použitie proti Rusku, ale ako posilnenie krajín, ktoré má Európska únia v zmysle susedstva na jednej strane, a Rusko na strane druhej, keďže Rusko by sa malo stať naším partnerom najmä v súvislosti s touto politikou.
<P>
Som veľmi rád, že Spojené štáty a prezident Obama spolu s viceprezidentom Bidenom a ministerkou zahraničných vecí pani Clintonovou teraz presadzujú inú politiku. Nemali by sme zamlčovať našu kritiku vnútorného rozvoja v Rusku. Tlačidlo reset, o ktorom hovoril pán Biden v Mníchove, by sa však malo tiež stlačiť ako snaha, ako návrh Rusku začať nový vzťah.
<P>
V súvislosti s tým moja skupina nie je veľmi spokojná so skutočnosťou, že správa pána Onyszkiewicza, ako sa odsúhlasilo vo Výbore pre zahraničné veci, neprijíma súčasnú ponuku USA. Zaostávame za USA. Je to hrozné. Mali by sme spolu s USA napredovať a, samozrejme, zároveň vždy vyzdvihovať oblasť ľudských práv. Bude to nevyhnutné a ja verím, že predsa len dosiahneme spoločné uznesenie o Rusku. To je, podľa môjho názoru, nevyhnutné.
<P>
Už som spomenul, že naša ponuka, naše Východné partnerstvo, neznamená, že súhlasíme so všetkým, čo sa v našich susedných krajinách deje. Napríklad ak vezmem situáciu na Ukrajine, nesmie to byť prípad "nezáleží na tom, čo robíte, aké spory máte, a aké problémy nedokážete vyriešiť, budete mať podporu Európskej únie". Vedenie na Ukrajine musí riešiť problémy naozaj spoločne, pretože plynová kríza je spojená so sporom v politickom spektre Ukrajiny a to je pre nás absolútne neprijateľné. Nechcem tu rozdeľovať vinu, každý si môžeme vytvoriť vlastný názor. Je však úplne nevyhnutné, aby sme to Ukrajine objasnili. To isté sa vzťahuje aj na Gruzínsko a ďalšie krajiny. Európska únia pripravila návrh a ja verím, že naši východní susedia ho prijmú, budú ho brať vážne, a že stabilitu a demokraciu uvedú do skutočného sveta.
<SPEAKER ID="012" NAME="István Szent-Iványi">
v mene skupiny ALDE. - (HU) Východné partnerstvo ako logická a základná nová priorita, ktorá je výsledkom rozširovania na východ, je pravdepodobne najambicióznejšou zahraničnou politickou iniciatívou zjednotenej Európy. Je to dobrý krok, ale bude mať zmysel a bude úspešný len vtedy, ak pri jeho zavádzaní bude skutočná politická vôľa. Preto nestačí len nalepiť novú nálepku na našu existujúcu susedskú politiku. Musíme zvýšiť nároky a formulovať oveľa vyššie ambície, ako je to v existujúcich politikách.
<P>
Prvou úlohou je nepochybne zmeniť existujúce dohody o spolupráci na dohody o pridružení. Jedna časť tohto procesu tiež zahŕňa vytvorenie trvalého ústavného usporiadania, ale to nie je najdôležitejšia časť. Stretnutia hláv štátov alebo predsedov vlád a ministerské stretnutia sú očividne podstatné, ale budú mať úspech, len ak sa dosiahne skutočný pokrok v oblasti dvoch základných pilierov. Cieľom je vytvoriť zónu voľného obchodu spolu s dohodami o voľnom obchode a postupne zrušiť vízové požiadavky. Vieme, že obidva tieto ciele sa teraz zdajú vzdialené. Krajiny, ktorých sa to týka, nie sú zatiaľ na to pripravené a Východné partnerstvo musí týmto krajinám pomôcť, aby splnili tieto podmienky čo možno najskôr, keďže všetci budeme mať z toho vzájomný úžitok. Plynová kríza v uplynulých mesiacoch ukázala, aká je Európa zraniteľná v oblasti energetiky. Preto životne dôležitou súčasťou dohôd je energetická spolupráca, ktorá môže zahŕňať tranzitné krajiny ako Bielorusko a Ukrajinu alebo vyvážajúce krajiny ako Azerbajdžan. Prikladáme tomu preto mimoriadnu dôležitosť.
<P>
Rád by som zdôraznil, že táto spolupráca musí taktiež zahŕňať hodnoty. Východné partnerstvo bude úspešné, keď hodnoty demokracie, právneho poriadku, ľudských práv a práv menšín budú mať neustále popredné miesto, bude podávať pomocnú ruku partnerom na ich ceste dopredu, ale taktiež ich bude v týchto oblastiach viesť k zodpovednosti. Východné partnerstvo musí byť tiež otvorené vo vzťahu k Bielorusku, ale len v prípade, že splní podmienky. Musí si uvedomiť, že jeho vzďaľovanie sa od Ruska ešte neznamená, že sa približuje k Európe. Musí ešte veľa urobiť v oblasti dodržiavania ľudských práv a demokracie, kým sa mu tiež otvorí cesta k spolupráci. Východné partnerstvo má, samozrejme, vplyv na rozpočet. Na niekoľko ďalších rokov sa vyčlenilo 350 miliónov EUR a pravdepodobne to nebude dosť. Úlohou Parlamentu je poskytnúť potrebnú finančnú pomoc, a tak si musíme uvedomiť, že v rámci Východného partnerstva najdôležitejším motivačným činiteľom našich partnerov je ich európska ambícia. Ďakujem.
<SPEAKER ID="013" NAME="Konrad Szymański" LANGUAGE="PL">
Vážený pán predsedajúci, oznámenie o Východnom partnerstve vzbudilo nové nádeje u našich európskych susedov. Ak tieto nádeje opäť zmaríme, obmedzíme svoj vplyv na Východe v každom ohľade. Naši susedia budú potom vytlačení do sféry vplyvu Ruska, čo im prinesie destabilizáciu a autoritatívny režim. Chcel by som požiadať o opatrnosť v prípade Bieloruska. Súčasné sľuby tejto krajiny, že dosiahne demokraciu, zostávajú nepodložené. Medzičasom bieloruské úrady vykázali katolíckych kňazov, ktorí boli spojení s televíznym kanálom BelSat, a odmietli im dať povolenie na registráciu svojho úradu v Minsku. Mladí ľudia, ktorí podporujú opozíciu, sú povolaní do armády. Pokusy využiť krízu ako zámienku na odmietnutie financovania Východného partnerstva a spomalenie procesu podpísania dohôd o voľnom obchode a oslobodení od vízovej povinnosti sú návodom na pohromu pre Európsku úniu v tejto časti sveta. Ak sa tak stane, nesmieme šomrať na politiku Moskvy. Dnes máme potrebné nástroje. Ak bude Východné partnerstvo len novým obalom pre rovnaký starý obsah, potom by sme nemali byť prekvapení, ak na Východe zlyháme.
<SPEAKER ID="014" NAME="Jacek Saryusz-Wolski" AFFILIATION="PPE-DE">
Vážený pán predsedajúci, najprv by som chcel oceniť iniciatívu Komisie, ktorá je veľmi dobre pripravená. Po druhé, nejde len o východnú politiku Únie, ide o nový program, takže otázka by mala znieť, aká je pridaná hodnota. Povedal by som, že, odhliadnuc od toho, čo sme sa snažili robiť, či už úspešne alebo zatiaľ bez úspechu, teraz sa snažíme nemať okolo seba len priateľov, ale priateľov, ktorí sú priateľmi navzájom. To je kľúčom k stabilite a bezpečnosti Európskej únie. V tomto mnohostrannom rozmere vidím pridanú hodnotu tohto nového projektu. Dúfam, že ho Európska rada v marci schváli. Vieme, že je prioritou českého predsedníctva, hoci nemôžeme mať to potešenie vidieť českého ministra v Parlamente.
<P>
Dohody o pridružení sú kľúčovým prvkom a mali by byť podobné, ale zároveň odlíšené podľa možností a výkonu každej zo šiestich strán v tomto multilaterálnom rámci. Energetická bezpečnosť, ako bolo povedané, je najdôležitejšia záležitosť. V našom najvyššom záujme a v najvyššom záujme týchto šiestich krajín, aby nás spájal tento prístup k energetickej bezpečnosti.
<P>
Počas rozpravy tu zaznelo niekoľko otázok, či by sme mali zapojiť aj tretie krajiny. Myslím si, že prístup, ktorým by sme Turecko a Rusko prepojili individuálne, je správny. Bielorusko by sme, samozrejme, mali pozvať, ale pod jasnou podmienkou, v ktorej by sme mali pevne stanoviť minimálne hranice pre základné hodnoty.
<P>
Sme veľmi radi, že pani komisárka si všimla a zobrala do úvahy to, že parlamentné zhromaždenie východného susedstva Euronest, ktoré vytvoril tento Parlament, bude neoddeliteľnou súčasťou projektu.
<P>
Čo sa týka správne zameraného financovania, bude musieť byť v ďalšom finančnom výhľade. Zatiaľ dúfam, že týchto 600 bude v poriadku, ale mám jednu dôležitú pripomienku na vyvrátenie všetkých dohadov. Nemalo by poškodzovať alebo ísť na náklady južných susedných krajín. Južné a východné susedné krajiny by mali byť v tejto súvislosti súčinné a súmerné.
<SPEAKER ID="015" NAME="Kristian Vigenin" AFFILIATION="PSE">
(BG) Vážený pán predsedajúci, pani komisárka, návrh Komisie nemôžeme hodnotiť inak ako pozitívne. Jeho načasovanie je tiež výborné, pretože v súčasnej krízovej situácii všetky európske krajiny potrebujú solidaritu. Včera aj predvčerom sme veľa a dôkladne rokovali o otázke solidarity medzi novými a starými členskými štátmi. Do určitej miery je to umelý argument, ale v skutočnosti víri v hlavách mnohých ľudí. Sú to však východní susedia Európskej únie, ktorí obzvlášť potrebujú, aby sme im v tomto momente preukázali solidaritu, pretože nemajú také podporné mechanizmy, ktoré majú ich západní susedia. Preto im táto iniciatíva poskytne dôležitú istotu, že Európska únia na nich stále myslí a je pripravená investovať do vzájomných rozvíjajúcich sa vzťahov.
<P>
Zároveň môžeme povedať, že je to dobrá iniciatíva, ale budeme musieť odteraz sledovať, ako sa bude vyvíjať, pretože v mnohých prípadoch sme boli svedkami, ako dobré iniciatívy časom utrpeli fiasko. Na druhej strane faktom je, že pre niektoré z týchto krajín, na ktoré je iniciatíva zameraná, bude členstvo v Európskej únii prvoradým cieľom. V tomto zmysle je veľmi dôležité, aby sme ani my, ani naši východní susedia nechápali toto Východné partnerstvo ako pokus definitívne nahradiť budúce členstvo touto iniciatívou. Vzhľadom na to by som bol rád, pani komisárka, keby ste nám na základe svojich kontaktov povedali, ako túto iniciatívu prijímajú naši východní partneri. Oficiálne sú, samozrejme, na ňu viazaní, ale v súvislosti s možným budúcim členstvom by ma zaujímalo, či majú takéto obavy.
<P>
Tiež sa domnievam, že v tejto iniciatíve chýba jeden prvok, čo už zdôraznili aj iní kolegovia, konkrétne úloha Ruska. Samozrejme si uvedomujeme, aká je táto záležitosť chúlostivá, keďže krajiny, o ktorých hovoríme, nie sú len susedia Európskej únie, ale aj Ruska. Je pre nás taktiež veľmi dôležité rozvinúť vzťahy s Ruskom v súvislosti s týmito krajinami, aby medzi Európskou úniou a Ruskom nevznikla žiadna rivalita, aby nevznikol žiadny konflikt medzi dvomi hlavnými vplyvmi v týchto krajinách, ktorý by vyústil do politickej nestability. Pravdu povediac, v súčasnosti sme do určitej miery svedkami práve tohto vývoja. Niektoré krajiny sú doslova rozpoltené a ich občania rozdelení medzi očakávaniami Ruska a očakávaniami Európskej únie. Domnievam sa, že musíme byť aktívnejší a ponúknuť týmto krajinám oveľa viac.
<P>
Na záver by som rád povedal, že podporujem zmiernenie vízových požiadaviek, čo je veľmi dôležitý krok, ale ako súčasť tejto iniciatívy chcem vidieť viac opatrení zameraných na vzdelávanie a výmeny, ktoré povedú k rozširovaniu kontaktov medzi občanmi týchto krajín a občanmi Európskej únie a, samozrejme, tiež k zvýšeniu vedomostí o Európskej únii v týchto krajinách. Ďakujem.
<SPEAKER ID="016" NAME="Laima Liucija Andrikien" AFFILIATION="PPE-DE">
(LT) Politika Východného partnerstva je mimoriadne dôležitá ako projekt Euronest, ktorý by sa mal začať uplatňovať už v blízkej budúcnosti. Preto som presvedčená, že musíme nájsť ďalších 350 miliónov EUR, ktoré potrebujeme na uplatňovanie politiky Východného partnerstva v nadchádzajúcich štyroch rokoch. Čo sa týka Bieloruska, delegácia zo skupiny Európskej ľudovej strany (kresťanských demokratov) a európskych demokratov v Európskom parlamente navštívila Minsk. Naša delegácia prišla deň po tom, ako Bielorusko navštívil vysoký splnomocnenec Javier Solana. Na jednej strane bola jeho návšteva pre Minsk jasným signálom, že Európska únia je už pripravená začať novú etapu pragmatických vzťahov. Na strane druhej sa zdá, že veľa predchádzajúcich požiadaviek Európskej únie zostalo ak nie zabudnutých, tak prinajmenšom nespomenutých. Pre väčšinu obyvateľov Bieloruska zvučné frázy o konštruktívnom dialógu a diskusii o základných problémoch nedokázali jasne ukázať, akú politiku bude Európska únia viesť v budúcnosti. Čo sa stalo, stalo sa. Návšteva sa uskutočnila a nepovedalo sa ani jedno slovo o demokratických hodnotách. Som veľmi rada, že delegácia PPE-DE bola v Minsku o deň neskôr ako pán Solana a zdôraznili sme najmä situáciu v oblasti ľudských práv a požiadavky na slobodu tlače. Na záver by som chcela dodať, že pozvánka pánovi Lukašenkovi na jarný samit v Prahe by bola nepochopiteľná a ťažko by sa vysvetľovala. Po druhé, bieloruská vláda musí zaviesť demokratické reformy a musí pokračovať v ich uplatňovaní. Lukašenkov režim by nemal dostať carte blanche.
<SPEAKER ID="017" NAME="Adrian Severin" AFFILIATION="PSE">
Vážený pán predsedajúci, Východné partnerstvo je projekt, ktorý zahŕňa šesť krajín. Jedna z nich, Bielorusko, je dramatickým príkladom sebaizolácie, na čo sme v minulosti reagovali prostredníctvom politiky označenej ako syndróm "príliš málo, príliš neskoro", a to tak vo vzťahu k sankciám, ako aj podnetom. Bielorusko má málo spoločného, povedzme, s Gruzínskom. Spolupráca medzi pánom Lukašenkom a pánom Saakašvilim vyzerá ako kombinácia politickej fikcie a politického hororu.
<P>
Zvyšných päť krajín je pri Čiernom mori, kde máme synergiu, čo znamená, že nemáme zatiaľ žiadnu stratégiu. Mohlo by Východné partnerstvo fungovať ako náhrada stratégie v oblasti Čierneho mora? Je ťažké si v tejto oblasti predstaviť regionálnu stratégiu bez Turecka a Ruska, ale tieto konkrétne krajiny sú z tohto procesu vynechané. Spoločným znakom týchto krajín je skutočnosť, že boli súčasťou Sovietskeho zväzu a všetky susedia s Ruskom, takisto ako susedia s Európskou úniou. Inak povedané, ide tu o spoločné susedstvo. Rusko sa na svojich susedov pozerá ako na svoju vyhradenú záujmovú sféru. Určite to nemôžeme akceptovať, ale na druhej strane sa Východné partnerstvo javí ako spôsob na opätovanie politiky, ktorú Rusko vedie voči svojim susedom. Toto susedstvo sa stáva oblasťou protichodných záujmov a súperenia.
<P>
Skutočným problémom je otázka, ako vyvinúť spoločnú politiku EÚ a Ruska, pokiaľ ide o ich spoločné susedstvo. Inak v tejto oblasti nedosiahneme bezpečnosť a stabilitu ale pravý opak. Čo sa týka toho ostatného, v programe už máme demokraciu a dobrú správu vecí verejných, hospodársku integráciu a konvergenciu, energetickú bezpečnosť a kontakty medzi ľuďmi. Z tohto hľadiska je Ukrajina oveľa ďalej ako ostatné krajiny a domnievam sa, že nie je veľmi spokojná, keď vidí, že o našu ponuku sa teraz musí deliť s ostatnými.
<P>
Skutočným problémom nebol nedostatok rôznych projektov a iniciatív, ale ich nedostatočná realizácia. Keď finančne podporíme to, čomu veríme, a, samozrejme, pani komisárka, máte úplnú pravdu, keď hovoríte, že potrebujeme rozpočet, ak chceme robiť dobrú politiku, a keď namiesto naivnej konfrontácie pridáme trochu vizionárskeho realizmu, potom skutočne môžeme Východné partnerstvo premeniť na hodnotnú a pozitívnu iniciatívu.
<SPEAKER ID="018" NAME="Tunne Kelam" AFFILIATION="PPE-DE">
Vážený pán predsedajúci, rád by som ocenil projekt Východné partnerstvo, ktorý, dúfajme, posilní demokraciu a reformy v našich susedných krajinách na východe. Nie je to však len regionálna iniciatíva. Mali by sme sa na ňu pozerať ako na celoeurópsky projekt. Preto je dôležité, aby sa všetky členské štáty zaviazali prispieť v plnej miere.
<P>
S takýmto záväzkom by sme možno predišli šokujúcemu konfliktu v Gruzínsku, ktorý sa odohral v auguste. Je preto najvyšší čas, aby všetky štáty v tejto oblasti pochopili, že takéto projekty nemôžeme chápať ako zastaraný boj o sféru vplyvu, a mám taký istý názor ako pani komisárka, že cieľom je dosiahnuť viac stability a bezpečnosti u našich susedov.
<P>
Východné partnerstvo bude znamenať zlepšenie vzťahov EÚ s jej šiestimi susedmi. Dalo by sa porovnať s vytvorením štyroch spoločných priestorov medzi EÚ a Ruskom, ale hlavný prvok tohto vzťahu bude vzájomnosť a podmienenosť. Partnerstvo bude znamenať dvojstranné záväzky na podporu hospodárskych vzťahov voľného trhu a právneho poriadku a rozsah vzťahu bude závisieť od pokroku jednotlivých partnerov v týchto oblastiach.
<P>
Rád by som zdôraznil ešte jednu zásadu. Východné partnerstvo by sa nemalo obmedzovať na spoluprácu medzi vládami. Musí tiež zahrnúť občiansku spoločnosť a najmä podnietiť zmenu medzi samotnými obyvateľmi, mimovládnymi organizáciami a miestnymi orgánmi.
<P>
Vodcovia bieloruskej opozície, ktorí tu minulý týždeň boli, sa mimochodom obávali otvárania EÚ Bielorusku, pretože nezahŕňa občiansku spoločnosť. Myslím si, že v prípade autoritatívnej krajiny ako Bielorusko musí byť partnerstvo jasne založené na konkrétnych progresívnych opatreniach v oblasti ľudských práv.
<SPEAKER ID="019" NAME="Marian-Jean Marinescu" AFFILIATION="PPE-DE">
(RO) Iniciatíva Východné partnerstvo je mimoriadne dôležitá a čo najrýchlejšie musíme zaviesť do praxe súbor nástrojov, aby sme umožnili jej uplatňovanie.
<P>
Vítam platformu na spoluprácu, ktorú predstavuje tento nový rámec partnerstva, keďže potreba upevniť vzťahy s našimi susedmi je dôležitá nielen z hľadiska zefektívnenia vzájomnej spolupráce, ale aj schopnosti vyriešiť hlavné problémy, ktorým v súčasnosti čelíme, ako sú hospodárska kríza a energetická bezpečnosť, a ktoré sa nedajú riešiť len vnútorne.
<P>
Partnerstvo podporuje najdôležitejšie projekty EÚ tým, že podporuje inštitucionálny rámec, ktorý vzťahy so susednými krajinami a vnútroregionálnu spoluprácu medzi nimi kladie na vyššiu úroveň. Máme prvoradé projekty, ktoré sú dôležité na riešenie energetickej krízy. Sú to projekty v oblasti Čierneho mora a projekty využívajúce zdroje v oblasti Kaspického mora. Tieto projekty môžeme realizovať len v kontexte bezpečného susedstva a blízkych vzťahov s dôležitými regionálnymi subjektmi a na základe spoločných záväzkov, ktoré prinášajú vzájomný úžitok.
<SPEAKER ID="020" NAME="Christopher Beazley" AFFILIATION="PPE-DE">
Vážený pán predsedajúci, rád by som sa vrátil k prejavu pani Andrikienėovej o nedávnej návšteve delegácie tohto Parlamentu v Minsku.
<P>
Pani komisárka, v odpovedi by ste možno mohli potvrdiť, že by ste odmietli predstavu pána Lukašenka a jeho kolegov, podľa ktorej by sme mali mať vzťah bez akejkoľvek podmienky. Keď sme boli v Minsku, stretli sme sa, samozrejme, s vodcami demokratickej opozície a tiež sme sa rozprávali s novinármi. Je jasné, že Lukašenko naozaj chce mať s nami dobré vzťahy, ale nie pre svoje dobré srdce. Je to preto, lebo má vážne hospodárske problémy a chce zostať pri moci. Prikázal polícii, aby prerušila pokojné demonštrácie, a po tom, ako prepustil politických väzňov, ich teraz znova zatýka.
<P>
Pani komisárka, v prejave, ktorý som si tu vypočul, ste hovorili o kontaktoch medzi ľuďmi. Čo my tu, v EÚ, hovoríme bieloruským občanom a študentom? Podporujeme ich alebo podporujeme diktatúru, ktorá zatiaľ nad nimi vládne?
<SPEAKER ID="021" NAME="Ioan Mircea Paşcu" AFFILIATION="PSE">
Vážený pán predsedajúci, môj prejav sa zameria na vzťah medzi Východným partnerstvom a Čiernomorskou synergiou.
<P>
Podľa môjho názoru hlavnou prekážkou je hľadanie správneho miesta pre spoluprácu v tomto stále komplikovanejšom obraze iniciatív EÚ vo vzťahu k Východu. Dôsledkom toho sa ku skutočným vecným otázkam Čiernomorskej oblasti, ako je energetika a zmrazené konflikty, pristupuje buď prostredníctvom európskej susedskej politiky, kde sú peniaze, budúceho Východného partnerstva, ktoré vzniklo s cieľom zvýšiť dôveru v bezpečnosť krajín, ktorých sa týka, a zabezpečiť energetické dodávky do EÚ po vojne v Gruzínsku, strategických vzťahov EÚ s Ruskom a Ukrajinou alebo prostredníctvom prístupových rozhovorov s Tureckom.
<P>
Aké ciele potom zostali Čiernomorskej synergii? Odhliadnuc od seminárov a štúdií o rozširovaní existujúcich európskych iniciatív vo vzťahu k tejto oblasti a nepolitickým záležitostiam by som povedal, že ich nie je veľa. Je preto nevyhnutné prepracovať materiál tohto rámca zvaného "synergia", ak chceme udržať jeho dôveryhodnosť.
<SPEAKER ID="022" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, Východné partnerstvo je komplexný súbor návrhov, ktoré by mali podporiť našich východných susedov na ich ceste k demokratickej zmene. Každá z týchto krajín má na výber. Budú nasledovať buď ruský alebo európsky model. Európske spoločenstvo im určite môže ponúknuť viac. Európske partnerstvo nie je snaha získať kontrolu nad touto oblasťou alebo rozšíriť sféru nášho vplyvu. Je to dohoda, z ktorej budú mať úžitok obe strany. Partnerským štátom dávame novú príležitosť a podporu na ich hospodársky a spoločenský rozvoj. Spoločenstvo si zaistí väčšiu energetickú a politickú bezpečnosť.
<P>
Mali by sme sa zamerať na uvoľnenie vízových obmedzení. Ak uľahčíme vstup občanom Východného partnerstva na pôdu EÚ, pochopia, aký veľký môže byť úžitok zo spolupráce s EÚ. Väčší kontakt medzi občanmi, najmä medzi mladými ľuďmi, určite tiež napomôže zblíženiu partnerských krajín a EÚ. Mali by sme mladým ľuďom umožniť vzdelávať sa a cestovať a mali by sme podporiť vzdelávacie a kultúrne výmenné pobyty. Mladí ľudia, ktorí sú uvedomelí a vzdelaní, sú budúcnosťou nášho kontinentu.
<SPEAKER ID="023" NAME="Margarita Starkevičiūt" AFFILIATION="ALDE">
(LT) Počas návštevy na Ukrajine som si všimla, že rozvoju právneho rámca u našich východných susedov sa venuje malá pozornosť. Zavedenie acquis Spoločenstva pomohlo Litve zreformovať jej hospodársky a právny systém a stať sa členom Európskej únie. Dúfam, že program Východné partnerstvo bude venovať ešte viac pozornosti rozvoju právneho rámca v našich susedných krajinách. Nielenže pomôže zaistiť inštitucionálnu stabilitu, ale aj uplatňovať hospodárske reformy. Na druhej strane rozvoj právneho rámca nám umožní podporiť spoluprácu medzi Európskou úniou a jej východnými susedmi, pretože zaisťuje stabilné prostredie pre kapitálové investície a využitie vedomostí.
<SPEAKER ID="024" NAME="Charles Tannock" AFFILIATION="PPE-DE">
Vážený pán predsedajúci, keďže tu dvaja moji kolegovia nie sú, využijem tento čas, aby som povedal ešte niekoľko slov k tejto téme, ktorá je z hľadiska okamžitých vonkajších priorít Európskej únie v nadchádzajúcich rokoch nesmierne dôležitá.
<P>
Chcem zablahoželať Komisii k jej iniciatíve, v rámci v ktorej určila energetickú bezpečnosť ako jeden z prvoradých cieľov dialógu a politického programu. Politika vonkajšej energetickej bezpečnosti je mimoriadne dôležitá. Boli sme svedkami nedávneho sporu medzi Ukrajinou a Ruskom a jeho negatívneho vplyvu na spotrebiteľov v krajinách ako Bulharsko a Slovensko.
<P>
Je dôležité pamätať si, že niektoré z týchto šiestich zúčastnených krajín ako Bielorusko, Ukrajina a Gruzínsko sú kľúčové tranzitné krajiny. Sú tu aj výrobcovia, ako napríklad Azerbajdžan a kaspické plynové a ropné polia. Je tu možnosť transkaspického prepojenia do strednej Ázie, ktorá, ako viete, pani komisárka, je mi blízka a vždy som bol zástancom zblíženia sa s Kazachstanom. Je dôležité, aby sme udržali stabilitu v kaspickej oblasti a vymanili sa z príliš veľkej závislosti od plynových dodávok z Ruska, konkrétne od Gazpromu, ktorý často funguje, takpovediac, ako pobočka ruského ministerstva zahraničných vecí.
<P>
Tiež musím, žiaľ, povedať, že zatiaľ čo Východné partnerstvo je dobré pre krajiny na južnom Kaukaze, hoci sa ešte ukáže, či sa dokážu viac regionálne integrovať, alebo len vstúpia do bilaterálnych vzťahov s Bruselom, toto partnerstvo neprináša veľa nového krajinám ako Ukrajina. Tieto krajiny už majú prístup k rokovaniam o dohodách o voľnom obchode, predložila sa otázka zmiernenia vízových požiadaviek, účasti na spoločnej zahraničnej a bezpečnostnej politike a bezpečnostnej a obrannej politike. Ukrajine to neprinesie nič nové, mrzí ma, že to hovorím, ale je to významné pre ďalšie krajiny.
<SPEAKER ID="025" NAME="Marie Anne Isler Béguin" AFFILIATION="Verts/ALE">
(FR) Vážený pán predsedajúci, pani komisárka, dámy a páni, rada by som vám pripomenula, že sa nám ešte nepodarilo vyriešiť zmrazené konflikty v týchto východných regiónoch, a ani sa nám nepodarilo predísť vojne medzi Ruskom a Gruzínskom.
<P>
Verím však, že Východné partnerstvo je vítané, pretože na prvom mieste potrebujeme stabilizovať tieto regióny a nespadnúť do pasce tejto oblasti vplyvu, pretože sme tu my, sú tu Spojené štáty, Rusko a Turecko. Tiež sa domnievam, že sa v súvislosti s týmto partnerstvom musíme pýtať, či nepotrebujeme vytvoriť neutrálnu nárazníkovú zónu, inak povedané, štáty, ktoré by mali neutrálne postavenie, aby sme sa vyhli sporom, ktoré môžeme dnes vidieť v Gruzínsku a na Ukrajine, ktoré sa uchádzajú o členstvo v NATO. Veľmi dobre vieme, aký vplyv bude mať toto členstvo na Rusko.
<P>
Od tohto Východného partnerstva očakávame stabilitu a energetickú bezpečnosť. Túto bezpečnosť musíme zaistiť, pretože, ako povedal jeden z poslancov, energia z Kaspického mora prúdi cez Kaukaz, takže musíme mať stabilitu na Kaukaze.
<P>
Tiež sa domnievam, že naši občania by tieto regióny mali spoznať, a preto si myslím, že Komisia musí investovať do takýchto projektov. Problém sa objavil, keď nové štáty získali prístup. Myslím si, že musíme začať projekty, aby sme umožnili spoznanie týchto regiónov a aby sme im zaistili európsku perspektívu.
<SPEAKER ID="026" NAME="Jacek Saryusz-Wolski" AFFILIATION="PPE-DE">
Vážený pán predsedajúci, postup "catch-the-eye" je dobrá príležitosť na polemiku. Nesúhlasím s mojím kolegom pánom Severinom. Pripustil by droit de regard vo sférach vplyvu pre Rusko. Ak chceme stabilitu na východných hraniciach, potrebujeme viac demokracie a lepšie trhové hospodárstvo. Rusko je menej demokratické a má slabšie trhové hospodárstvo ako títo susedia, takže žiadna spoločná politika nás nedostane bližšie k cieľu.
<P>
Rovnováha s Ruskom v tejto politike nám neumožní v tomto regióne väčší pokrok. Nás Rusko nepozvalo, keď vytváralo Spoločenstvo nezávislých štátov, a zmes našich a ruských politík by bola úplne kontraproduktívna.
<SPEAKER ID="027" NAME="Benita Ferrero-Waldner">
členka Komisie. - Vážený pán predsedajúci, toto je veľmi zaujímavá rozprava a rada by som veľmi pekne poďakovala poslancom za ich celkovú silnú podporu Východného partnerstva.
<P>
Dovoľte mi na začiatok povedať, že je postavené na hodnotách. Podporuje politickú aj hospodársku reformu. Bude si vyžadovať prostriedky - a rada by som poďakovala pani Andrikienėovej za jej zreteľnú podporu v tejto veci - a ako povedali mnohí z vás, bude si vyžadovať aj politickú vôľu.
<P>
Je podstatné, aby sme odhliadnuc od medzivládnej spolupráce dosiahli spoluprácu s obyvateľmi, čo je samozrejmé, a taktiež tu máme parlamentnú stránku vecí. Preto je veľmi dôležité, aby ste aj vy využívali nové združenie Euronest a všetky ďalšie prostriedky na skutočné budovanie našich predstáv. To je moja prvá pripomienka.
<P>
O tomto Východnom partnerstve môžeme povedať veľa. Prvá vec, na ktorú sa môžeme opýtať, je, aká je pridaná hodnota vo vzťahu k obyčajnej susedskej politike. Odpoveď je: "dosť veľká". Ideme do väčšej hĺbky. V dohodách o pridružení sme tiež išli do šírky a do hĺbky. Za normálnych okolností by tu taktiež mali byť dohody o voľnom obchode, ktoré jednoducho nemôžeme ponúknuť každému, pretože si vyžadujú veľa štrukturálnych zmien v zúčastnených krajinách. To je mimoriadne dôležité.
<P>
Je tu krok k väčšej politickej spolupráci a mobilite na zaistenie bezpečnosti, čo mnohí z vás spomenuli. Zmiernenie vízových požiadaviek je veľmi dôležité, ale niektoré krajiny musia spraviť viac pri správe hraníc a v oblasti bezpečnosti dokumentov atď. Tu je niečo navyše - lepšia ponuka.
<P>
Potom tu máme multilaterálnu zložku, pretože, ako som povedala, susedská politika spolu s Východným partnerstvom je v podstate bilaterálny návrh, ako správne poznamenal pán Swoboda, ale taktiež má multilaterálnu zložku umožňujúcu krajinám spoluprácu, ktorá je, ako v prípade juhu, vždy komplikovanejšia.
<P>
Toto je návrh a týmto návrhom sa snažíme priblížiť krajiny k nám. Nemáme rovnaké nástroje ako v prípade kandidátskych krajín, kde na to, aby vstúpili do "klubu", musia splniť určitý počet podmienok, a ak ich nesplnia, nemôžu vstúpiť. Preto musíme pracovať s iniciatívami, podnetmi a pozitívnym impulzom. Bude to nejaký čas trvať, pretože je to tiež otázka spoločenskej zmeny, ale je veľmi dôležité, aby sme tam boli, dali návrh a súhlasili s ním.
<P>
Tiež súhlasím s tými, ktorí povedali, že by sme to nemali chápať ako hrozbu Rusku. Je to tak a zároveň toto je malá skupina šiestich východných partnerov spolu s Európskou úniou a na základe individuálneho prístupu ad hoc sa v niektorých prípadoch môžeme spojiť s Ruskom alebo Tureckom.
<P>
Čiernomorská synergia je však veľmi dôležitá iniciatíva v oblasti projektov, ktoré oslovujú všetkých partnerov vrátane Ruska a Turecka. Je to mladá politika a musíme jej dať šancu. Nemôžeme stratégiu zaviesť do praxe v priebehu len jedného roka. Pri tejto veľmi dôležitej politike musíme byť trpezliví a musíme sa vytrvalo snažiť o jej rozvoj.
<P>
Pánovi Szent-Iványimu by som povedala, že podporujeme východných partnerov v tom, aby spĺňali naše podmienky. To je mimoriadne dôležité. Preto máme mechanizmus na poskytovanie väčších možností vytvárania kapacít a inštitúcií, pretože vidíme, že niektoré inštitúcie sú slabo rozvinuté.
<P>
Čo sa týka Ukrajiny, pracujeme na právnom rámci, ale keď parlament prijme právne predpisy, ich uplatňovanie je v rukách vlády každej demokratickej krajiny. Preto sa v súvislosti s Východným partnerstvom snažíme tieto krajiny podporiť a podnietiť ich, ale záleží aj na týchto krajinách, aby konali. Ako spomenul pán Swoboda, je veľmi dôležité, aby sme boli kritickí, a je potrebné, aby krajiny mali skutočné vedenie. V súčasnosti sme si v tejto oblasti nie vždy istí a chceme, aby sa krajina pohla dopredu.
<P>
Som veľmi vďačná pánovi Saryuszovi-Wolskimu za jeho podporu. Máme úplnú pravdu, keď hovoríme, že rozlišovanie je mimoriadne potrebné, pretože jednotlivé krajiny sú rôzne. Ukrajina je v zásade na čele, potom tu sú Moldavsko a Gruzínsko a potom krajina ako Bielorusko, v ktorej je situácia veľmi krehká.
<P>
Pripravujem sa na návštevu Bieloruska, kde musíme postupovať opatrne, pretože chceme niečo navrhnúť, obzvlášť obyvateľom. Od úplného začiatku Komisia podporovala študentov vo Vilniuse a rada by som videla viac takejto podpory zo strany viacerých členských štátov, pretože tí, ktorí stále o tom hovoria, by mali aj niečo spraviť. Vždy som to podporovala.
<P>
Tiež však chceme, aby pán Lukašenko pokračoval vo svojich reformách, o čom hovoríme. Je dôležité komunikovať takým spôsobom, aby toto posolstvo bolo jasné. V pondelok sa uskutoční zasadnutie Rady pre všeobecné a vonkajšie vzťahy, na ktorom sa Rada bude určite zaoberať aj otázkou, čo robiť v prípade Bieloruska. Výsledok bude pravdepodobne rovnaký ako teraz, pretože ešte stále nie sme spokojní, ale zároveň sme už videli niektoré pozitívne kroky.
<P>
V odpovedi pánovi Vigeninovi by som povedala, že Východné partnerstvo nenahrádza členstvo. Nemôže tu ísť o členstvo, pretože ani jedna z týchto krajín a ani Európska únia nie sú na toto členstvo dostatočne pripravené. Preto musíme plánovať. Táto politika je určená na to, aby dala toľko, koľko sa dá, za predpokladu, že to krajiny prijmú. Problém je v tom, že je oveľa ľahšie, ako som už povedala, niečo dávať, ak stanovíte podmienky alebo ak poviete: "dobre, pokúste sa urobiť toto, pokúste sa urobiť tamto a my vám dáme možnosti". V tomto prípade naším cieľom nie je okamžite mať konkrétny výsledok, ale celkový výsledok je lepšia stabilita, viac bezpečnosti a viac možností.
<P>
Čo sa týka otázky bezpečnosti, povedala by som pani Islerovej Béguinovej, že je úplná pravda, že musíme pracovať na lepšej bezpečnosti, ale vynára sa tu taktiež veľa ďalších otázok. Veľmi usilovne pracujeme v súvislosti s Azerbajdžanom, vo vzťahu k Náhornému Karabachu, v súvislosti s Moldavskom, Podnesterskom a Gruzínskom a vo veľkej miere sa pridŕžame týchto otázok. Je to najdôležitejšia otázka. Neuznáme nezávislosť Abcházska a Južného Osetska, ale zároveň musíme spolupracovať s Ruskom a musíme sa s Ruskom spojiť. V tomto bode súhlasím s pánom Swobodom, že musíme byť realistickí, ale taktiež musíme jasne vyjadriť pevné stanovisko.
<P>
To sú hlavné témy, ku ktorým ste všetci vyjadrili veľmi hodnotné pripomienky. V multilaterálnom rámci je veľmi dobré mať občiansku spoločnosť vo všetkých jej odlišných formách. Taktiež to predstavuje skvelú príležitosť pre nich a pre nás pracovať na energetickej bezpečnosti. Energetická bezpečnosť je dnes jedna z najdôležitejších záležitostí, ktorá prospeje všetkým zúčastneným stranám. Obe strany majú o to veľký záujem. Musíme ho spojiť.
<SPEAKER ID="028" NAME="Predsedajúci">
Týmto uzatváram tento bod rokovania.
<P>

<SPEAKER ID="029" NAME="José Ribeiro e Castro" AFFILIATION="PPE-DE">
(PT) Rád by som sa opýtal pána predsedajúceho, či budeme rokovať o návrhu odporúčania Európskeho parlamentu Rade, keďže predstaviteľ Rady tu nie je. Máme nejaké správy o tom, či v priebehu rozpravy príde alebo nie?
<SPEAKER ID="030" NAME="Predsedajúci">
Pán Ribeiro, z Rady nemáme žiadne správy. Dúfame, že sú v poriadku, ale nie, nemáme žiadne nové informácie.
<P>

<P>
Písomné vyhlásenia (článok 142)
<SPEAKER ID="031" NAME="Urszula Gacek  " AFFILIATION="PPE-DE">
písomne. - V čase hospodárskej krízy by sa niekto mohol opýtať, či by sa Európa nemala radšej starať sama o seba, ako pomáhať svojim východným susedom.
<P>
Európa by mala rozhodne pokračovať v podpore východných susedov.
<P>
Po prvé, hospodárska nestabilita u našich východných susedov, najmä na Ukrajine, ktorú sužujú veľké problémy, predstavuje ohrozenie bezpečnosti v Európe. Naopak, stabilizované ukrajinské hospodárstvo, ktoré sa stále viac spája s Európskou úniou, je obrovský potenciálny trh pre členské štáty EÚ.
<P>
Po druhé, začlenenie našich východných susedov do európskej rodiny je dlhodobým projektom, aj keď vyhliadka na skutočné členstvo v EÚ nebude zrejme ani v najbližšej budúcnosti realistická. Súčasnú krízu sa nám, dúfajme, podarí zdolať v budúcom roku alebo do 18 mesiacov. Východné partnerstvo je projekt na veľa rokov.
<P>
Po tretie, aj keď predstavitelia niektorých našich východných susedov, ako napríklad bieloruský prezident a do menšej miery aj rozhádaní predstavitelia Ukrajiny, nás môžu odradiť od užších vzťahov, musíme si zapamätať, že naši východní susedia sú viac ako ich súčasní predstavitelia, a keďže majú vnútorné politické problémy, potrebujú našu podporu, príklad a povzbudenie.
<SPEAKER ID="032" NAME="Mieczysław Edmund Janowski  " LANGUAGE="PL">
Mali by sme byť radi, že Európska únia otvára nové možnosti vo vzťahu so svojimi východnými susedmi. V decembri 2008 Európska komisia prijala návrh, ktorý predložili Poľsko a Švédsko, na posilnenie spolupráce EÚ s jej šiestimi východnými susedmi. Tento krok dodáva nádej. Dúfam, že tento projekt nezostane len na papieri, ale že sa bude uplatňovať v súvislosti s našimi vzťahmi s Ukrajinou, Moldavskom, Gruzínskom, Arménskom, Azerbajdžanom a Bieloruskom. Východné partnerstvo poskytuje skutočný rast na úrovni politickej spolupráce a zahŕňa nové druhy dohôd o pridružení, ďalekosiahlu integráciu s hospodárstvom EÚ, ľahšie cestovanie po EÚ pre občanov krajín v tomto partnerstve (pod podmienkou, že splnia bezpečnostné požiadavky), dohody zamerané na zlepšenie energetickej bezpečnosti, z ktorých budú mať úžitok všetci zainteresovaní, a zvýšenú finančnú pomoc.
<P>
Mali by sme si uvedomiť, že Východné partnerstvo si vyžaduje záväzky na oboch stranách, na strane Európskej únie aj na strane partnerských krajín. Toto úsilie môže priniesť skutočné politické a hospodárske výhody. Prispeje k zvýšeniu dôvery medzi partnermi a vďaka tomu aj k stabilite a bezpečnosti všetkých. Možno si v súvislosti s navrhovaným hlavným rámcom partnerstva robíme príliš veľké nádeje, najmä čo sa týka vytvorenia štyroch politických platforiem - demokracie, dobrej správy vecí verejných a stability, hospodárskej integrácie a konvergencie s politikami EÚ, energetickej bezpečnosti a kontaktov medzi ľuďmi. Samozrejme, je tu mnoho pochybností, ako napríklad otázka skutočných zámerov bieloruskej vlády a otázka vzťahov s Ruskom.
