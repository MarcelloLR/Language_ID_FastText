<CHAPTER ID="012-03">
3. Ukrajina: prípady Júlie Tymošenkovej a ďalších členov bývalej vlády (rozprava) 
<SPEAKER ID="265" NAME="Predsedajúci">
Ďalším bodom programu je rozprava o piatich návrhoch uznesení na tému Ukrajina: prípady Júlie Tymošenkovej a ďalších členov bývalej vlády.
<SPEAKER ID="266" NAME="Kristian Vigenin">
autor. - (BG) V mene Skupiny progresívnej aliancie socialistov a demokratov v Európskom parlamente chcem povedať, že rozvoj demokracie na Ukrajine je pre nás prioritou, v ktorej nesmieme robiť kompromisy. Žiaden vonkajší ani vnútorný faktor nesmie spochybniť úspechy ukrajinského ľudu.
<P>
Súčasná vláda sa prostredníctvom série iniciatív snaží zlepšiť legislatívne základy a účinnosť boja proti korupcii. Preto ju treba povzbudzovať. Odstránenie pocitu beztrestnosti ukrajinskej elity môže predstavovať príležitosť na prospešné reformy, ktoré priblížia krajinu k Európskej únii a poskytnú jej občanom vyhliadky do budúcnosti.
<P>
Momentálne však hrozí, že budeme obvinení z ochrany vedúcich osobností predchádzajúcej vlády pomocou európskej politickej "clony", a to vrátane bývalej premiérky Tymošenkovej osobne. Ak od ukrajinskej vlády v podstate očakávame, že nebude zasahovať do práce nezávislého súdu a úradu prokurátora, aké právo má Poslanecký klub Európskej ľudovej strany (kresťanských demokratov) žiadať dnes samotný Európsky parlament, aby sa zapojil do takéhoto politického zasahovania? Nemôžem súhlasiť s tým, aby sme ospravedlnili všetky rozhodnutia bývalej ukrajinskej vlády. Presne to je duch predkladaného textu, ktorý prakticky vyzýva na to, aby sa jednotlivé prípady zneužitia moci skrývali za kolektívnu vinu.
<P>
Vyváženejší prístup by nám umožnil predložiť dnes spoločný návrh uznesenia, ktoré by bolo konštruktívne a zamerané na možnosti užšej spolupráce medzi Ukrajinou a Európskou úniou, pričom sa v krajine uskutoční reforma súdnictva a budú prijaté protikorupčné opatrenia. Návrh je však založený na ideologickom, konfrontačnom prístupe.
<P>
Žiadam, aby bol takzvaný "návrh spoločného uznesenia" odmietnutý a aby sme podporili návrh skupiny S&D.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="267" NAME="Bernd Posselt" AFFILIATION="PPE">
(DE) Chcem sa len kolegu poslanca spýtať, aký majú zmysel neustále vyhlásenia týkajúce sa všeobecnej platnosti ľudských práv, keď v prípade Ukrajiny sa zrazu táto otázka týka už len vnútorných záležitostí. Hovoriť, že nikto by nemal zasahovať do vnútorných záležitostí krajiny, je starý sovietsky argument. V prípadoch, ktoré sa týkajú ľudských práv, budeme vždy zasahovať, a to najmä pokiaľ ide o takého dôležitého partnera, akým je Ukrajina.
<SPEAKER ID="268" NAME="Kristian Vigenin">
autor. - (BG) Chcem povedať, že nehovoríme o zasahovaní do vnútorných záležitostí Ukrajiny, ale o nezasahovaní do fungovania nezávislého súdu a úradu prokurátora na Ukrajine. Myslím si, že v tom je jasný rozdiel. Nechceme politické zasahovanie, či už zo strany ukrajinskej vlády, alebo Európskeho parlamentu. Ale práve to robíme prostredníctvom textov predložených v rámci takzvaného "spoločného návrhu uznesenia".
<P>
Keď hovoríme o všeobecnej platnosti - neviem, koľko mám minút, pán predsedajúci - a pozrieme sa okolo seba, uvidíme, že veľmi podobné prípady sú aj v členských štátoch Európskej únie. Uverím vám, pán Posselt, že sa riadite zásadami a chcete, aby sme všade presadzovali ľudské práva - v Európskej únii i na Ukrajine -, keď takéto uznesenie predložíte aj v prípade Bulharska, kde sú premiéri a bývali ministri vyšetrovaní na základe absurdných obvinení.
<SPEAKER ID="269" NAME="Jaromír Kohlíček" LANGUAGE="CS">
V niektorých momentoch sa nestačím čudovať. Jedným z takých momentov pre mňa bola možnosť prečítať si návrh uznesenia o Ukrajine. Dovtedy som si nemyslel, že ministri a premiéri niektorých krajín majú zvláštnu celoživotnú imunitu.
<P>
Je rozhodne pozoruhodné, že Európsky parlament na jednej strane žiada dôsledné opatrenia proti korupcii a na druhej strane, keď bývalý člen vlády pán Danilišin čelí obvineniam, dostane politický azyl v Českej republike, našej krajine, bez akéhokoľvek predbežného preskúmania prípadu. Pán Danilišin zhodou okolností nikdy nebol členom žiadnej politickej strany, takže obvinenia proti nemu sú celkom hospodárskeho charakteru.
<P>
Snažme sa o dôsledné postihy za korupčné správanie v Európskej únii i mimo nej. To je úplne správne, ale mali by sme si prečítať ústavu danej krajiny a snažiť sa zistiť fakty. Až keď bude korupcia skutočne odstránená vo všetkých európskych krajinách, môžeme sa skúsiť vrátiť k cisárskym odporúčaniam rôznym krajinám, ktoré, žiaľ, prijímame v našich uzneseniach.
<P>
Konfederatívna skupina Európskej zjednotenej ľavice - Nordická zelená ľavica súhlasí so všeobecnými časťami uznesenia, ale má vážne pochybnosti o konkrétnych uvádzaných bodoch, preto toto uznesenie nepodporí.
<SPEAKER ID="270" NAME="Michael Gahler">
autor. - (DE) Žiaľ, máme dôvody vyjadriť dôraznú kritiku politickej situácie na Ukrajine a predovšetkým prostriedkov používaných na obmedzovanie ústavných práv opozičných politikov.
<P>
Boli porušené ľudské práva vedúcej predstaviteľky opozície pani Tymošenkovej a ďalších prominentných ľudí a bolo im zabránené vykonávať ich politickú prácu prostredníctvom politicky motivovaných trestných konaní a zastaraného procesného práva. Ktokoľvek, kto premení ústavné právo obvinenej osoby na prístup k jej spisom na presný opak, inými slovami, na vytváranie tlaku na prístup k spisom, a každý, kto to ako v prípade pána Lucenka urobí prostredníctvom uväznenia a v prípade pani Tymošenkovej prostredníctvom až 44 predvolaní do tejto chvíle, jasne ukazuje, akým je človekom, ako aj skutočnosť, že tradičným spôsobom zneužíva súdny systém na účely politického boja.
<P>
Prezident Janukovič a jeho orgány musia skončiť s týmto prenasledovaním. Je osobne zodpovedný za blaho pani Tymošenkovej, pána Lucenka a ich kolegov a podporovateľov.
<P>
Pán Janukovič, vaše správanie v týchto prípadoch je lakmusovým testom vašej dôveryhodnosti a vášho odhodlania zaviesť na Ukrajine európske hodnoty.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="271" NAME="Paweł Robert Kowal" AFFILIATION="ECR">
(PL) S kolegom poslancom súhlasím v mnohých otázkach. Všetci vieme, aké dôležite bolo pre konsolidáciu demokracie a ľudských práv v krajinách strednej a východnej Európy, aby mohli vstúpiť do Únie a aby predtým mali výhľad na tento vstup. Chcem sa spýtať pána Gahlera, či je ochotný vyhlásiť, že je za to, aby ukrajinská spoločnosť a politici akéhokoľvek presvedčenia dostali takýto politický výhľad, a že cesta do Európy je pre nich otvorená, a či podporí vyhlásenia takéhoto druhu v Európskom parlamente.
<SPEAKER ID="272" NAME="Michael Gahler">
autor. - (DE) Súčasné správanie vlády na Ukrajine rozhodne cestu krajiny do Európy nijako neuľahčí.
<SPEAKER ID="273" NAME="Kristiina Ojuland">
autorka. - Dnes tu nie sme na to, aby sme rozhodovali o vine či nevine Júlie Tymošenkovej. Ide už o oveľa viac, pretože ukrajinské orgány prehliadajú riadne zákonné postupy a prijímajú opatrenia, ktoré porušujú zásady právneho štátu.
<P>
Protestujeme proti odstraňovaniu politických protivníkov na Ukrajine pomocou súdneho systému. Obžalovaní musia mať svoje zákonné práva, ktoré sú zakotvené v zákone, a opatrenia prijímané proti nim musia byť úmerné charakteru a závažnosti trestných činov, z ktorých sú obvinení.
<P>
Účelom tohto uznesenia je upriamiť pozornosť ukrajinských orgánov na niektoré zjavné prípady porušovania zásad právneho štátu, ktoré vzďaľujú Ukrajinu európskym hodnotám a ktoré - ak sa stanú bežnými - oslabia vyhliadky krajiny na budúcu európsku integráciu.
<SPEAKER ID="274" NAME="Raül Romeva i Rueda">
autor. - Dôvod, prečo my zelení podporujeme toto spoločné uznesenie je taký, že boj proti korupcii považujeme za základný faktor pri vytváraní a konsolidácii zásad právneho štátu na Ukrajine práve s cieľom prehlbovať jej vzťahy s Európskou úniou a podporovať jej integráciu do politík EÚ.
<P>
Preto zdôrazňujeme, že toto úsilie si vyžaduje spravodlivé, nestranné a nezávislé súdne konania. Preto s obavami zaznamenávame rozšírený názor, že nedávne obvinenia pani Tymošenkovej a ďalších členov vlády sú politicky motivované, a varujeme pred možným zneužitím trestného práva ako nástroja na dosahovanie politických cieľov. Práve preto vyzývame ukrajinské orgány, aby zaistili, aby súdne opatrenia neboli používané selektívne a aby sa vyšetrovania, stíhania a procesy viedli s maximálnom transparentnosťou.
<P>
A nakoniec, to je aj dôvod, prečo vyzývame ukrajinské orgány, aby zabránili tomu, aby boli právne opatrenia vnímané ako selektívne, a trvali na zaručení maximálnej transparentnosti vyšetrovaní, stíhaní a procesov. Vyzývame tiež Komisiu, aby pomáhala pri reforme súdnictva na Ukrajine prostredníctvom využitia programov EÚ na budovanie kapacít a aby zvážila zriadenie poradnej skupiny EÚ na vysokej úrovni pre Ukrajinu s cieľom pomôcť tejto krajine v jej úsilí o dosiahnutie súladu s právnymi predpismi EÚ vrátane oblasti súdnictva.
<SPEAKER ID="275" NAME="Elena Băsescu" LANGUAGE="RO">
Reštriktívne opatrenia prijaté proti Júlii Tymošenkovej znamenajú pokračovanie série krokov súčasnej vlády zameraných proti členom bývalej vlády s cieľom zastrašiť a oslabiť opozíciu. Veľmi nás znepokojuje zneužívanie súdneho systému na politické ciele prostredníctvom selektívnych krokov zameraných výlučne na členov opozície. Tieto kroky ohrozujú konsolidáciu zásad právneho štátu a demokracie na Ukrajine.
<P>
Vyzývame orgány v Kyjeve, aby zaručili fungovanie súdneho systému na nestrannom, nezávislom a transparentnom základe tým, že umožnia spravodlivý proces s obžalovanými. Zároveň ich vyzývame, aby dodržiavali pravidlá demokratického štátu a zaistili dodržiavanie ľudských práv, čo sú povinnosti, ktoré prevzali v rámci Východného partnerstva. Musíme zdôrazňovať, že dodržiavanie týchto zásad je rozhodujúce z hľadiska podpory spolupráce medzi EÚ a Ukrajinou, a to aj s cieľom podpísať dohodu o pridružení.
<SPEAKER ID="276" NAME="Lidia Joanna Geringer de Oedenberg" LANGUAGE="PL">
Jednou z priorít nadchádzajúceho poľského predsedníctva je posilniť Východné partnerstvo. Ukrajina ako najbližší sused Poľska je jedným z najdôležitejších partnerov a má príležitosť získať z tejto situácie viac ako ostatní partneri. Hoci súhlasím s názorom, že je potrebné priblížiť Ukrajinu k EÚ, myslím si tiež, že to musí zahŕňať aj prijatie európskych noriem v oblasti zásad právneho štátu a transparentnosti vo verejnom živote zo strany Ukrajiny. S veľkými obavami sledujem korupčné škandály na Ukrajine a procesy s politikmi, ktorí sú obvinení niekedy až absurdným spôsobom. Únia je veľmi opatrná, pokiaľ ide o spôsob, akým sa vyjadruje k udalostiam na Ukrajine. Navyše aj vyhlásenie vysokej predstaviteľky pre zahraničné veci a bezpečnostnú politiku o Júlii Tymošenkovej bolo mimoriadne opatrné.
<P>
Myslím si však, že v rámci budúcej spolupráce medzi Úniou a Ukrajinou by sa mali vytvoriť nástroje, ktoré z dlhodobého hľadiska prispejú k posilneniu zásad právneho štátu na Ukrajine. Mám tu na mysli myšlienku vytvoriť napríklad poradnú skupinu na pomoc pri približovaní ukrajinského práva k európskym normám a pomoc v rôznych oblastiach práva vrátane napríklad odbornej prípravy sudcov. Myslím si, že európske snahy Ukrajiny, ktoré sú na jednej strane zviazané podmienkami, by mali byť na druhej strane podporené ochotou pomôcť v týchto oblastiach. Dúfam, že poľské predsedníctvo Rady Európskej únie prijme práve takéto stanovisko.
<SPEAKER ID="277" NAME="Leonidas Donskis">
v mene skupiny ALDE. - Ukrajina je demokraciou. Preto naše obavy vyjadrujeme pred partnerom, spojencom, priateľom. Ako všetci vieme, nikto na tomto svete nie je dokonalý, ale v súlade s politickými normami Európy a v súlade s logikou a hodnotami demokracie očakávame, že ukrajinské orgány nebudú zneužívať svoju moc na podporu a vedenie politicky motivovaných procesov a že, naopak, zabezpečia podozrivým osobám spravodlivý proces namiesto politickej odplaty.
<P>
Júlia Tymošenková a ďalší členovia bývalej ukrajinskej vlády, ktorí sú dlho rivalmi prezidenta Janukoviča, by nemali byť považovaní za kolektívne - ani metódou spájania - vinných a zodpovedných za to, čo sa v politickej praxi vníma ako zodpovednosť. Predovšetkým sú všetci občanmi demokratického štátu. V žiadnom prípade tu nevystupujeme na ich obranu. Len pripomíname našim priateľom, ako funguje demokracia.
<SPEAKER ID="278" NAME="Charles Tannock">
v mene skupiny ECR. - Šesť rokov po Oranžovej revolúcii ukrajinskú politiku stále charakterizuje rivalita a napätie. Bývalá premiérka Tymošenková a niektorí členovia bývalej vlády, ktorú viedla, sú teraz súdne stíhaní za trestné činy, ktorých sa údaje dopustili v úrade. Tieto obvinenia mi zaváňajú politickou motiváciou. Obávam sa, že prezident Janukovič sa snaží neutralizovať jedinú ukrajinskú politickú osobnosť s dostatkom rozvahy, odvahy a popularity na to, aby spochybnila jeho autoritu. Nemali by sme zabúdať, že Oranžová revolúcia bola priamou reakciou na pokus prezidenta Janukoviča sfalšovať prezidentské voľby v roku 2004. Za tento zločin nebol nikdy stíhaný.
<P>
Pani Tymošenková má značnú podporu ľudí na západe Ukrajiny a je nositeľkou nádejí miliónov jej krajanov. Je veľmi zvláštne, že posledné obvinenia týkajúce sa podvodu s rozpočtom na lieky neboli vznesené voči Zinovijovi Mitnikovi, v tom čase námestníkovi ministra zdravotníctva, ktorý podpísal zmluvu a ktorý sa teraz prekvapujúco znova objavil ako nový minister zdravotníctva v Janukovičovej vláde.
<P>
Ak chce prezident Janukovič obmedziť politický potenciál pani Tymošenkovej, mal by sa o to snažiť v otvorenom a demokratickom súboji myšlienok, nie prostredníctvom politickej manipulácie súdneho systému. A keďže Skupina socialistov má prepojenia na Janukovičovu Stranu regiónov, moja otázka pánovi Vigeninovi znie, či má dôveru v politickú nestrannosť úradu generálneho prokurátora na Ukrajine. Pán Vigenin, môžete odpovedať na túto otázku?
<SPEAKER ID="279" NAME="Jaroslav Paška" LANGUAGE="SK">
Ukrajinská politická scéna je poznačená gubernátorskými maniermi vládnutia, ktoré majú hlboké korene v bývalej sovietskej ére. Svojrázne politické správanie bolo vlastné aj lídrom oranžovej revolúcie, prezidentovi Juščenkovi a premiérke Tymošenkovej.
<P>
Veď nielen na Ukrajine bolo verejným tajomstvom, že skutočnou príčinou plynovej krízy, ktorá nás postihla na začiatku roku 2009 bol spor rodinných klanov premiérky Tymošenkovej a prezidenta Juščenka o ovládnutie ziskov z transportu plynu. Súhlasím s tým, že zneužívanie neopodstatnenej kriminalizácie politických odporcov na potláčanie opozičných síl je neprijateľné. Ale tvrdiť, že žiadny z predstaviteľov Tymošenkovej tímu sa počas ich divokého vládnutia nedopustil žiadneho prešľapu, považujem za veľmi trúfalé.
<P>
Tymošenkovej garnitúra totiž prehrala voľby práve preto, že jednoduchý ľud sa už nebol ochotný pozerať na rozsiahlu korupciu a rozkrádanie spoločného majetku niektorými štátnymi predstaviteľmi.
<P>
Preto, ak chceme skutočne pomôcť Ukrajine rozvíjať otvorenú demokratickú spoločnosť, sústreďme sa na systémové odporúčania, ale nehovorme im, že k tým prominentom, ktorí sú možno niektorým z vás sympatickí či blízki sa majú správať inak ako k ostatným podozrivým z trestnej činnosti. Veď aj u nás v Únii tvrdíme, že sme si všetci rovní, aj pre zákonom.
<SPEAKER ID="280" NAME="Zuzana Roithová" AFFILIATION="PPE">
(CS) Metódy používané na vedenie vyšetrovania údajného porušovania zákona pani Tymošenkovou a ďalšími opozičnými politikmi úplne zdiskreditovali ukrajinské súdnictvo, políciu a súčasnú vládu. Takéto praktiky prenasledovania patrili do arzenálu totalitných komunistických režimov v minulom storočí a občania EÚ, ktorí v týchto režimoch žili, sú na to mimoriadne citliví. Považujeme to za ďalší prípad zneužitia verejnej moci s cieľom zdiskreditovať politických oponentov, čo je v demokratickej spoločnosti absolútne neprijateľné. Upozorňujem na skutočnosť, že to zásadne spochybňuje nezávislosť ukrajinského súdnictva v očiach celého sveta.
<P>
Za týchto okolností vyzývam členské štáty EÚ, aby sa pripojili k Českej republike a pripravili sa na poskytnutie politického azylu prenasledovaným ukrajinským opozičným politikom a aby zvážili sankcie voči Ukrajine z dôvodu porušovania medzinárodného práva, ak sa situácia na Ukrajine nezmení.
<SPEAKER ID="281" NAME="Paweł Robert Kowal" AFFILIATION="ECR">
(PL) Uvažujeme o tom, čo je vlastne podstatou toho, o čom tu hovoríme, pretože fakty sú, koniec koncov, všeobecne známe, a zastávame sa tých, ktorí dnes majú problémy, a tých, ktorí sa ocitli na nesprávnom konci zneužitia moci. Musíme sa však z tejto situácie poučiť a predovšetkým sa musia poučiť ukrajinské orgány. Podmienkou budovania normálneho demokratického systému na Ukrajine je dodržiavanie práv opozície a to tu dnes musíme veľmi jasne povedať. V tomto Parlamente však musíme veľmi jasne povedať niečo aj sami sebe. Toto je skúsenosť Českej republiky, Slovenska a tiež Východného Nemecka. V tejto časti Európy nemôže dôjsť k žiadnej skutočnej modernizácii, ak nebudeme schopní povedať, že pre Ukrajinu - nie pre ten alebo onen orgán - je v Európe miesto. Možno nie dnes, možno nie o niekoľko rokov, ale že tento výhľad existuje. Bez toho, aby sme jasne hovorili o tomto výhľade - a to hovorím všetkým priateľom v každej časti Európy -, budeme v podstate spoločne pracovať na zachovaní zle fungujúcich demokratických systémov na Východe. Nerobte si o tom žiadne ilúzie. Je to veľmi jednoduché. Takže okrem uskutočnenia tejto rozpravy musíme urobiť aj niečo iné - musíme jasne povedať: nebojte sa, dvere sú otvorené.
<SPEAKER ID="282" NAME="Marek Henryk Migalski" AFFILIATION="ECR">
(PL) Chcel by som začať slovami pána Donskisa, ktorý nazval Ukrajincov našimi priateľmi a spojencami. Je to naozaj tak a takto by sme sa mali správať k našim priateľom v Kyjeve. Chcel by som všetkým položiť jednu otázku. Mám podobné pripomienky a stotožňujem sa s dilemou, o ktorej tu dnes väčšina z vás hovorila. Ani ja nie som spokojný s tým, ako sa v Kyjeve dodržiavajú ľudské práva a ako tam funguje demokracia, ale čo ste urobili - čo urobil tento Parlament a čo urobili všetci, ktorí dnes tak zásadovo odsúdili situáciu s pani Tymošenkovou -, čo ste urobili s cieľom vyslať Kyjevu a ďalším ukrajinským mestám jasný signál, že sme ich priatelia a spojenci, že na nich čakáme a že tento Parlament by sa jedného dňa mal rozšíriť o ukrajinských poslancov? Kladiem túto otázku, pretože dodržiavanie ľudských práv a demokracie na Ukrajine do veľkej miery závisí od nás. Musím vás požiadať, aby ste to pochopili.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="283" NAME="Bernd Posselt" AFFILIATION="PPE">
(DE) Chcel by som sa len spýtať kolegu poslanca, či nevie o tom, že sme v Parlamente veľkou väčšinou prijali uznesenie - sám som zaň hlasoval -, v ktorom sme jasne zdôraznili európsky výhľad Ukrajiny. Neurobili sme to raz, ale mnohokrát.
<SPEAKER ID="284" NAME="Marek Henryk Migalski" AFFILIATION="ECR">
(PL) Pán Posselt, po prvé, viem o tom, a po druhé, ďakujem za toto uznesenie. Pýtam sa však, či je to všetko, čo sme mohli urobiť. Je to naozaj všetko, čo môže tento Parlament a inštitúcie EÚ povedať Ukrajincom, ktorí dnes bojujú za rovnaké veci, za ktoré kedysi bojovali aj Poliaci a Česi? A nakoniec, koľko pozitívnych signálov takéhoto typu o členstve v Európskej únii vyslala Ukrajincom napríklad nemecká vláda?
<SPEAKER ID="285" NAME="Seán Kelly" AFFILIATION="PPE">
Cesta k demokracii je často pomalá a zložitá. Niektoré krajiny po nej kráčajú rýchlejšie ako iné a vidíme to na prípade krajín bývalého Sovietskeho zväzu, ktoré sú dnes našimi právoplatnými kolegami tu v Európskom parlamente.
<P>
Iné krajiny postupujú o niečo pomalšie - Ukrajina je možno toho príkladom. V každom prípade je dôležité uznať, že urobila pokrok, ale musí urobiť ešte viac. Konkrétne, ak chce zaviesť skutočnú demokraciu, musí predovšetkým podporovať občiansku spoločnosť, po druhé, zrušiť štátnu kontrolu najmä mimovládnych organizácií, po tretie, mať skutočne nezávislé súdnictvo a po štvrté, mať slobodnú a silnú opozíciu.
<P>
Nemôžete mať skutočnú demokraciu bez slobodnej, silnej a živej opozície. My v Európskej únii musíme využiť všetky prostriedky na podporu Ukrajiny, aby dokončila svoju cestu a zaviedla skutočnú demokraciu. Dosiahla pokrok, ale musí urobiť ešte o niečo viac.
<SPEAKER ID="286" NAME="Sari Essayah" AFFILIATION="PPE">
(FI) Obvinenia voči pani Tymošenkovej sú, ako sama povedala, čisto politického charakteru. Musíme si tiež pripomenúť, že aj mnohí ďalší bývalí členovia jej kabinetu sú obvinení alebo podozriví z korupcie.
<P>
Ako tu už dnes povedala, myslím, pani Ojulandová, nie sme súd. Nie sme tu na to, aby sme rozhodli, či sú títo ľudia vinní, alebo nevinní. Chceme však všetkým pripomenúť, že je dôležité, aby tieto vypočutia neboli v žiadnom zmysle selektívne, a že súdne konania musia byť otvorené a nediskriminačné.
<P>
Chcela by som poďakovať pani Ashtonovej za to, že už v máji vyjadrila obavy v súvislosti s obvineniami voči vedúcim predstaviteľom ukrajinskej opozície a s ich možnými politickými cieľmi. Musíme pokračovať na tejto ceste a zaistiť, aby tieto vypočutia na Ukrajine neboli selektívne ani svojím charakterom zamerané proti opozícii.
<SPEAKER ID="287" NAME="Sergio Paolo Francesco Silvestris" AFFILIATION="PPE">
(IT) Ukrajina je demokracia, priateľská krajina, partner tejto Európskej únie. Ukrajina však musí prijať európske normy aj v oblasti výkonu súdnej moci, ktorú charakterizujú spolitizované procesy, v ktorých obžalovaní nemajú všetky práva a prostriedky potrebné na to, aby mohli čeliť procesom, ktoré sú v niektorých prípadoch čisto politické. Toto predstavuje kriminalizáciu politických oponentov úradujúcej vlády, ktorej jediným cieľom je odstrániť a umlčať opozíciu. Bývalá premiérka Júlia Tymošenková a jej ministri čelia útokom prostredníctvom zmanipulovaných procesov a nie politickej konfrontácie, ktorá by síce bola zapálená, ale seriózna a transparentná. Ukrajinská vláda musí rešpektovať opozíciu, nesmie ju zastrašovať hrozbou súdnej moci a musí dodržiavať pravidlá demokratického štátu a ľudské práva, ako sa zaviazala podpisom dohôd o Východnom partnerstve.
<SPEAKER ID="288" NAME="Eija-Riitta Korhola" AFFILIATION="PPE">
(FI) Bývalá ukrajinská premiérka Júlia Tymošenková sa počas tejto jari musela zodpovedať z viacerých obvinení z korupcie a zákaz cestovania jej vo februári zabránil prísť na stretnutie s nami v Bruseli. Ak pani Tymošenkovú nakoniec uznajú vinnou, hrozí jej rozsudok až do desiatich rokov odňatia slobody.
<P>
Pozadie a kontext však otvárajú nepríjemné otázky a vyvolávajú obavy v súvislosti s čiastočne politicky motivovaným charakterom týchto obvinení. Naše uznesenie oprávnene otvára otázku obvinení vedúcich predstaviteľov politickej opozície, obvinení, ktoré svojím charakterom vyzerajú ešte selektívnejšie, a trvá na záruke transparentnosti vyšetrovaní a súdnych procesov.
<P>
Boj proti korupcii a potvrdenie zásad právneho štátu nie sú len predpoklady prehlbovania vzťahov medzi EÚ a Ukrajinou. Sú to tiež rozhodujúce faktory pre posilnenie demokratického vývoja Ukrajiny. Noví politickí predstavitelia Ukrajiny musia prejaviť aj zmysel pre zodpovednosť a začať realizovať reformy, ktoré zostali od Oranžovej revolúcie dokončené len spolovice.
<SPEAKER ID="289" NAME="Iosif Matula" AFFILIATION="PPE">
(RO) Návrh uznesenia týkajúci sa prípadu členov bývalej ukrajinskej vlády je potrebný na zaistenie dodržiavania základných zásad Európskej únie, počínajúc dodržiavaním ľudských práv. Najväčšie obavy nevyvoláva súdny systém Ukrajiny, ale možné zasahovanie politikov do vykonávania spravodlivosti. Európska únia ako spoločenstvo práva a hodnôt musí podporiť členov bývalej ukrajinskej vlády a zaistiť dodržiavanie zásady prezumpcie neviny a Európskeho dohovoru o ochrane ľudských práv.
<P>
Chcem zdôrazniť potrebu pokračovať a urýchliť reformy prebiehajúce na Ukrajine a zosúladiť jej právne predpisy s ustanoveniami a povinnosťami EÚ. Tieto dva prvky sú kľúčové z hľadiska približovania tejto krajiny k Európskej únii. Úspech reformného procesu, ktorý sa začal na Ukrajine, bude závisieť od presadzovania a dodržiavania demokratických zásad, zásad právneho štátu a transparentnosti. Pokiaľ ide o obvinenia voči Júlii Tymošenkovej a členom bývalej vlády, nesmie dochádzať k zneužívaniu moci na opatrenia proti obvineniam zo zneužívania moci. Demokracia musí na Ukrajine urobiť pokrok a my môžeme tento proces podporiť.
<SPEAKER ID="290" NAME="Günther Oettinger" LANGUAGE="DE">
Komisia i Parlament a parlamentné skupiny veľmi pozorne sledujú vývoj na Ukrajine v súvislosti s bývalými členmi ukrajinskej vlády pani Tymošenkovou, pánom Lucenkom a ďalšími. Od začiatku roka jasne vyjadrujeme obavy týkajúce sa možnej politickej motivácie v pozadí týchto prípadov. EÚ má v tejto krajine svoju delegáciu a pozorne monitoruje vývoj.
<P>
Správa o pokroku na Ukrajine, ktorú sme zverejnili pred niekoľkými dňami, poskytuje komplexný obraz o situácii v krajine v priebehu uplynulého roka. Naše hodnotenie situácie, ktoré sa nezmenilo, ukazuje potrebu komplexnej reformy súdneho systému a opatrení na boj proti korupcii. Správa zdôrazňuje, že je nutné zaručiť dodržiavanie zásad právneho štátu počas prípadov trestného vyšetrovania a stíhania a zásady spravodlivých, nestranných a nezávislých súdnych konaní s cieľom zaistiť, aby sa trestné právo nezneužívalo na politické účely.
<P>
V prípadoch, ktoré sa týkajú bývalých členov vlády, treba jasne rozlišovať medzi trestnou a politickou zodpovednosťou. Obavy v súvislosti s neprimeraným využívaním metód väzby a zadržiavania, ako aj obmedzenia cestovania vyvolávajú dojem svojvoľného prístupu k spravodlivosti.
<P>
Zároveň je veľká časť ukrajinskej občianskej spoločnosti, odborníkov z celého sveta a zahraničných podnikateľov pôsobiacich na Ukrajine pevne presvedčená, že súdy na Ukrajine sú pod silným tlakom z rôznych strán. Dúfame, že budúce zmeny a doplnenia zákona o reforme súdneho systému budú brať do úvahy vyhlásenie Benátskej komisie Rady Európy a tieto obavy rozptýlia.
<P>
Chcem zdôrazniť, že veľký význam prikladáme otázke zaručenia dodržiavania zásad právneho štátu na Ukrajine, s ktorou chceme nadviazať užší zmluvný vzťah na základe pridruženia a hospodárskej integrácie. Hladko fungujúci, nezávislý a transparentný súdny systém je z tohto hľadiska rozhodujúci.
<P>
Nechceme sa stavať na konkrétnu stranu v jednotlivých prípadoch, ale očakávame, že na Ukrajine dôjde k zásadným zmenám v systéme, ktoré zaručia nestranné, spravodlivé a transparentné súdne konania. Sme presvedčení, že stabilita Ukrajiny a dôvera jej občanov vo verejné orgány tejto krajiny budú závisieť od pokroku v tejto oblasti.
<P>
Rýchlosť a rozsah našej integrácie s Ukrajinou a naopak budú závisieť od toho, či Ukrajina dokáže plne zaručiť dodržiavanie ľudských práv, zásad demokracie a právneho štátu. Tieto zásady nesmú byť žiadnym spôsobom spochybnené. Tento záver je v súlade s výsledkami revízie európskej susedskej politiky.
<P>
Zasadnutie Rady pre spoluprácu EÚ a Ukrajiny, ktoré sa uskutoční v priebehu nasledujúcich niekoľkých týždňov, bude pre nás príležitosťou diskutovať o mnohých otázkach, ktoré sú dôležité pre náš vzťah, a vyslať Ukrajine jasné signály, rovnaké ako tie, ktoré vysielate vy v súvislosti s významom reformy v tejto oblasti.
<P>
Teší nás odhodlanie Ukrajiny uzavrieť rokovania o dohode o pridružení pred koncom tohto roka. To je v poriadku. Ukrajina však musí uskutočniť potrebné rozsiahle reformy najmä súdneho systému, volebného systému a ústavy, aby mohla využívať príležitosti, ktoré jej táto dohoda môže priniesť, pokiaľ ide o pridruženie a hospodársku integráciu s EÚ. Okrem toho musí krajina vynaložiť viac rozhodného úsilia v boji proti korupcii.
<P>
Ukrajina v tom nie je sama, ale ak sa chce priblížiť k EÚ, musí prejaviť bezpodmienečné odhodlanie uskutočniť komplexnejšie a inkluzívnejšie reformy. Aj naďalej budeme Ukrajine poskytovať výraznú podporu v jej úsilí uskutočniť vnútorné reformy.
<P>
Na záver by som chcel povedať, že dáme jasne najavo jednoznačnú podporu vedenia riadnych súdnych konaní, a to bez akýchkoľvek pripomienok. Spoliehame sa na to, že budeme schopní pokračovať v našom otvorenom dialógu v Kyjeve a Bruseli o vnútorných reformách na Ukrajine a užšej integrácii tejto krajiny s EÚ, a to s ukrajinskými orgánmi i opozíciou. Ďakujem veľmi pekne.
<SPEAKER ID="291" NAME="Predsedajúci">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="291" NAME="Alexander Mirsky" AFFILIATION="S&amp;D">
písomne. - Prekvapilo ma želanie niektorých politických síl v Európskom parlamente morálne i politicky podporovať bývalých vedúcich predstaviteľov Ukrajiny. Je známe, že Európska ľudová strana má dohodu o spolupráci s blokom Júlie Tymošenkovej. Bolo by zaujímavé zistiť, či je v tejto dohode aj bod týkajúci sa právnej ochrany a poskytovania právnických služieb.
<P>
Dnešné uznesenie vyzerá skôr ako výzva a nie ako dokument Európskeho parlamentu. Považujem za potrebné povedať, že nikto nemá právo zasahovať do súdnych konaní a činnosti prokuratúry. Hodnotením práce prokurátora vopred, ešte pred koncom vyšetrovania, bránime vykonávaniu spravodlivosti.
<P>
Európsky parlament nie je právnická kancelária. V takýchto prípadoch by sme mali počkať na ukončenie vyšetrovania. Obžalovaným by sme mali odporučiť, aby spolupracovali s vyšetrovacími orgánmi. Nemáme žiadne právo vyvíjať tlak na súdny systém Ukrajiny, pretože by sa to mohlo považovať za zasahovanie do vnútorných záležitostí.
<P>
Som kategoricky proti uzneseniu P7_TA-PROV(2011)0272, pretože si myslím, že vyvíja silný tlak na ukrajinskú vládu.
<SPEAKER ID="291" NAME="Bogusław Sonik" LANGUAGE="PL">
Medzi priority ukrajinského predsedníctva vo Výbore ministrov Rady Európy okrem iného patrí zabránenie porušovaniu ľudských práv a dodržiavanie zásad právneho štátu. Ukrajina sa tiež zaviazala budovať demokraciu na miestnej úrovni a posilniť miestnu samosprávu. Helsinský výbor zároveň varuje, že Ukrajina porušuje Európsky dohovor o ľudských právach. Preventívne zadržania a zákaz opustiť krajinu, ktorý dostali najdôležitejší členovia opozície a bývalí členovia vlády, vzbudzujú pochybnosti o objektívnosti ukrajinskej prokuratúry. Podľa názoru Európskeho parlamentu nie je vyšetrovanie transparentné a prijaté procedurálne metódy sú neprimerané. Európsky parlament by mal požiadať generálneho prokurátora Ukrajiny, aby tento zákaz zrušil.
<P>
Skutočný problém však spočíva v tom, že demokratické reformy na Ukrajine sú naďalej nedostatočné. Na Kongrese miestnych a regionálnych samospráv Rady Európy v marci 2011 vysvetlili ukrajinskí zástupcovia, že na to, aby sa zbavili komunistickej minulosti, je potrebný dlhší čas. Tiež si myslím, že zavádzanie demokracie nie je jednoduché, ale vyžaduje si to vôľu zaviesť zmeny a prijať rozhodné kroky. Od pádu ZSSR prešiel dostatočný čas a ostatné postkomunistické krajiny dosiahli významný pokrok. Na vytvorenie pluralistického systému právneho štátu musí Ukrajina začať s účinným vykonávaním zmien svojho volebného zákona a trestnoprávnych predpisov. Európska únia však musí trvať na tom, aby sa jej požiadavky splnili, predovšetkým preto, lebo ona samotná poskytuje veľmi veľa v rámci východného partnerstva a susedskej politiky.
