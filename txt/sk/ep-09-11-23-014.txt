<CHAPTER ID="014">
Jednominútové vystúpenia k otázkam politického významu
<SPEAKER ID="019" NAME="Predseda">
Ďalším bodom sú jednominútové vystúpenia k otázkam politického významu.
<SPEAKER ID="020" NAME="Ádám Kósa" AFFILIATION="PPE">
(HU) Vážené dámy a páni, chcel by som vás upozorniť na Chartu základných práv v rámci Lisabonskej zmluvy, ktorá sa týka ľudí s postihnutím. Rada Európy v súčasnosti pracuje na novom návrhu antidiskriminačného nariadenia a ja by som rád zdôraznil tri aspekty. Po prvé, podľa tejto charty nikto nemôže byť priamo ani nepriamo diskriminovaný preto, že má dieťa alebo príbuzného s postihnutím. Po druhé, odteraz poisťovatelia nemôžu odmietnuť uzavrieť poistenie z dôvodu, že niekto má genetickú poruchu alebo postihnutie. Po tretie, práva, ktoré podporujú inštitúcie Európskej únie a kresťanskí demokrati, pripisujú veľký význam rešpektovaniu kvality života ľudí s postihnutím. Chcel by som kolegov poslancov upozorniť na všetky uvedené body, pretože by som vás chcel požiadať o podporu vytvorenia skupiny Disability Intergroup tento týždeň.
<SPEAKER ID="021" NAME="Jarosław Kalinowski" AFFILIATION="PPE">
(PL) Vážený pán predseda, Európska únia, v ktorej jeden zo siedmich občanov patrí k národnostnej menšine, môže byť hrdá na svoje dôsledné zabezpečenie dodržiavania práv občanov. Význam motta Európskej únie - jednota v rozmanitosti - v tomto prípade stojí za zmienku. Všetci v tejto rokovacej sále vieme, že skutočnú demokraciu je možné rozoznať podľa spôsobu, akým zaobchádza s menšinami. Lisabonská zmluva jednoznačne ukladá povinnosť rešpektovať práva ľudí, ktorí patria k menšinám, a Charta základných práv zakazuje akúkoľvek diskrimináciu na základe etnického pôvodu alebo príslušnosti k národnostnej menšine.
<P>
Žiaľ, v EÚ sú stále krajiny, ktoré napriek tomu, že prijali povinnosti vyplývajúce z medzinárodného práva v tejto oblasti, svojou zámernou politikou prechádzajú k prispôsobovaniu a nepochybnému odopieraniu národnej identity menšín. V tejto súvislosti spomeniem Litvu, ktorá už vyše 20 rokov diskriminuje svojich občanov v rôznych oblastiach života. Nielenže táto činnosť bola plánovaná, ale z dôvodu vstupu krajiny do Európskej únie sa tieto praktiky ešte vystupňovali. Príkladom uvedeného sú rozhodnutia litovského ústavného súdu o písaní poľských priezvisk len v litovskom prepise.
<SPEAKER ID="022" NAME="Jarosław Leszek Wałęsa" AFFILIATION="PPE">
(PL) Vážený pán predseda, Európska komisia 14. októbra oznámila svoju výročnú stratégiu rozširovania. V tomto dokumente Komisia uvádza hodnotenie pokroku zo strany západného Balkánu a Turecka v čase svetovej hospodárskej krízy a najdôležitejšie problémy, ktorým tieto krajiny budú musieť čeliť v blízkej budúcnosti.
<P>
Vo svojom krátkom prejave by som ako člen delegácie Európskeho parlamentu pri Spoločnom parlamentnom výbore EÚ - Turecko chcel povzbudiť Turecko, aby pokračovalo v úsilí, ktoré vynakladá v oblasti reformy, ktorej cieľom je úplná demokratizácia krajiny a rýchle vyriešenie konfliktov so susednými krajinami. Prístupové rokovania sa už dostali do pokročilej fázy a požadujú, aby Turecko vynaložilo ešte väčšie úsilie pri plnení kritérií potrebných na získanie členstva. Vyhliadky na vstup do EÚ by mali byť podnetom na posilnenie demokracie a dodržiavanie ľudských práv a takisto na ďalšiu modernizáciu krajiny a dosiahnutie štandardov Európskej únie.
<SPEAKER ID="023" NAME="Marc Tarabella" AFFILIATION="S&amp;D">
(FR) Vážený pán predseda, dámy a páni, každých šesť sekúnd zomrie niekde vo svete od hladu jedno dieťa a počet ľudí trpiacich podvýživou už dosiahol hranicu jednej miliardy.
<P>
Túto veľmi vážnu situáciu odsúdili účastníci septembrového samitu G20 v Pittsburghu. Na samite odznelo, že 20 miliárd USD sa vyčlení na podporu poľnohospodárstva v rozvojových krajinách. Mimochodom, to isté odznelo aj na samite G8 v L'Aquile.
<P>
Na svetovom samite o potravinovej bezpečnosti, ktorý sa uskutočnil 16. novembra v Ríme pod záštitou Organizácie OSN pre výživu a poľnohospodárstvo, však bola úplne iná situácia. Takmer všetci predstavitelia skupiny G8 túto pomoc odmietli, a preto sa samit neskončil ratifikáciou vopred očakávaných opatrení. Preto je sotva prekvapivé, že sa v texte deklarácie, ktorá má viac ako 40 článkov, neobjavuje žiadna presná suma, dokonca ani 44 miliárd USD, o ktorých organizácia FAO hovorí, že sú každoročne potrebné na udržanie poľnohospodárskych systémov v najchudobnejších krajinách.
<P>
Autori konečného znenia deklarácie len slovami podporujú prázdne sľuby členov skupiny G8 - teda tých z L'Aquily - o tejto problematike. Preto odmietam takýto dvojaký meter a mám obavy, či skupina G20 dokáže realizovať tieto opatrenia. Ako hovorieval známy francúzsky komik Pierre Dac: "Na večné čakanie na niečo, čo sa nikdy nestane, je potrebná nesmierna trpezlivosť."
<SPEAKER ID="024" NAME="Antonio Masip Hidalgo" AFFILIATION="S&amp;D">
(ES) Vážený pán predseda, situácia v Západnej Sahare je veľmi vážna. Varovania organizácie Human Rights Observatory v Astúrii - mojom regióne - a mnohých ďalších organizácií je potrebné brať vážne. Sedem väzňov tam čaká na vojenské súdne procesy za to, že navštívili svoje rodiny v utečeneckom tábore Tindouf, sú tam politickí väzni, tyrania, miznú tam ľudia a nenásilnú hrdinku a kandidátku na Sacharovovu cenu Aminatou Haidarovú, saharského Gándhího, vykázala moc okupujúca tento región. To je niečo, čo v medzinárodnom práve nemá obdobu.
<P>
Pani Malmströmová, členovia Európskej komisie, noví vedúci predstavitelia v Rade: Európska únia by sa mala angažovať v podpore tohto mimoriadne utláčaného obyvateľstva. V čase 20. výročia pádu Berlínskeho múru stojí blízko nás ďalší múr, ktorý predstavuje prekážku slobody.
<P>
Počúvajte pani Haidarovú! Zachráňte jej život!
<SPEAKER ID="025" NAME="Carl Haglund" AFFILIATION="ALDE">
(SV) Vážený pán predseda, v priebehu uplynulých týždňov sme dostali správy o veľmi zlom stave Baltského mora. Z tohto dôvodu sa naozaj musím niekoľkými slovami vyjadriť k tejto dnešnej téme, ale tiež preto, že minulý týždeň prebehlo zmierovacie konanie medzi Radou a Parlamentom týkajúce sa rozpočtu na rok 2010. Tento rozpočet zahŕňa dodatočných 20 miliónov EUR, ktoré Parlament chcel, aby sa pridelili stratégii pre oblasť Baltského mora, čo je potešujúce.
<P>
Preto Komisii určite pripomeniem, keď tu bude jej zástupca, že potrebujeme právny základ stratégie pre oblasť Baltského mora, aby sme naozaj dokázali uplatňovať a začať používať finančné prostriedky, ktoré sú na tento účel vyhradené. Ako som už spomenul, správy, ktoré sme dostali v uplynulých týždňoch, naznačujú, že je nevyhnutne potrebné prijať opatrenia. Treba urobiť veľa vecí, a to rýchlo. Preto dúfam, že si všetci vyhrnieme rukávy a veľmi skoro začneme naozaj niečo robiť. Treba konať. Neplatí to len pre nás, ale aj pre Komisiu, Radu a zainteresované strany.
<SPEAKER ID="026" NAME="Hélène Flautre" AFFILIATION="Verts/ALE">
(FR) Vážený pán predseda, vo štvrtok som bola v Tunise na súdnom pojednávaní s básnikom a spisovateľom Taoufikom Benom Brikom, ktorého v Tunisku na základe zvykového práva obvinili zo skutkov, ktoré sú neopodstatnené. Od "volieb" v Tunisku, ktoré sa konali 25. októbra, sú ľudia, ktorí obhajujú ľudské práva, vystavení prejavom násilia a obťažovania v takom rozsahu, aký som ešte nikdy nezažila, aj keď mám k tejto krajine blízko.
<P>
25. októbra si prezident Ben Ali nepochybne v plnej miere uvedomil nelojálnosť tuniského ľudu k svojmu vládcovi. Ambasády a Európska komisia, ktorá, žiaľ, nemá politické oprávnenie na to, aby sa zúčastnila takéhoto pojednávania, preukázali vo všeobecnosti nezáujem o tento problém, ktorý tu vzniká.
<P>
Myslím si, že dnes musíme mať veľmi jasný postoj. Nesieme vinu za to, že sme si nesplnili právnu povinnosť záchrany. Čo bráni ambasádam a Európskej komisii, aby pánovi Benovi Alimu predkladali otázky - v zmysle našich záväzných dohôd a vzájomných záväzkov s Tuniskom - týkajúce sa jeho činov, ktoré sú v úplnom rozpore s týmito záväzkami?
<SPEAKER ID="027" NAME="João Ferreira" AFFILIATION="GUE/NGL">
(PT) Obchodná dohoda uzavretá 4. novembra medzi Európskou úniou a Izraelom, ktorej cieľom je liberalizácia obchodu s poľnohospodárskymi produktmi, spracovanými poľnohospodárskymi produktmi, rybami a produktmi rybolovu, je neprípustná z niekoľkých dôvodov, ktoré vám teraz vysvetlím.
<P>
Je neprípustná predovšetkým preto, že je v súlade s princípmi neoliberálnych politík, ktoré zhoršujú súčasnú hospodársku a sociálnu krízu najmä v oblasti poľnohospodárstva a rybolovu, ale táto skutočnosť je ešte závažnejšia, keď sa takéto politiky presadzujú prostredníctvom dohody s krajinou, ktorá porušuje medzinárodné právo a najzákladnejšie práva palestínskeho ľudu. Hovoríme o krajine, ktorá si neplní povinnosti dohodnuté v mierovom pláne, ktorá oblieha pásmo Gazy, stavia ďalšie osady, pokračuje v stavaní múra a vyháňa Palestínčanov z Jeruzalema. Je to krajina, ktorá naďalej stupňuje porušovanie ľudských práv a medzinárodného humanitárneho práva.
<P>
Odsudzujeme a zavrhujeme uzatvorenie tejto dohody, ktorá zahŕňa obchod s produktmi z izraelských osád na palestínskych územiach, čím sa zdôrazňuje nepopierateľné a neprijateľné napomáhanie Európskej únie Izraelu v súvislosti so závažnými porušeniami, ktoré som práve opísal.
<P>
Na tejto pôde chceme vyjadriť našu úplnú solidaritu s palestínskym ľudom a postaviť sa za jeho práva na vybudovanie slobodného, nezávislého a zvrchovaného štátu.
<SPEAKER ID="028" NAME="Gerard Batten" AFFILIATION="EFD">
Vážený pán predseda, ruský emigrant Pavel Stroilov nedávno uverejnil odhalenia týkajúce sa spolupráce medzi Britskou labouristickou stranou a Sovietskym zväzom počas studenej vojny.
<P>
V sovietskych archívnych dokumentoch sa uvádza, že v 80. rokoch nadviazal Neil Kinnock ako vedúci predstaviteľ opozície prostredníctvom tajných vyslancov kontakt s Michailom Gorbačovom, aby videl, ako bude Kremeľ reagovať, keď labouristická vláda prestane plniť program jadrových striel Trident. Ak je správa, ktorú dostal pán Gorbačov, pravdivá, znamená to, že lord Kinnock sa spojil s jedným z nepriateľov Británie, aby sa pokúsil získať súhlas týkajúci sa obrannej politiky svojej strany a v prípade zvolenia aj obrannej politiky Británie.
<P>
Ak je táto správa pravdivá, lord Kinnock by mal byť obvinený z vlastizrady. Dokumenty, ktoré máme teraz k dispozícii, musia na najvyššej možnej úrovni vyšetriť britské orgány a lord Kinnock musí dostať príležitosť vypovedať vo veci sovietskeho obvinenia.
<SPEAKER ID="029" NAME="Csaba Sógor" AFFILIATION="PPE">
(HU) Je poľutovaniahodné, že politika, ktorá ospravedlňuje kolektívne odopieranie volebného práva menšinám, môže aj v súčasnosti stále predstavovať prekážku ďalšej vlne integračného procesu. Chcel by som sa poďakovať pánovi predsedovi za to, čo urobil, aby obnovil normálnu situáciu na Slovensku. Jazykový zákon je len jednou smutnou, malou kapitolou. Prípad z Česka bol ďalším príkladom. Prezident Českej republiky musí aj bez Lisabonskej zmluvy vedieť, že na základe Benešových dekrétov dochádza k presadzovaniu zásady kolektívnej viny a že ich nezákonnosť sa nestratí, ak sa uzákoní Charta základných práv. V skutočnosti sú však tieto dekréty stále v rozpore s viac ako šiestimi európskymi dokumentmi. Sme presvedčení, že budúcnosť Lisabonskej zmluvy a EÚ nebude určovať oživovanie kolektívneho odopierania volebného práva z obdobia 2. svetovej vojny, ale ochraňovanie práv menšín podľa tradičných európskych pravidiel zaručenia nezávislosti v kultúrnom živote.
<SPEAKER ID="030" NAME="Anna Záborská" AFFILIATION="PPE">
(SK) 20. novembra uplynulo 20 rokov od prijatia Dohovoru o právach dieťaťa Organizáciou Spojených Národov.
<P>
Toto výročie je zhodné s vytvorením skupiny Intergroup pre rodinu a ochranu detstva. Výzvy Európskej únie - ako sú demografia, zosúladenie rodinného a pracovného života, starostlivosť o osoby odkázané na pomoc, sociálna inklúzia, boj proti chudobe rodín a detí, ako aj politika solidarity medzi generáciami si vyžadujú expertné znalosti rodinných organizácií, ktoré sa venujú ochrane záujmov detí.
<P>
Dohovor o právach dieťaťa pripomína, že dieťa pre harmonický rozvoj svojej osobnosti potrebuje vyrastať v rodinnom prostredí založenom na šťastí, láske a porozumení. Skupina Intergroup pre rodinu a ochranu detstva pracuje v Parlamente ako platforma pluralitných názorov členov naprieč politickými skupinami. Pozývam všetkých kolegov, aby podporili túto skupinu vo svojich politických frakciách. Umožnia pokračovanie dôležitej a užitočnej práce pre činnosť Parlamentu.
<SPEAKER ID="031" NAME="Daciana Octavia Sârbu" AFFILIATION="S&amp;D">
(RO) Stav rumunského spoločenstva v Taliansku je príčinou neustále sa zvyšujúceho znepokojenia. Celá Európa už pozná spôsob, akým sa uskutočňovali pokusy obviniť celé spoločenstvo vzhľadom na činy pár previnilcov. Rumuni čelia deň čo deň stále väčším problémom popri rastúcom zastrašovaní a strachu.
<P>
Dovoľte mi uviesť len niekoľko príkladov. V tlači sa nedávno objavila správa o nehanebnom prípade diskriminácie. Riaditeľ talianskej spoločnosti, ktorá poskytuje telefonické, káblové a internetové služby, odrádzal zamestnancov od uzatvárania zmlúv s rumunskými občanmi. Ako ďalší príklad môžem uviesť dieťa, ktoré bolo rumunským štátnym občanom rómskeho etnického pôvodu a ktoré utrpelo zranenie, ale žiadna nemocnica v meste Messina ho nechcela prijať. Dieťa zomrelo cestou do Katánie. To je len niekoľko konkrétnych prípadov. Rumuni v Taliansku však čelia podobnému odsudzovaniu takmer každý deň.
<P>
Domnievam sa, že je potrebné, aby talianska vláda dostala jasný odkaz na európskej úrovni, aby zastavila diskriminačné konanie proti rumunským prisťahovalcom.
<SPEAKER ID="032" NAME="Derek Vaughan" AFFILIATION="S&amp;D">
Vážený pán predseda, chcel som hovoriť o dôležitosti európskych štrukturálnych fondov pre regióny ako Wales po roku 2013, ale musím reagovať na predchádzajúce poznámky pána Battena o vynikajúcom britskom politikovi a bývalom komisárovi Európskej komisie. Domnievam sa, že obviniť takúto osobnosť z vlastizrady je, mierne povedané, vyjadrením, ktoré nepatrí do Parlamentu, za čo by sa mal pán kolega hanbiť. Žiadam ho, aby tieto poznámky odvolal, a ak ich neodvolá, myslím si, že by ste ho o to mali požiadať vy, pán predseda.
<SPEAKER ID="033" NAME="Ivo Vajgl" AFFILIATION="ALDE">
(SL) V tomto Parlamente budeme mať čoskoro príležitosť vypočuť si kandidáta na post vysokého predstaviteľa pre zahraničné veci a bezpečnostnú politiku.
<P>
Bude to pre nás určitá skúška a ukazovateľ vplyvu, ktorý Európa môže mať na mierový proces na Blízkom východe, ako aj odpoveď na otázku, či Európska únia vôbec dokáže zohrávať aktívnu úlohu pri riešení týchto problémov. Doteraz sa nám v tejto oblasti veľmi nedarilo a kolega poslanec, ktorý vystupoval predo mnou, sa o tom vyjadril podrobnejšie.
<P>
V posledných dňoch pokračoval začarovaný kruh násilia na Blízkom východe. Najprv teroristi hnutia Hamas vystrelili rakety, na čo Izrael neprimerane reagoval. Opäť je ťažké rozlíšiť občianske nešťastia od vojenských.
<P>
Zastávam názor, že nesmieme ani na chvíľu poľaviť v úsilí, ktoré musíme obetovať mierovému procesu na Blízkom východe.
<SPEAKER ID="034" NAME="Chris Davies" AFFILIATION="ALDE">
Vážený pán predseda, vojaci zo Spojeného kráľovstva a mnohých iných Európskych národov bojujú a zomierajú v Afganistane. Hovorí sa, že dôvodmi sú udržanie bezpečnosti našej krajiny zabránením návratu al-Káidy alebo ochrana demokracie, či boj proti drogám, podpora Pakistanu alebo presadzovanie práv žien. Osobne však už nie som presvedčený o žiadnom z týchto vysvetlení. Neexistuje žiadna politická stratégia a ja neviem, čo sa má dosiahnuť smrťou našich vojakov. Ani zďaleka nám to neprinesie bezpečnosť. Obávam sa, že naša prítomnosť v krajine len zvyšuje nebezpečenstvo, čo islamským extrémistom umožní, aby nás vykresľovali ako cudzích votrelcov, ktorí podporujú vládu vojenských veliteľov a narkobarónov v občianskej vojne. Naše činy podporujú nárast radikálnych, protizápadných islamských názorov. Potrebujeme diplomatickú stratégiu, musíme viesť rozhovory s Talibanom, musíme podporovať mierové riešenie a usilovať sa o rozšírenie zloženia súčasnej vlády a musíme byť pripravení na stiahnutie svojich vojakov z afganského územia.
<SPEAKER ID="035" NAME="Isabelle Durant" AFFILIATION="Verts/ALE">
(FR) Vážený pán predseda, ako viete, dohoda medzi Belgickom a spoločnosťou GDF Suez bola uzavretá v októbri 2009. Rozširuje a konsoliduje monopol spoločnosti GDF Suez do roku 2025. To je v úplnom rozpore s politikami liberalizácie. Dohoda tiež predstavuje rozhodnutie, ktorým sa potvrdí monopol v oblasti jadrovej energetiky, čím sa výrazne skomplikujú plány týkajúce sa obnoviteľnej energie a súvisiacich pracovných miest.
<P>
Keď počúvame, že regulačný orgán, ktorý namiesto toho, aby bol nezávislý, sa nakoniec vzdá dohľadu nad trhom a stanovenia cien v prospech kontrolného výboru, v ktorom má spoločnosť GDF Suez svoje zastúpenie, naozaj začínam pochybovať. Dúfam, že Komisia začne reagovať konkrétnymi opatreniami a že poukáže na situáciu, v ktorej nachádzame sudcu aj obžalovaného, kontrolóra aj kontrolovaného.
<P>
Preto dúfam, že Komisia bude reagovať zvlášť v predvečer kodanského samitu, kde budú otázky energetiky - najmä v oblasti obnoviteľnej energie - samozrejme, rozhodujúce. Dúfam, že Komisia zabezpečí, aby Belgicko nedosiahlo takzvaný pax electrica, ktorého hlavným cieľom je posilniť monopol spoločnosti Electrabel GDF Suez.
<SPEAKER ID="036" NAME="Joe Higgins" AFFILIATION="GUE/NGL">
Vážený pán predseda, zajtra sa desaťtisíce pracovníkov vo verejnom sektore v Írsku zúčastnia celoštátneho štrajku. Slabo platení štátni úradníci, zdravotné sestry, učitelia a pracovníci miestnych orgánov sú znechutení z toho, že sú obetnými baránkami krízy v írskom a svetovom kapitalizme a že sú nútení doplácať na túto krízu, za ktorú nie sú zodpovední.
<P>
Chcem odtiaľto z Európskeho parlamentu vyslať vrúcnu podporu pracovníkom, ktorí sa zúčastnia zajtrajšieho štrajku. Táto írska vláda nemá žiadny demokratický mandát na krutý plán znižovania platov. Vyzývam pracovníkov v Írsku, aby podnikli ďalšie kroky na zvrhnutie tejto nedemokratickej vlády, vynútili si všeobecné voľby a nechali rozhodovať ľud.
<P>
Rada EÚ a Komisia takisto nesú vinu tým, že požadujú kruté znižovanie platov v Írsku. Tieto inštitúcie majú tento týždeň ešte menej dôveryhodnosti po ďalšej cynickej dohode medzi skupinou PPE a sociálnymi demokratmi týkajúcej sa predsedníctva a za to, že do funkcie vysokého predstaviteľa pre zahraničné veci vymenovali dámu, ktorá nebola nikdy zvolená do verejného zhromaždenia, ale ktorá sa dostala k novej pozícii tak, že bola do funkcie v Parlamente dosadená feudálnymi fosíliami, lebo bola pokladníčkou britskej Labouristickej strany.
<P>
Pochopiteľne, pracovníci v celej Európe sa musia sami vzoprieť a bojovať, a nie sa spoliehať na túto neoliberálnu väčšinu v tomto Parlamente.
<SPEAKER ID="037" NAME="Andreas Mölzer" AFFILIATION="NI">
(DE) Vážený pán predseda, každý siedmy Európan patrí k etnickej menšine. Napriek tomu sa zdá, že ochrana týchto pôvodných menšín v Európe nie je prioritou. Zatiaľ čo Brusel neúnavne odoberá všetky možné právomoci členským štátom, Komisia, ktorá tvrdí, že nechce zasahovať do ich vnútorných vecí, vyhlásila konflikty medzi menšinami za záležitosť príslušných štátov. V Európe nemáme jednotný prístup. Ustanovenia medzinárodného práva sa v rôznych štátoch uplatňujú celkom odlišne.
<P>
Napríklad Francúzsko neuznáva žiadne etnické menšiny a v Slovinsku rozhodnutia organizácie AVNOJ stále porušujú medzinárodné právo. Na druhej strane slovinská menšina v Rakúsku má celú škálu príležitostí na rozvoj. Podľa môjho názoru tieto zjavné nezrovnalosti odrážajú potrebu európskeho právneho predpisu o etnických skupinách. Ak chce Európa chrániť etnickú rozmanitosť, ktorú si v minulosti vybudovala, je veľmi dôležité vypracovať medzinárodne záväzný európsky právny predpis o etnických skupinách, ktorý by sa vzťahoval na pôvodné menšiny. Pre EÚ by to bola príležitosť dokázať, že ochrane národnostnej rozmanitosti v Európe venuje viac ako len prázdne sľuby.
<SPEAKER ID="038" NAME="Czesław Adam Siekierski" AFFILIATION="PPE">
(PL) Vážený pán predseda, oslavy, ktoré sa konali 9. novembra tohto roku v Berlíne pri príležitosti 20. výročia pádu Berlínskeho múru, boli pripomenutím zjednotenia Nemecka. Navyše ukázali aj cestu, ktorou sa vydala východná a stredná Európa za slobodou a demokraciou a za ukončením rozdelenia, nielen Nemecka, ale celej Európy.
<P>
Zbúranie rozdeľujúceho Berlínskeho múru bolo ukončením tejto cesty, ale transformačný proces v strednej a východnej Európe sa začal udalosťami na poľskom pobreží a vznikom hnutia Solidarita pod vedením Lecha Wałęsu v auguste 1980. Spomeňme si aj na demonštrácie za slobodu v Maďarsku v roku 1956 a na júnové protesty v Poznani, udalosti roku 1968 v Československu a na padlých pracovníkov lodeníc v Gdaňsku v roku 1970.
<P>
Mnoho ľudí bolo oddaných opozícii v rôznych krajinách a bojovalo za slobodu a česť. Niektorí z nich za to zaplatili životom. Uctime si ich pamiatku. Spomeňme si aj na politikov, ktorí preukázali veľkú predstavivosť a odhodlanie pri budovaní slobody, demokracie a trhového hospodárstva.
<SPEAKER ID="039" NAME="Predseda">
Vážení kolegovia, prerušujem jednominútové vystúpenia k otázkam politického významu, aby som prečítal oznámenie.
