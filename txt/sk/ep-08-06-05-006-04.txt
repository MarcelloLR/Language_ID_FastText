<CHAPTER ID="006-04">
4. Sieť kontaktných osôb na boj proti korupcii (
<P>
- Pred začiatkom hlasovania:
<SPEAKER ID="088" NAME="Hubert Pirker">
spravodajca. - (DE) Vážený pán predseda, pán komisár, dámy a páni, ešte predtým, ako budete všetci (podľa možností) hlasovať v prospech tejto správy, rád by som vám poskytol stručné informácie a obrátil sa s výzvou k Rade, ktorá je opäť neprítomná. Členské štáty a Európska únia chcú a musia podniknúť ambicióznejšie a účinnejšie kroky proti korupcii. Preto Európsky parlament podporuje založenie siete kontaktných miest proti korupcii. Prinajmenšom hlavný výbor pre tento krok hlasoval jednomyseľne.
<P>
Účelom siete je predovšetkým rozvíjať spoluprácu medzi úradmi a agentúrami v členských štátoch a taktiež podporovať výmenu údajov o účinných stratégiách. Návrh Rady, ktorý máme pred sebou, je však jednoducho povedané málo ambiciózny a bezzubý, a v tejto podobe teda úplne zbytočný. Parlament už predložil niekoľko veľmi významných pozmeňovacích návrhov, ktoré (ako som už povedal) získali vo výbore jednomyseľnú podporu.
<P>
Po prvé, neoddeliteľnou súčasťou tejto siete by mali byť programy OLAF, Europol a Eurojust, a preto žiadame, aby ich účasť bola povinná. Po druhé, sieť by mala predložiť Európskemu parlamentu ročnú správu o svojej činnosti s praktickými návrhmi na zlepšení prevencie a boja proti korupcii. Po tretie, náklady na všetky články siete by sa mali hradiť z rozpočtu Spoločenstva, aby sa zabezpečila nezávislosť siete ako celku.
<P>
Preto vyzývam Radu, aby začlenila návrhy Parlamentu a rýchlo založila sieť kontaktných miest, pretože nám to konečne umožní dosiahnuť spoločnú stratégiu pre Európsku úniu a zriadiť vhodný mechanizmus na boj s korupciou.
