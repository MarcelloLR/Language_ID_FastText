<CHAPTER ID="003">
Predstavenie návrhu všeobecného rozpočtu Radou - rozpočtový rok 2010 (rozprava) 
<SPEAKER ID="007" NAME="Predseda">
Ďalším bodom programu je predstavenie návrhu všeobecného rozpočtu Radou - rozpočtový rok 2010.
<SPEAKER ID="008" NAME="Hans Lindblad" LANGUAGE="SV">
Vážený pán predseda, je pre mňa nesmiernou cťou, že dnes môžem byť na tomto mieste. Vzbudzuje to vo mne pocit veľkej pokory a som veľmi rád, že mám príležitosť predstaviť vám návrh všeobecného rozpočtu predložený Radou.
<P>
Európa čelí veľkým výzvam. Hospodárska situácia vyvolávala pred šiestimi mesiacmi podstatne väčšie obavy, zdá sa však, že sa stabilizovala. Rizikový scenár je vyváženejší a znížilo sa riziko hlbšieho stiahnutia do špirály poklesu.
<P>
Čelíme však veľkým problémom v podobe rastúcej nezamestnanosti, rastúcich rozpočtových deficitov a zvyšujúceho sa dlhu. Vzhľadom na to je veľmi potrebné zachovať dlhodobo udržateľné verejné financie. Mnohým krajinám potrvá ešte dlho, kým dosiahnu vyrovnané verejné financie.
<P>
Obrovským tlakom na verejné financie bude pôsobiť demografia. Úlohy, pred ktorými stojíme v súvislosti s klímou, si budú vyžadovať nové zdroje a prerozdelenie súčasných zdrojov. Celkove to podľa nášho názoru znamená, že rozpočet, na ktorom sa máme dohodnúť, by mal byť vo veľkej miere reštriktívny, aby ponechal priestor pre budúce potreby, s dôrazom na európsku pridanú hodnotu a investície, ktoré by nás v krátkodobom horizonte mohli vyviesť z hospodárskej krízy a z dlhodobého hľadiska by mohli tiež posilniť našu konkurencieschopnosť.
<P>
Návrh Rady, ktorý bol jednohlasne prijatý, sa týmito úlohami zaoberá a prispieva k ich splneniu. Z hľadiska štátnych financií je to disciplinovaný a dobrý rozpočet, ktorý podporí výskum, vzdelávanie, konkurencieschopnosť, inovácie a budovanie infraštruktúry a bude podporovať súdržnosť. Návrh Rady obsahuje aj rezervy na zvládnutie nepredvídaných udalostí.
<P>
Náš návrh všeobecného rozpočtu vychádza z veľmi jednoduchej logiky. Učebnice hovoria, že ak chceme podporiť rast, zamestnanosť a prosperitu, musíme uskutočňovať trvalo udržateľnú, dôveryhodnú a opatrnú politiku, ale s investíciami do vzdelania, výskumu a infraštruktúry a na vyrovnanie mzdových rozdielov v celej EÚ. Presne to sme sa pokúsili urobiť.
<P>
Návrh Rady je vyvážený, napriek tomu však ambiciózny. V porovnaní s rozpočtom na rok 2009 vzrástli naše záväzky o 1,1 % a výdavkové rozpočtové prostriedky o takmer 4 %. Náš návrh a dohoda, ktorú chceme dosiahnuť, musia spĺňať nasledujúce základné požiadavky, ktoré boli uplatnené aj počas prvého čítania v Rade. Rozpočet musí zabezpečiť primerané financovanie rôznych politických priorít EÚ na rok 2010. Európska únia musí byť schopná rýchlo reagovať na úlohy, ktoré nás čakajú. Musíme klásť dôraz na zabezpečenie európskej pridanej hodnoty. Požadujeme rozpočtovú disciplínu a riadne hospodárske riadenie. V opačnom prípade opäť nebudeme schopní prijať postupné kroky na vyrovnanie verejných financií.
<P>
Dôležité je rešpektovať stropy. EÚ musí mať dostatočnú pružnosť, aby zvládla budúce potreby a nepredvídané udalosti. Veľmi dôležité je, aby mal rozpočet EÚ primerané rezervy. Predkladaný návrh všeobecného rozpočtu predstavuje 138 miliárd EUR vo viazaných rozpočtových prostriedkoch a 121 miliárd EUR vo výdavkových rozpočtových prostriedkoch. Zníženia, ktoré uskutočnila Rada vzhľadom na predbežný návrh rozpočtu predložený Komisiou, vychádzajú z podrobnej analýzy plnenia rozpočtu, z výhľadov plnenia rozpočtu a vyhlásení o činnosti a zároveň prihliadame na dostupné kapacity na realizáciu programov a opatrení. Kľúčovými faktormi v našej analýze boli miera plnenia a schopnosť čerpania.
<P>
Teraz sa v krátkosti pozriem na jednotlivé kapitoly. Najdôležitejšou súčasťou je podkapitola 1A výskum a inovácie a v našom návrhu rozpočtu boli zabezpečené primerané finančné prostriedky. Ďalšou oblasťou, do ktorej bude smerovať viac zdrojov, sú projekty v rámci odvetví energetiky a infraštruktúry. Nárast v tejto oblasti predstavuje - po úprave vzhľadom na účtovné vplyvy plánu hospodárskej obnovy - okolo 8 %. Osem percent! To je veľa a ako všetci viete, financovanie plánu hospodárskej obnovy Európy bude jednou z hlavných tém, o ktorých budeme musieť počas jesene diskutovať.
<P>
V rámci podkapitoly 1B akceptovala Rada viazané rozpočtové prostriedky, ktoré navrhla Komisia. Pokiaľ ide o platby, Rada sa domnieva, že v predbežnom návrhu rozpočtu sa môžu urobiť určité zníženia, chcel by som však zdôrazniť, že náš návrh napriek tomu predstavuje v porovnaní s rokom 2009 nárast výdavkových rozpočtových prostriedkov o 3,2 %.
<P>
V rámci kapitoly 2 navrhuje Rada výrazné zvýšenie rozpočtových prostriedkov v porovnaní s rokom 2009, ktoré - po úprave vzhľadom na účtovné vplyvy plánu hospodárskej obnovy - v prípade viazaných rozpočtových prostriedkov predstavuje 4,5 % a v prípade výdavkových rozpočtových prostriedkov 9,5 %.
<P>
Pokiaľ ide o kapitolu 3, Rada uskutočnila iba niekoľko malých úprav predbežného návrhu rozpočtu, ktorý predložila Komisia. Pre migračnú politiku vrátane agentúry Frontex budú k dispozícii dostatočné zdroje.
<P>
Pokiaľ ide o kapitolu 4, je mimoriadne dôležité ponechať výraznú rezervu v rámci stropu tejto kapitoly, aby bolo možné čo najlepšie zvládnuť nepredvídané potreby. Preto Rada vo svojom prvom čítaní zabezpečila rezervu vo výške okolo 310 miliónov EUR. Je to opodstatnené, najmä vzhľadom na opravný list, ktorý obsahuje ďalšie potreby v tejto oblasti. Pokiaľ ide o rezervy na núdzovú pomoc, Rada akceptovala návrh Komisie, ktorý sa týka viazaných rozpočtových prostriedkov. Rastie dôležitosť spoločnej zahraničnej a bezpečnostnej politiky, preto Rada zabezpečí, aby boli pre túto politiku k dispozícii primerané finančné prostriedky.
<P>
V súvislosti s administratívou Rada uskutočnila určité cielené zníženia, pričom prihliadala na hospodársku situáciu a osobitosti každej inštitúcie. Cieľom je zabezpečiť, aby administratívne výdavky nerástli rýchlejšie ako inflácia. Požiadavky inštitúcií na ďalšie pracovné miesta pre nové činnosti neboli akceptované, s výnimkou nových agentúr, ktoré sú plánované na rok 2010, a agentúry Frontex.
<P>
Na našom zmierovacom zasadnutí v júli sa opäť poukázalo na dôležitosť uskutočnenia náboru v súvislosti s rozšíreniami v rokoch 2004 a 2007 a dohodli sme sa na spoločnom vyhlásení. Pri tej istej príležitosti vaši zástupcovia uviedli, že v súvislosti s politikou nehnuteľností, ktorú uplatňujú inštitúcie a orgány EÚ, sú ochotní pokúsiť sa nájsť spoločný prístup. Som presvedčený, že toto vyhlásenie bude, našťastie, k dispozícii neskôr na jeseň.
<P>
Na záver by som chcel spomenúť a naozaj vyzdvihnúť pozitívnu atmosféru, ktorá prevládala na našich stretnutiach s Európskym parlamentom. Myslím si, že konštruktívna spolupráca je jediným spôsobom, ako dosiahnuť rozumný rozpočet.
<SPEAKER ID="009" NAME="Algirdas Šemeta">
člen Komisie. - Vážený pán predseda, som veľmi rád, že dnes predpoludním mám možnosť vystúpiť. Viem, že prvé fázy tohto rozpočtového postupu - najmä júlové zmierovacie konanie - sa konali vo veľmi pozitívnej atmosfére a dúfam, že v nasledujúcich týždňoch môžeme budovať na tejto spolupráci. V rozpočtových postupoch na rok 2010 musíme ešte vynaložiť určité úsilie a dohodnúť sa na ďalších dôležitých otázkach, ako je druhá etapa plánu hospodárskej obnovy Európy, a preto je veľmi dôležitá úzka spolupráca všetkých troch inštitúcií.
<P>
Pokiaľ ide o aktuálnu situáciu po prvom čítaní v Rade a vytvorení návrhu rozpočtu na rok 2010, Komisia uznáva, že škrty navrhované Radou sú menej vážne ako v predchádzajúcich rokoch. Napriek tomu však existujú určité obavy, na ktoré by som chcel poukázať. Komisia vyjadruje poľutovanie nad znížením výdavkových rozpočtových prostriedkov Radou o 1,8 miliardy EUR. Tieto škrty sú pri kapitolách 1A a 4 proporcionálne významnejšie a vysielajú negatívny signál v prioritných oblastiach rastu zamestnanosti a medzinárodnej úlohy EÚ, najmä v súvislosti s predvstupovou pomocou.
<P>
Tvrdé sú najmä škrty navrhované pri príspevkoch na výdavky na administratívnu podporu, administratívne príspevky pre výskum a agentúry. Pri týchto škrtoch sa - okrem pár výnimiek - nebrala do úvahy osobitná situácia každej agentúry, ale zníženie bolo všeobecné bez ohľadu na stupeň vývoja alebo úlohy príslušnej agentúry. Zníženie výdavkov na administratívnu podporu bude brzdiť realizáciu programov najmä v oblasti výskumu a vonkajších opatrení. Dúfam, že Parlament sa bude snažiť pri príprave svojho prvého čítania tento stav napraviť.
<P>
Aj keď sú škrty v kapitolách 1B a 2 poľutovaniahodné, čiastočne ma upokojuje vyhlásenie o platbách, ktoré navrhla Rada, a druhá príležitosť preskúmať potreby pre poľnohospodárstvo v pripravovanom opravnom liste, ktorý Komisia predloží na konci októbra.
<P>
Ako bolo oznámené, Komisia teraz predložila rozpočtovému orgánu opravný list na aktualizáciu potrieb pre kapitolu 4. Hlavné časti tohto listu sa týkajú: ďalších 95 miliónov EUR vo viazaných rozpočtových prostriedkoch a 60 miliónov EUR vo výdavkových rozpočtových prostriedkoch na pomoc palestínskym úradom a na pomoc pri obnove Gazy a potreby uvažovať o vytvorení sprievodných opatrení pre banány z hľadiska možnej obchodnej dohody, ktorá ovplyvní preferenčný režim pre krajiny AKT, ktoré sú dodávateľmi banánov. Je tu tiež ďalších 50 miliónov EUR vo viazaných rozpočtových prostriedkoch a 20 miliónov EUR vo výdavkových rozpočtových prostriedkoch na pomoc rozvojovým krajinám v boji proti zmene klímy, ktoré by mohli podporiť úspešný výsledok decembrovej konferencie o zmene klímy v Kodani.
<P>
V rámci kapitoly 5 (administratíva) bola Komisia vo svojom predbežnom návrhu všeobecného rozpočtu zvlášť skromná, keď navrhla zvýšenie administratívnych výdavkov Komisie iba o 0,9 % v porovnaní s rokom 2009. Zatiaľ čo tento bod ocenilo predsedníctvo, je sklamaním, že Rada zaviedla ďalšie škrty administratívneho rozpočtu Komisie.
<P>
Na záver dúfam, že Európsky parlament obnoví finančné prostriedky znížené Radou, a som presvedčený, že naše prebiehajúce rokovania medzi tromi inštitúciami budú konštruktívne a že pri tomto rozpočtovom postupe dosiahneme uspokojivý výsledok.
<SPEAKER ID="010" NAME="Predseda">
Ďakujem vám, pán Šemeta, za predloženie stanoviska Komisie a tiež za dodržanie času, čo je veľmi dôležité. Chcel by som povedať, že toto je úvodná diskusia. Teraz budeme o návrhu rozpočtu diskutovať vo Výbore pre rozpočet a v ostatných výboroch a hlavná diskusia sa uskutoční o niekoľko týždňov.
<SPEAKER ID="011" NAME="László Surján" LANGUAGE="HU">
Budem hovoriť vo svojom materinskom jazyku, pretože dúfam v Európu, v ktorej je to prirodzeným právom v každom parlamente, nehovoriac tiež o ďalších oblastiach verejného života. V takej Európe neexistuje žiadny zákon, ktorý by komukoľvek zakazoval používať svoj materinský jazyk, dokonca ani na Slovensku. Očakával som tiež, že súčasná finančná kríza nielenže zníži výrobu a zvýši nezamestnanosť, ale že nám tiež poskytne príležitosť prostredníctvom reformných opatrení zlepšiť rozpočet Európskej únie.
<P>
Parlament vyjadril svoj názor už vo februári. Povzbudzujúce bolo súhlasné vyjadrenie Európskej komisie a Rady. Na základe toho, čo o návrhu viem, musím s ľútosťou povedať, že pokus preložiť pekné slová do reči čísiel sa celkom nepodaril. Je čas postaviť sa zoči-voči skutočnosti, že s rozpočtom Európskej únie nie je nikto spokojný. Príjmová strana rozpočtu je pre členské štáty vážnym bremenom, ale dostupná suma im na dosiahnutie cieľov nepostačuje. Od dosiahnutia plnej zamestnanosti a znalostnej spoločnosti sme veľmi ďaleko. Vynakladáme veľké sumy na poľnohospodárstvo, ale napríklad mliekarov postihla nezvládnuteľná kríza. Najväčšou položkou na strane výdavkov je politika súdržnosti, ale rozdiely medzi regiónmi sa namiesto zmenšovania zväčšujú.
<P>
Výskumníci, ktorí sa narodili a vyštudovali v Európe, pracujú mimo Európskej únie. Preto zaostávame, aj pokiaľ ide o inovácie. Dúfali sme, že kríza nám tiež poskytne príležitosť uskutočniť reorganizáciu a dosiahnuť, aby bol rozpočet Európskej únie úspešnejší a hmatateľnejší pre občanov. Dúfali sme tiež, že rozpočet sa využije nielen v súlade s pravidlami a bez akejkoľvek korupcie, ale že sa tiež pozrieme na výdavky a zvážime, ktoré programy naozaj zabezpečujú zhodnotenie a úspech našich finančných prostriedkov.
<P>
Čo môžeme teraz urobiť? Parlament sa bude usilovať dať rozpočtu takú podobu, aby jeho signál bol občanom Európskej únie zrozumiteľnejší. Chceme zvýšiť tie položky, ktoré pomôžu riešiť krízu. Z tohto dôvodu predkladáme podnety na realizáciu plánu hospodárskych stimulov. Chceme tiež riešiť úlohy, ktoré pred nás stavia zmena klímy. Chceli by sme vidieť účinné riešenie finančnej krízy, nielen využívanie niekoľkých miliárd eur z plánu vyčleneného na tento účel, ale každej rozpočtovej položky, aby si Európania uvedomili, že Európska únia nie je nadbytočným výdavkom, ale efektívnym nástrojom na riešenie ich problémov. Vyzývam svojich kolegov poslancov, Radu a Komisiu, aby to podporili.
<SPEAKER ID="012" NAME="Vladimír Maňka" LANGUAGE="SK">
Vážený pán predseda, vážený pán štátny tajomník, vážený pán komisár, určite sa zhodneme, že pri tvorbe rozpočtu Európskeho parlamentu sa musíme sústrediť na naše hlavné poslanie, a to je legislatívna práca. Veci, ktoré s tým nesúvisia, je potrebné z rozpočtu v maximálnej miere dostať preč.
<P>
O tom, ako bude v konečnom dôsledku tento rozpočet vyzerať, budeme dnes rokovať na zmierovacom konaní medzi predsedníctvom Európskeho parlamentu a Výborom pre rozpočet. Chcem sa už teraz poďakovať zástupcom politických skupín. Na zasadnutí rozpočtového výboru včera podporili návrhy na zníženie rozpočtu a kroky, ktoré vedú k lepšiemu využívaniu finančných zdrojov.
<P>
Stále sme svedkami mnohých nedostatkov, ktoré spôsobujú, že zdroje nevyužívame celkom hospodárne. Ako príklad uvediem stráženie týchto budov, v ktorých dnes rokujeme. Viete dobre, že do Štrasburgu cestujeme na štyri dni v mesiaci. Pritom pri obidvoch vchodoch ešte nedávno stáli strážnici tristošesťdesiatpäť dní v roku. Nový generálny tajomník Európskeho parlamentu so svojimi spolupracovníkmi na to prišiel a urobil kroky, ktoré prinesú každý rok úsporu viac ako dva milióny EUR.
<P>
Ďalším príkladom sú analýzy Dvora audítorov v oblasti prekladov. Nedostatok plánovania, nedostatočná alebo žiadna komunikácia o dostupných prekladateľských kapacitách bráni v ich efektívnom využívaní. Inštitúcia, ktorá ma zabezpečiť preklad, často automaticky objednáva externých prekladateľov a ani nezisťuje, či sú k dispozícií voľné kapacity vnútri inštitúcií.
<P>
Aj preto navrhujeme v rozpočtoch jednotlivých inštitúcií uložiť do rezervy 5 % prostriedkov určených na preklady. Túto rezervu uvoľníme, keď preukážu, že sa snažili maximálne využiť kapacity vnútri inštitúcií. Len v oblasti prekladov takto môžeme ročne ušetriť okolo jedenásť miliónov EUR.
<P>
Podobných príkladov je viac. Väčšina z nich má spoločný menovateľ: málo využívame nezávislé analýzy využívania zdrojov a organizácie práce. Verím, že politická vôľa, ktorú včera na rokovaní Výboru pre rozpočet prejavili zástupcovia jednotlivých politických skupín, prinesie ovocie.
<P>
Jednou z hlavných zložiek v správnych výdavkoch inštitúcií Európskej únie sú výdavky na kúpu, údržbu a prenájom budov. V minulosti v rôznych prípadoch inštitúcie nakúpili alebo si prenajali majetok nie celkom hospodárnym spôsobom. Podľa Dvora audítorov inštitúcie v tejto oblasti nespolupracujú, dokonca ani nehodnotia svoju vlastnú politiku.
<P>
Preto sme požiadali administratívu Európskeho parlamentu o vypracovanie strednodobého strategického dokumentu v oblasti budov. Chceli sme v tejto oblasti prijať príslušné rozhodnutia už v prvom čítaní. Je potrebné, aby sme nielen v Európskom parlamente, ale v rámci všetkých inštitúcií vypracovali spoločnú politiku v oblasti budov a vytvorili lepšiu spoluprácu v tejto oblasti. Som rád, že Rada si rovnako ako my zobrala tento cieľ za svoju prioritu a chcem sa, pán štátny tajomník, za to poďakovať.
<SPEAKER ID="013" NAME="Alain Lamassoure" LANGUAGE="FR">
Vážený pán predseda, dovoľte mi, aby som najprv zablahoželal pánovi Šemetovi k včerajšiemu potvrdeniu jeho vymenovania za komisára zodpovedaného za rozpočet.
<P>
Sme presvedčení, že naše vzťahy s ním budú rovnako kvalitné ako vzťahy, ktoré sme nadviazali s jeho predchodkyňou, a želáme mu rovnako skvelú politickú kariéru, akú dosiahla pani Grybauskaitėová.
<P>
Vážený pán predseda, prechádzame obdobím celosvetovej krízy, prípravy na významné diplomatické udalosti a inštitucionálnej neistoty v rámci samotnej Únie. Výbor pre rozpočet sa bude usilovať, aby si v tomto období osvojil ústretový prístup. Ako povedal náš spravodajca, vyjadrujeme poľutovanie nad škrtmi, ktoré Rada urobila v návrhoch Komisie, súčasne však chápeme, že stav verejných financií členských štátov im znemožňuje zájsť v tomto roku oveľa ďalej.
<P>
Ako už bolo v súvislosti s rozpočtom na rok 2010 povedané, sme povinní priniesť výsledky: t. j. vyrovnanie financovania plánu obnovy na rok 2010. Vieme, že budú potrebné presuny, tieto presuny sa však nesmú zamerať na iné politické priority, o ktorých predtým spoločne rozhodli Parlament a Rada.
<P>
Parlament dúfa, že po roku 2010 bude spolupracovať s Komisiou, Radou, švédskym predsedníctvom a budúcim španielskym predsedníctvom na troch dôležitých témach budúcnosti.
<P>
Samozrejme, ak sa veci v Írsku vyvinú tak, ako dúfame, našou prvou úlohou bude vykonávanie postupu, časového plánu a pracovných metód potrebných na uplatňovanie Lisabonskej zmluvy.
<P>
Druhou témou bude hodnotenie finančného výhľadu v polovici obdobia. Medzi spoločným rozhodnutím o viacročnom finančnom rámci, ktoré bolo prijaté v máji 2006, a súčasnosťou bola finančná kríza, veľmi silné tlaky na ceny energie, surovín a aj potravín a rokovania o zmene klímy. A ako môžeme dnes jasne vidieť, bolo tu tiež - a je mi ľúto, že to musím povedať - zlyhanie lisabonskej stratégie. Preto potrebujeme dôkladnú revíziu našich viacročných usmernení. To bude prvou úlohou novej Komisie.
<P>
Napokon, tretia a posledná téma bude reforma zdrojov financovania európskeho rozpočtu. Pred krízou sme vedeli, že žiadny členský štát už nechce platiť výdavky Európy. Po kríze už žiadny členský štát tieto výdavky nemôže platiť. Náš finančný príspevok na hospodársku obnovu bude predstavovať sotva 0,03 % HDP Únie.
<P>
Plne si uvedomujeme mimoriadnu zložitosť tejto otázky, ale Európsky parlament na tom začal pracovať s národnými parlamentmi pred štyrmi rokmi a má v úmysle navrhnúť niektoré pracovné oblasti, aby sa diskusia začala na budúci rok.
<SPEAKER ID="014" NAME="Hans Lindblad" LANGUAGE="SV">
Vážený pán predseda, od Komisie aj Európskeho parlamentu sme počuli, že na jeseň budeme musieť riešiť niekoľko závažných problémov. Dúfajme, že budeme musieť riešiť aj nejaké ľahšie otázky. Jednou z najťažších otázok bude plán obnovy a spôsob jeho financovania. Zároveň pevne verím, že budeme úspešní. Viem, že budeme úspešní. Iná možnosť neexistuje.
<P>
Ďalším problémom, ktorému čelíme v krátkodobom aj dlhodobom horizonte, je, samozrejme, klíma a financovanie politiky v oblasti klímy.
<P>
Nakoniec by som chcel využiť túto príležitosť a poďakovať vám, že som tu dnes mohol vystúpiť.
<SPEAKER ID="015" NAME="Predseda">
Rozprava sa skončila.
<P>
Chcel by som zablahoželať pánovi komisárovi k jeho menovaniu. Pán komisár, komisárov z Litvy čaká skvelá kariéra. Želáme vám veľa úspechov v Komisii aj v budúcnosti. Vaša predchodkyňa je dnes prezidentkou Litvy.
