<CHAPTER ID="003">
Energetická bezpečnosť (Nabucco a Desertec) (rozprava) 
<SPEAKER ID="056" NAME="Predsedajúci">
Ďalším bodom programu je vyhlásenie Komisie o energetickej bezpečnosti v súvislosti s projektmi Nabucco a Desertec.
<SPEAKER ID="057" NAME="Andris Piebalgs">
člen Komisie. - Vážený pán predsedajúci, otázke energie bude tento Parlament určite venovať pozornosť aj nasledujúcich päť rokov. Zároveň sme za posledných päť rokov dosiahli dostatočný pokrok pri vytváraní solídnej európskej energetickej politiky s tromi cieľmi: zabezpečenie dodávok, udržateľnosť a konkurencieschopnosť.
<P>
Pri dosahovaní všetkých uvedených cieľov je mimoriadne dôležitý vonkajší rozmer z dvoch dôvodov. Po prvé, závislosť EÚ od dovozu. V súčasnosti 50 % energetických zdrojov pochádza z krajín mimo Európskej únie a tento trend rastie.
<P>
Po druhé, otázky súvisiace s udržateľnosťou. Ciele v súvislosti so zmenou klímy nemožno nikde na svete dosiahnuť dovtedy, kým sa energia nebude vyrábať čistejším spôsobom a využívať efektívnejšie. Z uvedeného dôvodu má dialóg medzi producentskými, tranzitnými a spotrebiteľskými krajinami zásadný význam.
<P>
Dva projekty, ktoré sme spomínali na dnešnom plenárnom zasadnutí, sa istým spôsobom vzájomne dopĺňajú a zároveň dobre zapadajú do globálnej stratégie.
<P>
V prvom rade, projekt Nabucco. Včera som pricestoval z Baku. Určite smerujeme k dokončeniu tohto projektu. V júli tohto roku sme dosiahli zásadný zlom. Štyri európske krajiny a Turecko podpísali medzivládnu dohodu, čo znamená, že už nasledujúci rok by sme mohli prijať konečné rozhodnutie o realizácii investície s cieľom zabezpečiť dodávky plynu do roku 2014.
<P>
Stanovili sme tri zdroje, z ktorých možno čerpať plyn. Najskôr je to Azerbajdžan, kde by sa čoskoro malo prijať konečné rozhodnutie o realizácii investície v súvislosti s náleziskom Shah Deniz 2. Potom sú to ďalšie náleziská v Turkménsku a Iraku, ktoré v tejto fáze predstavujú najväčšie zdroje dodávok.
<P>
V čom spočívajú ťažkosti? Vždy sa vyskytujú ťažkosti v súvislosti s konkrétnym spôsobom práce v oblasti energie a v súvislosti s usporiadaním mnohých producentských krajín. V Európskej únii sú projekty orientované na priemysel, čo znamená, že vždy sa veľmi jasne vypočítajú všetky hospodárske riziká. Krajiny, ktoré majú zdroje, by očakávali pokrokovejšie rozhodnutia. To napríklad znamená, že EÚ sa rozhodne vybudovať plynovod, vybuduje ho a potom my dodáme plyn. Postoje sú rozdielne. Zároveň jasne rozumieme tomu, že spoločnosti EÚ sú pripravené kupovať plyn, a my podľa toho postupujeme.
<P>
Som presvedčený, že otázka tranzitu je viac-menej vyriešená. Stále čakáme na ratifikáciu medzivládnej dohody, neočakávam však príliš veľa ťažkostí. Okrem toho, aby sme zjednodušili nákup plynu z regiónov s osobitnými spôsobmi jeho predaja, rozvíjame koncepciu Kaspického rozvojového združenia, ktorá by zahŕňala znížené riziko pre spoločnosti, ktoré nakupujú plyn napríklad na hranici s Turkménskom alebo ktoré investujú v oblastiach so značným politickým a hospodárskym rizikom.
<P>
Sme na správnej ceste a som presvedčený, že je to dobrý príklad spolupráce medzi projektmi orientovanými na priemysel s politickou podporou zo strany inštitúcií EÚ.
<P>
Isté finančné prostriedky sme tiež vynaložili na južný koridor a najmä na projekt Nabucco. Okrem toho sme zverejnili výzvu na predkladanie návrhov. V tejto chvíli nemôžem povedať, či bola úspešná alebo či splnila svoj účel, ale aspoň bola zverejnená.
<P>
Aj projekt Desertec je iniciatíva orientovaná na priemysel, ktorá je v súčasnosti v počiatočnom štádiu. To, že budeme využívať potenciál slnečnej energie Afriky a dopravovať ju do Európskej únie, znie veľmi zaujímavo, na realizáciu tohto projektu však potrebujeme určité ďalšie opatrenia.
<P>
Máme predovšetkým technologický rozvoj, ktorý podporujeme už mnoho rokov. V Seville bude tento mesiac otvorená veľká elektráreň vyžívajúca koncentrovanú slnečnú energiu. Je to jedna z technológií, ktorú by bolo možné využiť v rámci uvedeného projektu Desertec, a som presvedčený, že s touto technológiou by sme nedosiahli takýto pokrok bez podpory EÚ.
<P>
Po druhé, musíme spolupracovať s partnermi, pretože je úplne zrejmé, že nemôžeme jednoducho povedať, že si privlastníme vaše územie, uvedieme do prevádzky solárne panely a budeme dopravovať elektrickú energiu do Európskej únie. Ak sa vôbec tieto projekty majú realizovať, malo by existovať ich spoločné vlastníctvo. Z tohto dôvodu sa v októbri uskutoční konferencia o využívaní obnoviteľných zdrojov spolu s krajinami Stredozemia a Perzského zálivu. Je zrejmé, že na to, aby sa projekt Desertec podaril, potrebujeme zaviesť spoločné vlastníctvo týchto projektov, inak nedosiahneme úspešný výsledok.
<P>
V neposlednom rade ide nepochybne o otázku prepojenia. Existujú dva typy prepojenia, ktoré musíme rozlišovať. Jedno súvisí s koncepciou a trhmi. Isté obdobie podporujeme integráciu trhov v severnej Afrike. Dosiahli sme pokrok, tieto opatrenia však musíme posilniť. Druhým typom je fyzické prepojenie s Európskou úniou použitím káblov.
<P>
Som presvedčený, že projekt Desertec sa uskutoční postupne. Nebude to jeden veľký projekt, ale verím, že bude obsahovať prvky, ktoré budú v konečnom dôsledku vyhovovať našim cieľom: čistej energii pre zúčastnené krajiny a dodatočnému vývozu do Európskej únie.
<P>
Zabezpečili sme tiež obchodné stimuly. Smernicou o energii z obnoviteľných zdrojov sme vytvorili možnosť na to, aby krajiny EÚ investovali v tretích krajinách a dopravovali elektrickú energiu do Európskej únie. Následne bude tento cieľ tiež splnený s energiou vyrobenou v tretej krajine.
<P>
V tomto štádiu je teda určite zložité stanoviť akýkoľvek časový rozvrh pre projekt Desertec. Ide o novú iniciatívu, ktorá je stále vo svojich začiatkoch, a nemôžeme tvrdiť, že projekt Desertec je súčasťou našej stratégie zabezpečenia dodávok. Je to sľubný krok smerom k stratégii pre zmenu klímy, ktorú musíme podporovať, ale na zabezpečenie dodávok existuje projekt Nabucco, a v tejto chvíli je príliš skoro spoliehať sa na projekt Desertec.
<P>
Na záver by som rád uviedol, že najlepšie opatrenia na zabezpečenie dodávok, ktoré môžeme prijať, sú opatrenia v rámci Európskej únie. Tento Parlament veľmi dôsledne podporuje energetickú účinnosť. Energetická účinnosť nesúvisí iba so zmenou klímy. Je naozaj dôležitým prvkom v rámci zabezpečenia dodávok. Povedal by som, že je dôležitejšia než projekty Desertec a Nabucco, dokonca než projekty South Stream a Nord Stream dohromady. Skutočne je to najdôležitejší prvok. S Radou rokujeme o troch právnych nástrojoch a rád by som zdôraznil, že pri ich presadzovaní musíme byť ambiciózni a úspešní.
<P>
Pokiaľ ide o otázku obnoviteľnej energie, som veľmi vďačný za podporu plánu obnovy zo strany tohto Parlamentu a som pomerne optimistický v súvislosti so správami o zariadeniach na veternú energiu na mori. Zdá sa, že všetky finančné prostriedky, ktoré boli vyčlenené na podporu veternej energie na mori, budú na tento účel vynaložené. Nie sú to iba finančné prostriedky EÚ, pretože celkový balík dosahoval výšku 600 miliónov EUR. Celkové náklady na tento projekt však dosahujú 4 miliardy EUR, takže väčšinu tejto sumy investuje priemyselné odvetvie. Som presvedčený, že je to veľmi dobrá kombinácia, keďže obnoviteľná energia tiež znamená zabezpečenie dodávok.
<P>
V neposlednom rade by som rád uviedol, že si uvedomujem existenciu problematiky zachytávania a skladovania uhlíka (CCS). CCS je zvyčajne potrebné z dvoch dôvodov. Jeden spočíva v celosvetovej reakcii na zmenu klímy, ale z iného hľadiska budeme na zabezpečenie našich dodávok tiež využívať čierne uhlie a lignit. Veľmi veľký pokrok sa dosiahol aj v súvislosti so žiadosťami o financovanie poskytované s plánom obnovy. Domnievam sa teda, že plán obnovy bol úspešný. Po oznámení výsledkov musíme my, Komisia, Rada a Parlament, určite preskúmať spôsob prideľovania finančných prostriedkov EÚ s cieľom posilniť zabezpečenie dodávok Európskej únie. Na posilnenie zabezpečenia dodávok Európskej únie bude určite potrebné uskutočniť okrem toho množstvo iných krokov.
<SPEAKER ID="058" NAME="Ioannis Kasoulides">
v mene skupiny PPE. - Vážený pán predsedajúci, všetci sa zhodneme na jednotnom postupe a na tom, aby sme mali spoločnú zahraničnú politiku bezpečnosti dodávok energie.
<P>
Je všeobecne známe, že súbor energetických zdrojov a dodávok energie sa v členských štátoch líši podľa geografickej polohy a iných charakteristických faktorov. Diverzifikácia teda tiež ovplyvňuje dodávku.
<P>
Ak je diverzifikovaná a prepojená sieť vhodne presmerovaná, môže raz znamenať bezpečnosť dodávok pre všetkých. Podporujeme potrebu južného koridoru a Nabucco je spoločný európsky projekt.
<P>
Je však potrebné zodpovedať otázky o nedávnej dohode medzi pánom Putinom a Tureckom, o množstve plynu z Azerbajdžanu vzhľadom na investíciu, o ponuke spoločnosti Gazprom na nákup všetkých vývozov Azerbajdžanu, o stabilite irackých dodávok a o ruskom prísľube dodávať dvojnásobné množstvo cez plynovod South Stream.
<P>
Dialóg o energetike s Ruskom je nevyhnutnosťou založenou na pragmatickej a spravodlivej zásade bezpečnosti dodávok a bezpečnosti dopytu. Všetky ostatné geopolitické úvahy sa musia odložiť stranou.
<P>
V oblasti solidarity potrebujeme konkrétne plány pre núdzové situácie, ako napríklad uskladňovanie a nová technológia skvapalňovania zemného plynu. Napríklad Cyprus investuje do skvapalňovania zemného plynu pol miliardy EUR a je mi ľúto, že Únia pomáha iba sumou 10 miliónov EUR.
<SPEAKER ID="059" NAME="Hannes Swoboda">
v mene skupiny S&D. - (DE) Vážený pán predsedajúci, pán komisár, ďakujem za vašu správu. Otázka bezpečnosti dodávok pre našich občanov je čoraz dôležitejšia. Predovšetkým v tejto súvislosti bude vaše portfólio zohrávať ešte významnejšiu úlohu v budúcnosti a bude tiež dôležité pre európsku identitu.
<P>
Ako ste pomerne správne uviedli, diverzifikácia je tiež potrebná. Úplne súhlasím s pánom Kasoulidesom v tom, že spolupráca s Ruskom bude vždy dôležitá, keďže je to dôležitý partner v oblasti dodávok plynu. Nemali by sme však byť príliš závislí od žiadnej krajiny, nech už by to bola ktorákoľvek, ale mali by sme diverzifikovať a projekt Nabucco je správnym spôsobom, ako to dosiahnuť.
<P>
Moja tretia poznámka sa týka solidarity, ktorá je v EÚ potrebná. Predložili ste niekoľko návrhov v súvislosti s tým, ako by sme mali zvýšiť našu solidaritu, a tiež s tým, ako možno posilniť úlohu EÚ ako sprostredkovateľa v konfliktoch, ktoré nás postihujú, najmä tých medzi Ruskom a Ukrajinou. Hovorili ste aj o projekte Desertec. Som presvedčený, že obidva projekty sú dôležité, keďže sa odlišujú svojimi časovými harmonogramami.
<P>
Musíme sa tiež zamyslieť nad tým, a to by bola úloha pre vášho nástupcu, či ním budete vy alebo niekto iný, ako my v Európe môžeme na jednej strane podporovať niekoľko veľkých projektov ako Nabucco a Desertec a zároveň obhajovať decentralizáciu istej časti vlastnej výroby elektrickej energie a energie.
<P>
V súčasnosti sa vyvíja niekoľko priemyselných projektov, ktoré sú tiež orientované na priemysel a ktoré umožňujú spotrebiteľom a dokonca domácnostiam, aby intenzívnejšie využívali taký druh energie, ktorej výroba prináša energetickú bezpečnosť. Ide o inteligentné merače na jednej strane až po skutočnú výrobu jednotlivých domácností. V tejto súvislosti by mohol byť postoj Európy súhlasný. Samozrejme, že potrebujeme dodávky zvonka, potrebujeme bezpečnosť dodávok a veľké a inovatívne projekty ako Desertec, ale musíme tiež zabezpečiť, aby ľudia, spoločnosti a podniky, ako aj jednotlivé domácnosti mohli mať väčšiu kontrolu nad svojimi rozpočtami na energiu a spotrebou energie, pokiaľ ide o cenu, úspornosť a životné prostredie.
<SPEAKER ID="060" NAME="Johannes Cornelis van Baalen">
v mene skupiny ALDE. - (NL) Vážený pán predsedajúci, je mi cťou ako novozvolenému poslancovi prvýkrát vystúpiť na plenárnom zasadnutí. Konám tak aj ako bývalý poslanec dolnej snemovne holandského parlamentu a podpredseda Liberálnej internacionály, keďže mojím cieľom je vnímať európsku, národnú a medzinárodnú politiku ako celok. Najmä v oblasti energetiky existuje, samozrejme, priame prepojenie medzi uvedenými formami politiky.
<P>
Vážený pán predsedajúci, ak ide o našu pozíciu, o pozíciu Európy vo svete, v súčasnosti nás možno vydierať. Sme závislí od nestabilných regiónov a krajín s nedemokratickými režimami. To musí prestať. Z toho dôvodu naša skupina, Skupina Aliancie liberálov a demokratov za Európu, podporuje projekty Nabucco a Desertec. Rád by som upozornil na dôležitú úlohu, ktorú v tomto projekte zohrával bývalý vedúci predstaviteľ našej národnej strany v parlamente, pán Van Aartsen.
<P>
Vážený pán predsedajúci, rád by som sa vyjadril o dvoch bodoch. Som rád, že Komisia súhlasí s tým, že obchod zohráva dôležitú úlohu. V oblasti energetiky nemôžu byť zapojené iba úrady, národná vláda, Európa alebo medzinárodné orgány. Obchod jednoznačne a naozaj zohráva určitú úlohu. Po druhé, pán predsedajúci, my v tomto Parlamente by sme nemali nič považovať za tabu - napríklad ani pri opätovnom zvážení jadrovej energie ako časti súboru energetických zdrojov. Týka sa to Európy aj v oblasti medzinárodných vzťahov. Jadrová energia, jadrová syntéza a jadrové štiepenie majú zásadný význam. V súvislosti s odpadom prevládajú veľké problémy, ale my musíme zabezpečiť, aby výskum, rozvoj a výmena vedomostí mohli v tejto súvislosti zohrávať svoju úlohu. Jadrová energia bude zohrávať hlavnú úlohu, pretože pomôže bojovať proti skleníkovému efektu. Ešte raz by som chcel uviesť, že ani naša skupina nezastáva v tejto otázke jednoznačné stanovisko. Aj my musíme ešte raz otvoriť túto diskusiu, ale nesmieme vyhlásiť jadrovú energiu za tabu v tomto Parlamente. Rád by som si preto vypočul stanovisko Komisie v tejto otázke.
<SPEAKER ID="061" NAME="Reinhard Bütikofer" LANGUAGE="DE">
Vážený pán predsedajúci, dámy a páni, keďže dnes rozprávame o vonkajšej politike pre oblasť energetickej bezpečnosti, samozrejme si uvedomujeme jednu konkrétnu zásadnú skutočnosť, ktorú už spomínal pán Piebalgs. Spočíva v tom, že rozhodujúce bojisko v súvislosti s energetickou nezávislosťou sa nachádza v rámci Európskej únie. Aby som sa vyjadril presnejšie, keby sme pre naše budovy mohli zaviesť nízke energetické normy alebo nulové energetické normy, ušetrili by sme viac zemného plynu, než môžeme doviezť plynovodmi Nabucco, South Stream a Nord Stream dohromady. Je dôležité, aby bolo v našom uznesení uvedené, že nákladovo efektívne možnosti obnoviteľnej energie, stratégia energetickej efektívnosti a najmä úspora musia byť hlavnou časťou tejto politiky. Ak to dosiahneme, nebudeme podľa nášho názoru vôbec potrebovať jadrovú energiu.
<P>
Po druhé, dôležitým odkazom v tomto uznesení je to, že potrebujeme spoločnú vonkajšiu politiku pre oblasť energetickej bezpečnosti pre EÚ. Túto politiku v súčasnosti nemáme. Uvedená politika by mala zahŕňať podporu energetickej účinnosti a obnoviteľnej energie v rámci susedskej politiky a spoločnú pozíciu, ktorú by EÚ mala prijať v rokovaniach s tranzitnými krajinami. Komisia by sa mala ubezpečiť, že má na to dostatočnú kapacitu, ako ju na to vyzval Parlament pred dvoma rokmi vo svojom uznesení k tejto otázke.
<P>
Podľa nášho názoru má projekt Nabucco vysokú prioritu, pretože by posilnil našu nezávislosť, pokiaľ ide o energiu, najmä vzhľadom na Rusko, hoci súhlasím so slovami pána Kasoulidesa, že stále existuje množstvo otázok, na ktoré musíme v tejto súvislosti odpovedať. Je však škoda, že niektoré členské štáty prostredníctvom svojej podpory projektu South Stream, ktorý otvorene konkuruje projektu Nabucco, oslabujú politiku energetickej nezávislosti.
<P>
Pokiaľ ide o energetickú politiku, my v Skupine zelených/Európskej slobodnej aliancii sme tiež presvedčení, že je dôležité nezabúdať na ľudské práva a v rámci diskusie o energetike nezanedbávať dialóg o ľudských právach. Ak rozšírime svoju perspektívu s cieľom zahrnúť projekt Desertec, a dokonca Arctic, ako to robíme v našom uznesení, je tiež dôležité, aby sme tak konali v duchu partnerstva, a nie neokolonializmu.
<SPEAKER ID="062" NAME="Geoffrey Van Orden">
v mene skupiny ECR. - Vážený pán predsedajúci, rád by som uviedol tri krátke poznámky.
<P>
Po prvé, prehnaná spokojnosť s energetickou politikou nás čoraz viac stavia do nebezpečnej pozície závislosti od Ruska. Ak je to možné, má zrejmý význam koordinovať našu reakciu, ale akákoľvek jednotná politika EÚ by bola nevyhnutne oslabená tými krajinami, ktoré si už vybudovali vzťah s Gazpromom a súvisiacimi záujmami. Okrem toho by sme nemali prenechávať ďalšiu oblasť dôležitého národného záujmu Európskej komisii, ktorá vníma každú možnú krízu ako príležitosť na rozšírenie svojich právomocí. Je samozrejmé, že mnohí z nás budú hlasovať proti akejkoľvek podpore Lisabonskej zmluvy alebo ďalšiemu úsiliu pokročiť v politickej integrácii vďaka rôznym energetickým koncernom našich krajín.
<P>
Po druhé, diverzifikácia zdrojov dodávok si vyžaduje väčšie odhodlanie pre projekt Nabucco. Pre úspech tohto plynovodu má zásadný význam spolupráca s Tureckom. Otvorenie energetickej kapitoly v rokovaniach EÚ s Tureckom však bolo zablokované. Čo Rada a Komisia robia, aby vyriešili tento nežiaduci stav?
<P>
Po tretie, všimol som si, že slovo "jadrový" sa v uznesení nenachádza. Jasne povedané, udržateľné, rôznorodé zdroje dodávok si vyžadujú väčšiu oddanosť jadrovej energii a v tejto súvislosti súhlasím s naším kolegom pánom van Baalenom.
<SPEAKER ID="063" NAME="Helmut Scholz" LANGUAGE="DE">
Vážený pán predsedajúci, pán komisár, energetická bezpečnosť je celkom správne na dnešnom programe vonkajšej politiky. Avšak namiesto toho, aby sme zabezpečili moc a vplyv a posledné zásoby fosílnych palív, namiesto toho, aby sme trvali na uprednostňovaní závislosti, čelíme podľa môjho názoru úplne iným výzvam, pokiaľ ide o vytvorenie udržateľnej energetickej politiky.
<P>
Po prvé, potrebujeme celosvetovo prejsť na obnoviteľnejšie zdroje energie, vyššiu energetickú účinnosť a úsporu energie. Inými slovami, nepotrebujeme spory o vonkajšej energetickej politike, určite nie, ak v tom bude spočívať celé naše úsilie, ale potrebujeme skôr rozumným spôsobom poskytovanú, dostupnú energiu pre každého.
<P>
Po druhé, energetická bezpečnosť musí byť súčasťou zodpovednej mierovej a rozvojovej politiky EÚ. Prístup k energii má zásadný význam pre každého jednotlivca, hospodársky rozvoj a boj proti chudobe. Projekt ako Desertec preto nesmie byť spôsobom využitia energetickej politiky ako prostriedku na pokračovanie kolonializmu. Aký prospech budú z toho mať africké krajiny, v ktorých populácia narastá a energetické potreby sa zvyšujú? Prečo doteraz neboli zapojené ako rovnocenní partneri do plánovania a rozhodovacích procesov?
<P>
Celosvetové energetické zásobovanie je tiež súčasťou prevencie krízy a mierových politík. Tento prístup chýba aj vo vzťahoch Európskej únie s južným Kaukazom a Strednou Áziou. Ako o dodávateľov energie, napríklad v prípade projektu Nabucco, sa o uvedené krajiny stále viac zaujíma EÚ, ale v týchto krajinách som si nevšimol žiadnu prevenciu konfliktov a koncepciu udržateľného rozvoja na miestnej úrovni. Nastal čas, aby EÚ ukončila vonkajšiu energetickú politiku, ktorá iba zvyšuje hospodársku súťaž pre zásoby ropy a plynu, alebo rozširuje jadrové technológie. V súčasnosti potrebujeme skutočné partnerstvá pre obnoviteľnú energiu a decentralizované dodávky.
<SPEAKER ID="064" NAME="Fiorello Provera" LANGUAGE="IT">
Vážený pán predsedajúci, dámy a páni, určite si uvedomujeme, že dopyt po energii sa bude zvyšovať a že výroba plynu v Európe trvalo klesá. Je rozhodujúce, aby členské štáty, a tým Európa, prijali politiky na zabezpečenie výdatných, bezpečných dodávok. Diverzifikácia zdrojov a dopravných sietí spĺňa uvedenú požiadavku.
<P>
Na základe toho neexistuje žiadna hospodárska súťaž medzi rôznymi pripravovanými projektmi, ako napríklad medzi projektom Nabucco a South Stream. Tieto politiky diverzifikácie tiež znamenali, že za niekoľko posledných rokov sa Európa stala menej závislou od hlavných dodávateľov. Napríklad dodávky ruského plynu do Európy klesli zo 75 % v roku 1990 na 45 % v súčasnosti. Projekt Nabucco a projekt South Stream preto majú význam.
<P>
Kým Európa nebude mať jednu spoločnú energetickú politiku, Taliansko má nielen právo, ale aj povinnosť prijať opatrenia všetkými možnými spôsobmi, od úspory energie po jadrové ...
<P>
(Predsedajúci prerušil rečníka.)
<SPEAKER ID="065" NAME="Zoltán Balczó" AFFILIATION="NI">
(HU) V Ankare 13. júla, v čase podpisu dohody o projekte Nabucco, sa pán Barroso vyjadril, že plynovody sa vyrábajú z ocele. Projekt Nabucco však "stmeľuje" vzťahy medzi ľuďmi zapojenými do tohto úsilia, čím sa vytvára strategické spojenie medzi Európskou úniou a Tureckom. Premiér Putin povedal, že ktokoľvek môže do zeme položiť akékoľvek množstvo hrdzavých železných rúr, bude ich však potrebovať niečím naplniť. Najväčším znepokojením týkajúcim sa tohto projektu je práve táto neistota v súvislosti so zdrojmi. Jedinou istotou je to, že investícia vo výške 8 miliárd EUR bude dobrým obchodom pre všetkých zúčastnených.
<P>
V skutočnosti tak, ako starosti spôsobené Ukrajinou, tranzitnou krajinou pre ruské dodávky, môže podobným spôsobom spôsobiť problémy Turecko. Mnohí z nás tiež nesúhlasia s vytvorením konkrétneho spojenia medzi Tureckom a Európskou úniou. O čom je vlastne projekt Desertec? Severná Afrika, otáčajúce sa zrkadlá, solárne články, prenos jednosmerného prúdu, splnenie energetických požiadaviek na úrovni 15 %. V tejto chvíli to znie oveľa viac ako klam než ako reálny plán. Desertec nebude hlavným chodom v jedálnom lístku spotrebiteľov Európskej únie. Je veľmi pravdepodobné, že bude iba veľmi drahým dezertom. Z tohto dôvodu navrhujem, aby sme sa zapojili do výskumu zvyšovania bezpečnosti jadrovej energie, pretože aj tento druh energie je čistý a lacný. Táto úvaha má veľký význam, pretože energetická bezpečnosť sa zastaví pri spotrebiteľovi, alebo pri účte a pri tom, či ho môže zaplatiť.
<SPEAKER ID="066" NAME="Elmar Brok" AFFILIATION="PPE">
(DE) Vážený pán predsedajúci, pán komisár, dámy a páni, energia je dôležitá pupočná šnúra pre celú spoločnosť, jednotlivcov a hospodárstvo. Je preto dôležité, aby sme my v Európe našli spoločné riešenia aj napriek tomu, že je určite správne, aby súbor energetických zdrojov zostal zodpovednosťou členských štátov. Znamená to, že počas našich spoločných úvah sa nemusíme sporiť o otázke jadrovej energie, nízkouhlíkovej energie a iných druhov energie, kde sa napríklad moje názory líšia od názorov pána Bütikofera.
<P>
Musíme sa však snažiť dosiahnuť spoločnú pozíciu na miestach, ktoré sa týkajú vonkajších aspektov energetickej bezpečnosti. Pokiaľ ide o vnútornú politiku, v plnej miere súhlasím s pánom komisárom v tom, že otázky obnoviteľnej energie a napríklad úspor energie sú dôležitejšie, rovnako ako výskum nových možností.
<P>
Aby sme však znížili svoju závislosť od vonkajších dodávateľov, musíme diverzifikovať. Desertec a Nabucco sú v tejto súvislosti dôležitými nástrojmi. Musíme tiež rokovať s Ruskom v súvislosti s otázkami týkajúcimi sa dohôd o partnerstve a spolupráci a energetickej bezpečnosti teraz, keď Rusko nesprávne a nevhodne odstúpilo od energetickej charty. Toto je tiež naša dôležitá úloha. Musíme však uznať, že rokujeme s krajinami, ktoré nie sú nevyhnutne spoľahlivé, a to, že, nanešťastie, nemôžeme rozlišovať medzi spoľahlivými a nespoľahlivými krajinami.
<P>
Musíme preto vyvážiť možnosti dodávateľa a možnosti spotrebiteľa Európskej únie. Vzájomné prepojenie a otázka spoločných zásob plynu zohrávajú dôležitú úlohu pri zabezpečovaní toho, aby nemohli byť zastavené dodávky do ktorejkoľvek jednotlivej krajiny. Ak si všetci navzájom pomôžeme, budeme takí silní, že nás nikto nebude môcť rozdeliť. To je dôležitý bod, ktorý si v tejto chvíli potrebujeme vysvetliť.
<P>
V tejto súvislosti musíme tiež jasne povedať, že súkromné investície sú potrebné, pretože bez nich bude situácia neúnosná. Vynaložilo sa už veľa úsilia, ale náš preklenovací spoločný bezpečnostný záujem sa musí uviesť do súladu s hospodárskymi záujmami s cieľom dosiahnuť najlepšie možné riešenie. Nemali by sme to vnímať ako rozpor. Som presvedčený, že následne naozaj nájdeme vhodné riešenie. Znamená to, že na tomto mieste musíme zohľadniť záležitosti súvisiace s právnymi predpismi o hospodárskej súťaži, čím mám na mysli, že by nemalo byť v moci veľkých dodávateľov, napríklad spoločnosti Gazprom alebo aj iných spoločností...
<P>
(Predsedajúci prerušil rečníka.)
<SPEAKER ID="067" NAME="Teresa Riera Madurell" AFFILIATION="S&amp;D">
(ES) Vážený pán predsedajúci, rada by som vyzdvihla aktuálnosť tohto návrhu uznesenia a vítam tiež úsilie všetkých skupín dospieť k spoločnému návrhu.
<P>
Dámy a páni, aby sme predišli opätovnému vzniku stavu bezmocnosti, v ktorom sa ocitli mnohí naši občania, keď sa Rusko rozhodlo zastaviť dodávky plynu cez Ukrajinu, je zrejmé, že je mimoriadne dôležité maximalizovať diverzifikáciu energetických zdrojov a prepravy plynu. V tejto súvislosti naliehavo potrebujeme vybudovať nové plynovody, ktoré ako Nabucco a iné projekty pomôžu zvýšiť bezpečnosť dodávok v strednej Európe. Aby sme však zabezpečili dodávky do všetkých krajín Európskej únie, toto úsilie musíme doplniť o dodávky z juhu kontinentu.
<P>
Chcem teda zdôrazniť, ako to už uviedol pán komisár, ďalší rozmer tohto problému. Nedávna kríza nám ukázala, že EÚ nechýbali zásoby plynu, ale rozvodné kapacity. Je preto dôležité sústrediť naše úsilie na zlepšenie vzájomného prepojenia v rámci EÚ. Dámy a páni, mali by ste veriť môjmu tvrdeniu, že máme veľa priestoru na zlepšovanie tohto stavu.
<P>
Uvediem príklad svojej krajiny. Ako viete, Španielsko by sa mohlo stať dôležitou tranzitnou osou pre Európu vďaka svojmu prepojeniu s Alžírskom cez plynovod Medgaz, ktorý je už v pokročilom štádiu výstavby, a tiež vďaka jeho šiestim zariadeniam na skvapalnený zemný plyn, ktorých kapacita by mohla byť v prípade vzniku ďalšieho núdzového stavu zdvojnásobená. Španielsko však nemôže pomôcť bez zvýšenia svojej prepojovacej kapacity cez Pyreneje.
<P>
Napokon by sme si mali uvedomiť, že výstavba hlavných infraštruktúr je iba jednou, aj keď dôležitou časťou politiky bezpečnosti dodávok EÚ. Táto bezpečnosť tiež osobitne závisí predovšetkým od úspor energie a využitia obnoviteľných zdrojov energie. Najmä v tejto súvislosti považujeme za dôležitú našu spoluprácu s krajinami severnej Afriky pri rozvoji obnoviteľných zdrojov energie. Uvedená skutočnosť súvisí s mojou výzvou na posilnenie dodávok z južnej Európy.
<P>
Pán komisár, v dôsledku toho je Plán pre odvetvie slnečnej energie v Stredozemí vedený Úniou pre Stredozemie atraktívnou predstavou, ktorú chceme v tomto Parlamente podporiť.
<SPEAKER ID="068" NAME="Graham Watson" AFFILIATION="ALDE">
Vážený pán predsedajúci, v tejto oblasti čelíme trom veľkým otázkam, a to otázke bezpečnosti dodávok energie, neúčinnosti nášho vnútorného trhu s energiou a nevyhnutnosti boja proti zmene klímy. Projekty Desertec a Nabucco majú zásadný význam pre ich vyriešenie.
<P>
Ak budeme úspešní pri vývoji vysokonapäťovej solárnej tepelnej energie v severnej Afrike, môžeme Únii pre Stredozemie zaručiť účelnosť, pomôcť s poskytovaním vody v krajinách na južnom pobreží Stredozemného mora a môžeme vyvinúť technológiu výroby elektrickej energie, pre ktorú existuje obrovský svetový trh. Ak budeme môcť členské štáty presvedčiť o politickej potrebe väčšej energetickej nezávislosti a zabrániť Berlínu a Parížu, aby ju pri každej príležitosti oslabovali, projekt Nabucco nám môže pomôcť diverzifikovať naše dodávky ropy a plynu.
<P>
Dnes predložený návrh uznesenia obsahuje málo informácií o tom, čo musíme vykonať tu, v Európskej únii. Musíme rozvinúť výrobu obnoviteľnej energie, solárnej tepelnej a inej energie. Musíme vybudovať kapacitu na distribúciu elektrickej energie prostredníctvom vysokonapäťového jednosmerného prúdu pomocou modernej rozvodovej siete, čo predstavuje investíciu vo výške 50 miliónov EUR, ale vznikne tým mnoho pracovných miest. Okrem toho potrebujeme skladovacie zariadenia na ropu a plyn a navyše musíme vytvoriť politiku skladovania s cieľom znížiť našu nebezpečnú závislosť od Ruska.
<P>
Pri zabezpečovaní našej energie sa budeme naďalej spoliehať na ropu a jadrovú energiu, ale keďže sa pripravujeme na svetovú konferenciu o zmene klímy v Kodani, jedinou veľkou predstavou je prechod na obnoviteľné zdroje energie. Veterná energia by mohla naplniť celý novovzniknutý dopyt po elektrickej energii v Číne na nasledujúcich 20 rokov a nahradiť 23 % ich výroby energie z uhlia. Na púšťach sa za šesť hodín získa zo slnka viac energie než ľudstvo využije za rok. Pán komisár, uviedli ste, že toto nie je súčasťou našej stratégie bezpečnosti dodávok energie. Malo by však a musí byť.
<SPEAKER ID="069" NAME="Franziska Katharina Brantner" AFFILIATION="Verts/ALE">
Vážený pán predsedajúci, energetická bezpečnosť je pre nás vo veľkej miere otázkou energetickej nezávislosti, ako to mnohí uviedli. A ako správne povedal pán Piebalgs, najefektívnejšia stratégia spočíva v účinnosti, úsporách a obnoviteľných zdrojoch energie.
<P>
Rovnako ako Zelení sme realistickí a uvedomujeme si, že v strednodobom výhľade budeme potrebovať dodávky plynu. Súhlasíme preto s diverzifikáciou a tiež považujeme projekt Nabucco za prioritný európsky projekt.
<P>
Rada by som však uviedla dôvod, prečo nie sme presvedčení o tom, že jadrová stratégia je stratégiou nezávislosti, určite nie energetickej nezávislosti. Urán sa napokon dováža, a nielen z krajín, ktoré majú naše sympatie. A ak rozprávame o bezpečnosti, musíme spomenúť bezpečnostné dôsledky jadrovej energie, predovšetkým šírenie jadrových zbraní. Uvedomujeme si problémy, ktoré s tým máme v iných významných bezpečnostných otázkach. Toto nemôžeme popierať a nemôžeme tvrdiť, že jadrová energia vôbec nesúvisí s otázkou šírenia jadrových zbraní.
<P>
Naša skupina je okrem toho pevne presvedčená, že všetky projekty musia riešiť obavy o transparentnosť a korupciu a nemôžu brániť úprimnému a dôslednému dialógu o ľudských právach so spolupracujúcimi krajinami, ako ani holistickému a politickému prístupu k týmto krajinám.
<SPEAKER ID="071" NAME="Konrad Szymański" AFFILIATION="ECR">
(PL) Od podpisu dohôd o výstavbe projektov Nabucco a South Stream sa začali veľké preteky. Čas ukáže, či Nabucco splní svoju úlohu v rámci zahraničnej a bezpečnostnej politiky Európskej únie. Preto som prekvapený z politiky Európskej komisie smerom k Rusku v tejto otázke.
<P>
Komisia sa veľmi mýli, keď sa domnieva, že projekt South Stream nie je konkurenčným projektom k projektu Nabucco. Komisia postupuje nesprávne, ak nereaguje na ďalšie zasahovanie spoločnosti Gazprom na európskom trhu s energiou. Komisia sa okrem toho mýli, ak mlčky súhlasí s realizáciou projektov spoločnosti Gazprom v Baltskom a Čiernom mori.
<P>
Projekt Nabucco bude úspešný iba vtedy, ak dostane dlhodobé politické záruky. Z toho dôvodu potrebujeme aktívne politiky v Strednej Ázii, v oblasti Čierneho mora. Vytvorenie spojení v odvetví energetiky medzi týmito krajinami a Európou posilní ich suverenitu, zvýši európsku bezpečnosť a možno dokonca otvorí dvere reformám, ktorých uskutočnenie očakávame.
<P>
Ak Afganistan znamená test pre NATO, potom je energetická bezpečnosť určite testom odvahy a zrelosti Európskej únie. Úspech týchto plánov závisí výlučne od našej politickej vôle. Pozmeňujúce a doplňujúce návrhy zmlúv majú menší význam.
<SPEAKER ID="072" NAME="Jacky Hénin" AFFILIATION="GUE/NGL">
(FR) Vážený pán predsedajúci, nezávislosť dodávok energie nášho regiónu a bezpečnosť zariadení na výrobu energie a spotrebiteľov by nemali ísť ruka v ruke s popieraním záujmov národov krajín produkujúcich plyn a tranzitných krajín, inak riskujeme vypuknutie konfliktu. Hospodárska súťaž medzi projektmi plynovodov nie je len zdrojom problémov, ale aj faktorom napätia vo východnej Európe, na Kaukaze a v Strednej Ázii. Odstránenie zdrojov plynu a iných zdrojov energie spomedzi vážnych problémov spôsobených špekulatívnymi trhmi prostredníctvom colných dohôd, ktoré rešpektujú producentské krajiny a tranzitné krajiny a ktoré poskytujú bezpečnosť európskym spotrebiteľom, by umožnilo zaručiť celkovú bezpečnosť.
<P>
V tom by mohla spočívať úloha európskej energetickej agentúry pod dohľadom Parlamentu a Rady, ktorej jedinými politikami by boli spolupráca a podpora verejného záujmu. Prečo potom máme v tomto prípade pocit, že obchodné záujmy prevažujú nad záujmami európskych občanov?
<P>
Rád by som tiež oficiálne varoval Komisiu, aby sa vyhla pokušeniu využiť projekt Nabucco ako trójskeho koňa na dosiahnutie vstupu Turecka do EÚ násilnými prostriedkami. Rešpektovanie svetského života, dodržiavanie práv žien a práv kurdských občanov, ako aj uznanie genocídy v Arménsku musia zostať kritériami, na základe ktorých sa rozhodne o prípadnom vstupe Turecka.
<SPEAKER ID="073" NAME="Niki Tzavela" AFFILIATION="EFD">
(EL) Vážený pán predsedajúci, pán komisár, ste známy svojím pragmatizmom a zmyslom pre realitu, ale pri všetkej úcte by som povedala, že nepovažujem plynovod Nabucco za natoľko zrejmý alebo jasný. Po preskúmaní kapacity tohto plynovodu sme došli k záveru, že ak má byť životaschopný a účinný, potrebuje sa ním prepraviť 31 miliárd kubických metrov plynu ročne.
<P>
Práve ste sa vrátili z Azerbajdžanu a ste si istý, že ide o dodávateľskú krajinu. Azerbajdžan sľubuje plyn každému. Kde nájde plyn na naplnenie plynovodu je otázka, ktorá naďalej spôsobuje ťažkosti krajinám zapojeným do projektu plynovodu Nabucco. Baku doteraz tvrdilo, že nám dá plyn pre všetkých. Nie je však v situácii, aby zabezpečilo ani jeho bezpečný tranzit. Pokiaľ ide o Irán, ktorý ste, pán komisár, spomínali, ten bude mať dlho búrlivé a možno výbušné vzťahy s Európskou úniou, kým sa stane dodávateľom plynu.
<P>
Zo situácie na medzinárodnom trhu s energiou vyplýva, že Rusko je za Azermi a že sa im ocitneme tvárou v tvár. Moja otázka znie, predtým, než sa finančne zaviažete, môžete zabezpečiť nášho dodávateľa?
<SPEAKER ID="074" NAME="Martin Ehrenhauser" AFFILIATION="NI">
(DE) Vážený pán predsedajúci, Nabucco bola prvá veľmi úspešná opera Giuseppe Verdiho. V harmónii s novým taliansko-ruským remixom South Stream však energetickému projektu s týmto menom hrozí, že bude zrušený. Ak vezmeme do úvahy, že údajný člen Strany zelených ako Joschka Fischer podpísal lobingovú zmluvu na šesťmiestnu sumu, potom znie celá skladba ako bezvýznamná popová pieseň zameraná na obmedzený trh, a nie ako symfónia udržateľnosti a hospodárnosti.
<P>
V najbližších rokoch elektrická energia vyrábaná zo solárnej energie značne zlacnie. Celú investíciu by bolo možné využiť na výrobu celkového množstva 8 000 megawattov veternej energie. Ak majú byť náleziská zemného plynu v Iráne a Iraku pre Európu tiež uzatvorené, potom nás pravdepodobne postihne rovnaký osud ako samotného Verdiho, keďže ten po svojom projekte Nabucco roky nenašiel pokoj.
<SPEAKER ID="075" NAME="Pilar del Castillo Vera" AFFILIATION="PPE">
(ES) Vážený pán predsedajúci, pán komisár, ďakujem za to, že ste veľmi jasne ozrejmili súčasnú situáciu v súvislosti s projektom Nabucco, jeho potenciálom a životaschopnosťou. Na základe vášho tvrdenia sa zdá, že z krátkodobého hľadiska. Tiež ďakujem za informácie o projekte Desertec.
<P>
Niet pochýb, že slnko je mimoriadnym zdrojom energie. Premena tejto energie na energiu, ktorú môžu využívať ľudia, je oblasťou, ktorá sa za posledných 20 rokov veľmi rozvinula. Niet však ani pochýb o tom, že stále máme pred sebou veľa práce, kým budeme môcť technologicky zabezpečiť celý potenciál a životaschopnosť tohto zdroja, najmä pri projektoch ako Desertec, o ktorom práve rokujeme. Uvedený projekt je veľmi vítaný a musíme ho preto podporovať a pokračovať ďalej, aby sme vyriešili technologické problémy.
<P>
Musím však naozaj upozorniť na skutočnosť, že ak hovoríme o energetickej účinnosti a predovšetkým o bezpečnosti dodávok, a teda o diverzifikácii zdrojov energie, jeden konkrétny zdroj energie sa do určitej miery prehliada. Mám samozrejme na mysli jadrovú energiu. Tento zdroj energie je systematicky diskriminovaný, pretože nevyhovuje situácii v mnohých krajinách EÚ, alebo nie je v súlade s celosvetovými trendmi alebo súčasnými energetickými potrebami ľudstva.
<P>
Táto situácia sa musí zmeniť. Musíme prijať prístup, pri ktorom zohľadníme všetky možné zdroje energie, pokiaľ ide o ich úlohu. V tomto Parlamente sa nemôžeme tak očividne obrátiť chrbtom ku skutočnosti.
<SPEAKER ID="076" NAME="Kristian Vigenin" AFFILIATION="S&amp;D">
(BG) Vážený pán komisár, dámy a páni, nie náhodou sa o otázke energetickej politiky a energetickej bezpečnosti v tomto Parlamente pomerne často diskutuje, najmä po situácii zo začiatku tohto roka, keď bolo niekoľko členských krajín Európskej únie doslova ponechaných bez dodávok plynu. Bol to pravdepodobne zlomový bod vo vzťahoch medzi Európskou komisiou a členskými štátmi ako celku v súvislosti s touto otázkou.
<P>
V tejto chvíli nerokujeme ani tak o technických otázkach a podrobnostiach rozvoja energetickej politiky v Európskej únii ako skôr o vonkajších aspektoch energetickej bezpečnosti a rozvoji Európskej únie v tejto oblasti, pretože v konečnom dôsledku má táto otázka dve stránky. Je to napokon dôležitá otázka, keďže sa koniec koncov týka každého občana.
<P>
Toto si musíme jasne uvedomiť v diskusiách o projekte Nabucco, ktorý je spolu s projektom Desertec nepochybne jedným z projektov s najvyššou prioritou v tejto oblasti. Musíme si tiež jasne uvedomiť, že v Európskej únii sú krajiny, ktoré sa spoliehajú nielen na jedného dodávateľa, ale aj na jednu dodávateľskú trasu.
<P>
Preto nemôžem súhlasiť s tým, že Nabucco bude predstavovať konkurenciu pre projekty ako South Stream a do určitej miery Nord Stream, ktorého cieľom je dodávať plyn priamo z Ruska do členského štátu Európskej únie, a tým zabezpečovať, aby Európska únia nebola závislá od tranzitných dodávok, ktoré sú politicky a ekonomicky nespoľahlivé.
<P>
V tejto súvislosti Európska komisia správne tvrdí, že nevzniká konkurencia a že sa musíme pokúsiť začleniť všetky uvedené oddelené projekty v rámci spoločnej stratégie, v ktorej, zdôrazňujem, je projekt Nabucco očividne hlavnou prioritou.
<P>
Očakávame, že Komisia predloží svoj vlastný návrh na zvýšenie zásob plynu v Európskej únii, čo je veľmi dôležité, a návrh na vybudovanie systému prepojenia medzi členskými štátmi s vyššou kapacitou, čo je tiež veľmi dôležitým prvkom pri zaručení bezpečnosti pre občanov a podniky v Európskej únii.
<P>
Samozrejme, že by sme nemali podceňovať otázku energetickej účinnosti, ktorá je ďalším dôležitým prvkom našej politiky zaručenia energetickej bezpečnosti pre Európsku úniu.
<SPEAKER ID="077" NAME="Fiona Hall" AFFILIATION="ALDE">
Vážený pán predsedajúci, rada by som poďakovala pánovi komisárovi za to, že tomuto Parlamentu pripomenul existenciu stránky dopytu v rámci energetickej bezpečnosti. Rozhodnutie stiahnuť z európskeho trhu klasické žiarovky usporí rovnaké množstvo energie, ako sa ročne vyrobí vo Fínsku.
<P>
Na jeseň tohto roka sa budeme usilovať o dosiahnutie dohody s Radou o balíku opatrení v oblasti energetickej účinnosti. Štyridsať percent energie, ktorú využívame, sa spotrebuje v budovách. Z hľadiska budúcnosti energetickej bezpečnosti teda veľmi záleží na tom, aby sme stanovili prísne normy účinnosti pre nové a existujúce budovy. Dúfam, že členské štáty v Rade podporia návrhy Parlamentu, ktoré sú pripravené tak, aby zastavili obrovské plytvanie energiou, ktorá sa v súčasnosti využíva pri vykurovaní, ochladzovaní a osvetlení. Ministri by mali podporiť tieto návrhy prinajmenšom z vlastného záujmu, pretože to v značnej miere zjednoduší ich prácu a ich zodpovednosť za rozsvietené svetlá a prúdenie plynu.
<SPEAKER ID="078" NAME="Indrek Tarand" AFFILIATION="Verts/ALE">
Vážený pán predsedajúci, v súvislosti s projektom Nabucco máme tri hlavné obavy. Projekt sa vyvíja príliš pomaly a nevýrazne a nesúhlasíme so stanoviskom Komisie, ktoré pred týždňom opakovane zdôraznil pán Landaburu a v rámci ktorého bolo uvedené, že Komisia zaujíma neutrálny postoj medzi projektmi Nabucco a South Stream. Komisia by mala podporovať projekt Nabucco.
<P>
Po druhé, boli by sme radi, keby Komisia aktívnejšie pristupovala k vládam tých členských štátov, ktoré sa neustále snažia o získanie konkurenčného náskoku a výhod na úkor iných členských štátov. V tejto chvíli neuvediem mená spomínaných krajín. Názov hlavného mesta jednej z nich je však Rím.
<P>
Ak sa s projektom Nabucco nepoponáhľame, budeme svedkami nepríjemných udalostí podobných udalostiam v Maďarsku, kde spoločnosť Surgutneftegas získala rozhodujúce množstvo akcií v maďarskej spoločnosti MOL. K podobnej situácii došlo v Baumgartene v Rakúsku.
<P>
Pán komisár, inak vám želáme veľa šťastia pri vytváraní spoločnej energetickej politiky, ktorá EÚ stále chýba.
<SPEAKER ID="079" NAME="Sajjad Karim" AFFILIATION="ECR">
Vážený pán predsedajúci, budúcnosť Európy závisí od zabezpečenia energie. Ako vyplýva z dohody o projekte Nabucco a iniciatívy Desertec, Turecko je základnou vstupnou bránou a v tejto súvislosti zdôrazňujem poznámku pána Van Ordena. V tejto chvíli je nevyhnutné vzbudiť väčšiu dôveru a prehĺbiť putá s krajinami, ktoré budú našimi energetickými partnermi vrátane krajín Blízkeho východu a štátov severnej Afriky. S mnohými uvedenými krajinami súvisí otázka rozvoja. V rámci projektu Desertec je masová výroba elektriny zo slnečnej energie jedinečnou príležitosťou na generovanie príjmov, ktoré sa musia využiť aj v prospech ľudí v uvedených krajinách. Túto príležitosť si nesmieme nechať ujsť.
<P>
Niektoré členské štáty vrátane mojej krajiny nanešťastie nevyužili nedávnu minulosť na prípravu koherentnej energetickej stratégie. Môj volebný obvod v severozápadnej časti Anglicka bol určený ako hlavná oblasť na výrobu veternej energie, ale urbanistické zákony Spojeného kráľovstva sú prekážkou. Okrem toho, že musíme budúce dodávky energie hľadať v iných krajinách, členské štáty musia čo najlepšie využívať zdroje a jestvujúci potenciál.
<SPEAKER ID="080" NAME="Marisa Matias" AFFILIATION="GUE/NGL">
(PT) Vážený pán predsedajúci, pozorne počúvam a rada by som sa vyjadrila o troch otázkach. Najprv sa chcem spýtať, čo máme v skutočnosti na mysli, keď rozprávame o energetickej bezpečnosti a energii? Rozprávame o ľuďoch, ktorým musíme zabezpečiť rovnaký prístup k energii a zaručiť bezpečnosť, aby neboli v zime bez energie? Rozprávame v konečnom dôsledku o mocenských vzťahoch medzi veľmocami, alebo, čo je ešte horšie, využívame otázku energetickej bezpečnosti a projekty ako Nabucco alebo Desertec ako zámienky na vyslanie správ iným regiónom vo svete alebo iným krajinám? Ak ide o vysielanie správ, na základe akej morálnej autority tak konáme?
<P>
Druhá poznámka, ktorú by som chcela uviesť, spočíva v tom, že vždy, keď protestujeme proti netransparentným transakciám zahraničných subjektov na európskom trhu, žiadame Komisiu, aby prijala okamžité opatrenie. Chcela by som vedieť, ako je to s našou požiadavkou v súvislosti s netransparentnými transakciami samotných Európanov na európskom trhu. Pán komisár, na záver by som sa rada vyjadrila o tretej otázke. Mám jednoducho dojem, že sme všetci premárnili veľkú príležitosť vypracovať strednodobú a dlhodobú politiku. Zvolili sme si krátkodobé riešenie a ešte raz chcem povedať, zostalo nám len posilňovanie záujmov vnútorného trhu a veľkých priemyselných spoločností.
<SPEAKER ID="081" NAME="Herbert Reul" AFFILIATION="PPE">
(DE) Vážený pán predsedajúci, pán komisár, dámy a páni, bezpečnosť dodávok nie je považovaná za kľúčovú otázku energetickej politiky predčasne. Nanešťastie nie je taká jednoduchá, ako sa niekedy zdá v politických rozpravách. Dnes diskutujeme o dvoch projektoch. O veľmi konkrétnom projekte Nabucco, na ktorom môžeme ďalej pracovať, a o zaujímavom projekte Desertec, o zaujímavom nápade alebo predstave, o ktorej nemôže nikto presne povedať, či, kde a ako sa môže uskutočniť.
<P>
Musíme sa zaoberať konkrétnymi otázkami a pracovať na nich. Musíme tiež podporovať vizionárske projekty, ale musíme sa chrániť pred presvedčením, že existuje iba jedno riešenie akéhokoľvek konkrétneho problému alebo iba jedna stratégia na vyriešenie problémov. Tvrdenie mnohých kolegov poslancov je preto úplne správne. Neexistuje len jedna odpoveď, uvedené problémy majú mnoho riešení.
<P>
Patrí medzi ne napríklad skutočnosť, že nesmieme umožniť, aby sme sa pre veľmi intenzívnu rozpravu o probléme v súvislosti s CO2 stali závislejšími od plynu, z čoho následne vzniká opäť problém, pretože potrebujeme nové plynovody. Musíme súhlasiť s politikou v oblasti uhlia, a preto potrebujeme novú elektrárenskú techniku. Musíme súhlasiť so systémom CCS, s jadrovou energiou, obnoviteľnou energiou a úsporou energie. Nie je to otázka jednej alebo druhej oblasti, ale otázka riešenia všetkých oblastí spolu. Akýkoľvek iný postup by bol podľa môjho názoru nemorálny a nezodpovedný a som presvedčený, že by sme tým nič nezískali.
<P>
Uvedené tvrdenia sa týkajú aj otázky zdroja dodávok a prepravných trás. Ani v tejto oblasti neexistuje len jedna odpoveď. Každý, kto verí, že sa môže jednoducho spoľahnúť na rozpravu o plynovodoch sa, samozrejme, mýli. Ak totiž chceme byť menej závislí, musíme si zachovať otvorené rôzne možnosti vrátane LNG a začať sa nimi zaoberať. Otázka potom znie, a je to veľmi dôležitá otázka, ako zabezpečíme sprístupnenie potrebného kapitálu na realizáciu požadovaných projektov. Aký zmysel majú veľkolepé plány, ak do nich nik nechce investovať?
<P>
Spôsob, akým plníme svoju energetickú politiku a ako pristupujeme k tým, od ktorých očakávame investície do projektov, je preto dôležitý. Musíme povzbudiť spoločnosti. Musíme zabrániť presvedčeniu, že môžeme všetko uskutočniť a vopred stanoviť každý najmenší detail. V zime minulého roka fungovalo mnoho riešení bez toho, aby bolo prijaté akékoľvek politické rozhodnutie, pretože rozumní ľudia múdro spolupracovali na rôznych miestach a preto, lebo Komisia konala ako prínosný sprostredkovateľ.
<SPEAKER ID="082" NAME="Marita Ulvskog" AFFILIATION="S&amp;D">
(SV) Vážený pán predsedajúci, je, samozrejme, neprijateľné, aby ľudia v Európe boli uprostred zimy bez energie, alebo aby boli nútení prísť o zamestnanie, lebo priemyselné odvetvia, v ktorých pracujú, nie sú schopné platiť vysoké ceny za energiu a sú tak nútené ľudí prepúšťať, alebo dokonca zatvoriť svoju prevádzku.Je preto mimoriadne dôležité, aby sme prijímali rozumné rozhodnutia s cieľom zabezpečiť dodávky energie.
<P>
Požiadavky veľkých potrebných projektov infraštruktúry musia byť zároveň jasne stanovené, pokiaľ ide o vplyv na životné prostredie a nezávislosť krajín. Členské štáty nesmú byť postavené do situácie, v ktorej im hrozí, že budú vydané napospas inému štátu. Analýzy vplyvu na životné prostredie musia uskutočniť spoľahlivé a nezávislé orgány ešte pred začiatkom realizácie veľkých projektov.
<P>
Týka sa to, samozrejme, všetkých označených veľkých projektov. Rada by som však spomenula najmä oblasť Baltského mora, ktoré je veľkým a vnútrozemským morom. Potrebujeme analýzy a rozhodnutia, ktoré zabezpečia, že Baltské more sa nezmení na mŕtve more, pretože my v Európskom parlamente nemáme primerane dlhodobý pohľad a naše požiadavky pri prijímaní rozhodnutí neboli dostatočné. Dlhujeme to našim deťom a vnúčatám.
<SPEAKER ID="083" NAME="Adina-Ioana Vălean" AFFILIATION="ALDE">
Vážený pán predsedajúci, každý si želá energetickú bezpečnosť, prečo ju teda nemáme? Možno preto, že existuje 27 interpretácií toho, čo energetická bezpečnosť znamená.
<P>
Ja tomu, okrem iného, rozumiem ako diverzifikácii zdrojov a zbaveniu sa plynovej závislosti od Ruska. Dôkaz nemusíme hľadať dlho. Stačí si všimnúť niektoré členské štáty, ktoré tým, že sú príliš ďaleko od Ruska nato, aby mali plynovod, nemajú problémy súvisiace so závislosťou.
<P>
Domnievam sa, že by sme sa mali sústrediť na LNG, vývoj technológií, výstavbu terminálov LNG a dovoz plynu z celého sveta. Mali by sme tiež prispieť k vytvoreniu svetového trhu pre LNG, ako je to v prípade ropy a komodít.
<P>
Pokiaľ ide o plynovod Nabucco, domnievam sa, že návrh projektu by mal byť rýchlo zmenený s cieľom zohľadniť plyn z rôznych zdrojov a vziať do úvahy kratšiu trasu, ktorá by mohla viesť z Gruzínska, Ukrajiny, pod Čiernym morom do Rumunska. Stačí si pozrieť mapu.
<P>
Skutočnosť, že členské štáty rôzne interpretujú výraz energetická bezpečnosť, alebo majú v tejto oblasti rôzne záujmy, sa prejavuje aj tak, že niektoré krajiny zapojené do projektu Nabucco sa tiež angažujú v projekte South Stream, a tým znižujú dôveryhodnosť projektu Nabucco a šance pre vytvorenie spoločnej európskej energetickej politiky. Projekt South Stream nepochybne znamená zvýšenie závislosti od ruského plynu.
<SPEAKER ID="084" NAME="Paweł Robert Kowal" AFFILIATION="ECR">
(PL) Keď sledujem svojich kolegov rečníkov, pýtam sa, či sú občania Európskej únie odsúdení na to, aby iba počúvali naše slová. Mohli sme si to vyskúšať v januári tohto roka počas energetickej krízy. Napokon prijímame uznesenia, pretože sa všetci domnievame, že Únia si nevie poradiť s otázkou energetickej bezpečnosti. Pán komisár, okrem toho si uvedomujeme, že členské štáty EÚ sa menej zaujímajú o projekt Nabucco, hoci so všetkými energetickými projektmi to tak nie je. Na severe sa realizuje projekt Nord Stream, ktorý je veľmi vážnym krokom proti spoločnej zahraničnej politike. Na juhu máme projekt South Stream. Do tohto projektu sa členské štáty EÚ tiež snažia zapojiť. Pokiaľ však ide o projekt Nabucco, počujeme iba sľuby. Nie je však dostatok financií ani politickej podpory.
<P>
Kým rokujeme o tejto otázke v Štrasburgu, miešačky betónu dorazili na brehy Baltského mora, aby pracovali na projekte Nord Stream. Chcel by som vedieť, či môžem podporovateľov Lisabonskej zmluvy vziať za slovo, najmä v súvislosti s tým, či po ratifikácii zmluvy, prestanú podporovať projekty Nord Stream a South Stream. Nabucco sa môže ukázať ako vynikajúci krok smerom k zaručeniu energetickej bezpečnosti. Ak budeme naďalej iba vydávať vyhlásenia, neskôr, v budúcich energetických krízach, keď pošleme občanom EÚ pamflety s našimi uzneseniami, spália ich.
<SPEAKER ID="085" NAME="Gabriele Albertini" AFFILIATION="PPE">
(IT) Vážený pán predsedajúci, dámy a páni, súhlasím s pánom komisárom Piebalgsom. Jeho posledné vyhlásenia potvrdzujú, že projekt South Stream nie je konkurenčným voči projektu Nabucco, ale ďalším prínosom k diverzifikácii zdrojov dodávok energie Európy. Energetická bezpečnosť Európy je založená na rôznorodosti zdrojov, trás a dodávateľských krajín.
<P>
Pri nulovom raste sa úroveň budúceho dopytu po plyne odhaduje na dodatočných 100 až 150 miliárd m3 do roku 2020. Na základe uvedených predpokladov je nevyhnutné vytvárať rôzne možnosti. Projekt South Stream nie je alternatívou k projektu Nabucco, ale ho v skutočnosti dopĺňa. Komisia považuje južný koridor za súbor projektov vrátane projektov Nabucco, South Stream a prepojenia Turecka, Grécka a Talianska (ITG). Rozprava namierená proti Rusku je preto v rozpore s tým, čoho svedkami budeme o niekoľko rokov.
<P>
Európsky parlament musí vyzvať na praktický prístup a navyše na jednotnosť rozhodnutí, ktoré už Európska únia v podstate prijala v rámci plánu hospodárskej obnovy Európy, rozhodnutia č. 1364/2006/ES Európskeho parlamentu a Rady, ktorým sa ustanovujú usmernenia pre transeurópske energetické siete a v rámci druhej stratégie energetickej bezpečnosti.
<P>
Diverzifikácia zdrojov, trás a dodávateľských krajín je skutočným pilierom politiky energetickej bezpečnosti Európy, a ak si nevšímame politické a hospodárske záujmy rôznych najviac zainteresovaných krajín, problematika South Stream-Nabucco sa musí analyzovať realisticky, nie cez zavádzajúcu prizmu ideológie, ale s jasnou predstavou toho, čo je potrebné vykonať.
<SPEAKER ID="086" NAME="Anni Podimata" AFFILIATION="S&amp;D">
(EL) Vážený pán predsedajúci, pán komisár, ak máme riešiť problém našej energetickej bezpečnosti spoľahlivým a reálnym spôsobom, potrebujeme globálnu stratégiu, ktorá je reakciou na nevyhnutnosť diferencovať zdroje energie a prijať spoločné pravidlá v súvislosti s tranzitnými krajinami, pretože naša závislosť od jedného zdroja energie je taká nesprávna ako naša závislosť od jednej tranzitnej krajiny.
<P>
Potrebujeme preto vytvoriť rovnováhu, ktorú nezískame prístupom k Rusku z obdobia studenej vojny. Aj tak od neho sme alebo budeme energeticky závislí. Rovnováhu nezískame ani podporou jedného alternatívneho plynovodu, konkrétne plynovodu Nabucco, v čase, keď stále prevláda neistota o jeho dodávateľskej kapacite a politických a hospodárskych podmienkach v krajinách na brehoch Kaspického mora na Kaukaze.
<P>
Pokiaľ ide o projekt Desertec, súhlasím s mnohými vznesenými námietkami a chcem doplniť, že strategický cieľ Európskej únie musí spočívať v našom postupnom získavaní nezávislosti od dovozov energie, a nie v nahrádzaní dovezeného zemného plynu dovezenou elektrickou energiou z obnoviteľných zdrojov.
<P>
Ak sa naozaj chceme stať v energetickej oblasti sebestačnými a nezávislými v dlhodobom výhľade, musíme podporovať energetickú účinnosť a čo najlepšie využívať obnoviteľné zdroje energie jednotlivých členských štátov.
<SPEAKER ID="087" NAME="Toine Manders" AFFILIATION="ALDE">
- (FR) Vážený pán predsedajúci, pán komisár, dámy a páni, chcel by som vám zablahoželať k vášmu integrovanému prístupu k tomuto návrhu. Táto diverzifikácia je veľmi dôležitá a tiež by som rád nadviazal na slová svojho kolegu pána van Baalena najmä o tom, že musíme vziať do úvahy všetky formy energie vrátane jadrovej. Na základnej škole som sa však naučil, že slnko je zdrojom všetkých energií a som presvedčený, že v budúcnosti sa musíme sústrediť na slnko.
<P>
Pokiaľ ide o diverzifikáciu, riešenie nesmie spočívať len v druhoch energie, ale aj v dodávateľoch. Mnohí z vás spomínali Rusko. Doteraz nás Rusko vždy zásobovalo, keď sme o to požiadali, ale v budúcnosti bude dôležité získať viac dodávateľov. Ďalej, ako môžme zaručiť energetickú bezpečnosť? Môžeme ju zaručiť iba vtedy, ak dostaneme svoje dodávky energie cez siete, a som presvedčený, že našou najdôležitejšou úlohou v nasledujúcich rokoch - rokovali ste o niekoľkých prekážkach, Nabucco, Desertec - bude vybudovať integrovanú sieť, v ktorej zapojené krajiny, všetky členské štáty EÚ, ťahajú za jeden koniec a sú tiež ochotné uskutočňovať energetickú politiku integrovaným spôsobom. Môžete požiadať o peniaze finančníkov v inštitúciách, súkromných investorov, ale som presvedčený, že musíte okamžite začať budovať integrovanú sieť, druh "supersiete", akúsi indukčnú slučku, aby bol dosiahnuteľný každý konečný užívateľ v Európe.
<SPEAKER ID="088" NAME="Jean-Pierre Audy" AFFILIATION="PPE">
(FR) Vážený pán predsedajúci, energia nepredstavuje oblasť, v ktorej má Európska únia súdnu právomoc. Pán Piebalgs, blahoželám k celému vášmu úsiliu.
<P>
Energia a prístup k nej spôsobujú vojnu, niekedy ozbrojenú, niekedy politickú, inokedy hospodársku. V súvislosti s plynom vypukne plynová vojna. Nebudeme navyše vedieť, či plyn je jej príčinou alebo dôsledkom, budeme však svedkami plynovej vojny.
<P>
Poznáme číselné údaje. V krajinách Kaukazu sú zásoby na dve storočia. V Rusku na jedno storočie. V severnej Afrike na pol storočia. V oblasti Baltského mora na pol storočia a v Európe na 20 rokov. Musíme sa preto pripraviť na dovoz plynu.
<P>
Áno, pán komisár, Nabucco je dôležitý projekt a musíme ho podporovať, ale musíme finančne a politicky podporiť všetky rôznorodé zdroje dodávok energie, projekty Nord Stream a South Stream, zo severu a juhu.
<P>
Musíme sa tiež spoľahnúť na naše priemyselné spoločnosti, ktoré sú kompetentné, konajú spravodlivo a majú etický kódex. Nebuďme však naivní. Pán komisár, naliehavo vás vyzývam, aby ste okamžite preskúmali návrhy niektorých členských štátov, na základe ktorých by sme mali mať funkčný európsky nástroj na prijímanie opatrení na trhu s plynom, to znamená, vytvoriť európsky centrálny úrad pre nákup plynu, teda pre to, čo navyše robíte pre Kaukaz prostredníctvom Kaspického rozvojového združenia.
<P>
V súvislosti s projektom Desertec by som vám rád zablahoželal. Poznáme číselné údaje. Na ploche 1 km2 púšte sa získa 1,5 milióna barelov ropy. Je to vynikajúci projekt pre euro-stredozemskú oblasť. Vieme, že 0,3 % púští na planéte by mohlo zásobiť energiou celý svet.
<P>
Vieme, že svoje energetické problémy vyriešime ľudskou vynaliezavosťou a pomocou vedy, avšak etickým a morálnym spôsobom.
<P>
Pán komisár, robíte svoju prácu dobre, pretože vidíme Európu, ktorá dosahuje výsledky, Európu, ktorá chráni, a Európu, ktorá koná. Dobrá práca a pokračujte, prosím. Budete mať podporu Európskeho parlamentu.
<SPEAKER ID="089" NAME="Justas Vincas Paleckis" AFFILIATION="S&amp;D">
(LT) Plynovod Nabucco by umožnil, aby bola Európa silná a cítila sa bezpečne. Nie všetky krajiny v kaspickom regióne však kráčajú cestou demokracie a nie všetkým je možné dôverovať. Mnoho závisí od vzťahov s Tureckom. Aj keď v tejto chvíli neexistuje pre túto krajinu perspektíva otvorenia dverí pre členstvo v EÚ, nesmieme ju odmietať a vzbudzovať v nej protieurópske nálady. Projekt Desertec je predovšetkým významný v tom, že ukazuje do budúcnosti. V rámci diskusie o energetickej bezpečnosti sa venuje príliš málo pozornosti obnoviteľným zdrojom energie a najmä energetickej účinnosti. Som rád, že práve toto dnes pán komisár zdôraznil. Mali by sa vytvoriť finančné a ekonomické mechanizmy na úrovni EÚ, ktoré by povzbudili členské štáty EÚ a jednotlivé spoločnosti k úspore energie a prechodu k najnovším a najčistejším technológiám. Toto by bolo skutočným prínosom k energetickej bezpečnosti a boju proti zmene klímy.
<SPEAKER ID="090" NAME="Arturs Krišjānis Kariņš" AFFILIATION="PPE">
(LV) Vážený pán predsedajúci, pán komisár, ako lotyšský politik si veľmi dobre uvedomujem, čo znamená pre štát energetická závislosť. Aj napriek tomu, že Lotyšsko napĺňa približne jednu tretinu svojich energetických potrieb z vlastných obnoviteľných zdrojov, zvyšné dve tretiny našej energetickej súvahy pochádzajú predovšetkým z jedného dodávateľského štátu, Ruska. Ako malá krajina, vo veľkej miere závislá od dodávok energie, veľmi dobre rozumieme tomu, aká nákladná môže byť táto závislosť pre konečných spotrebiteľov, pokiaľ ide o cenu, a pre krajinu ako celok, pokiaľ ide o prípadnú politickú zraniteľnosť. Energetická súvaha každého členského štátu Európskej únie je iná, ale všetkých nás znepokojuje jedna a tá istá otázka, bezpečnosť dodávok energie. Bezpečnosť dodávok možno dosiahnuť diverzifikáciou zdrojov dodávok, pretože čím viac dodávateľov budeme mať, tým menej závislí budeme od každého jednotlivého dodávateľa. Rusko je dôležitým partnerom pre Európsku úniu v súvislosti s dodávkami plynu. V Európe dovážame celkovo približne jednu štvrtinu celej spotreby plynu z Ruska. Niektoré krajiny, ako napríklad Lotyšsko, sú dokonca celkom závislé od dodávok plynu z Ruska a celková závislosť Európy od dodávok z tejto krajiny každý rok stúpa. Jedným z alternatívnych zdrojov dodávok je navrhovaný plynovod Nabucco, ktorým by sa dodával plyn z krajín Strednej Ázie do Európy cez Turecko. Považujem za veľmi dôležité, aby Parlament osobitne podporil tento projekt, pretože priamo posilní našu spoločnú bezpečnosť dodávok plynu. Plynovod Nabucco je však iba začiatok riešenia otázky našej spoločnej bezpečnosti dodávok plynu. Musíme vytvoriť jednotnú európsku energetickú politiku, ktorou by sa koordinovala naša činnosť v súvislosti so všetkými otázkami energie. Ďakujem vám za pozornosť.
<SPEAKER ID="091" NAME="Edit Herczog" AFFILIATION="S&amp;D">
(HU) Vážený pán predsedajúci, najprv by som rada poďakovala za to, že v tomto Parlamente môžem rozprávať maďarsky, čo mi umožňuje pozdraviť v tomto jazyku pána podpredsedu. Chcela by som začať tvrdením, že keď si všimneme päť minulých rokov, pán komisár Piebalgs sa pravdepodobne stal jedným z najúspešnejších komisárov vďaka vyváženým, perspektívnym politikám, ktoré sme až doteraz prijímali spoločne s Parlamentom.
<P>
V januári na konferencii o projekte Nabucco v Budapešti v Maďarsku komisár Piebalgs prvýkrát uviedol, že Európska únia chce poskytnúť politickú a finančnú podporu projektu Nabucco. Za 3 300 kilometrov plynovodu budeme musieť vynaložiť predpokladanú sumu vo výške približne 8 miliárd EUR. Dve najdôležitejšie úlohy, ktoré máme následne pred sebou, spočívajú v získaní približne 2 miliárd EUR z rozpočtu Európskej únie, a po druhé, vo vytvorení predpokladov, ktoré uľahčia a zjednodušia to, aby projekt získal dôveru za lepších podmienok.
<P>
Pôvodne bolo sľúbených približne 30 miliónov EUR. Potrebujeme si uvedomiť, že musíme pokračovať. Som presvedčená, že o niekoľko mesiacov vynaloží pán komisár všetko úsilie, alebo prenechá prácu novému komisárovi, aby zabezpečil úspech projektu. Všetci si veľmi dobre uvedomujeme, že v prípade hospodárskej krízy nenesú hlavné dôsledky výpadku prúdu a energie domácnosti, ale spoločnosti. Kolegovia poslanci, hovoríme o spoločnostiach, v ktorých naši voliči a občania pracujú. A my ohrozujeme ich príjem tým, že ohrozujeme energetickú bezpečnosť.
<SPEAKER ID="092" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, energetická bezpečnosť je nepochybne základnou prioritou, ktorú musíme posilniť najprv zvýšením energetickej účinnosti a diverzifikáciou dodávateľov, zdrojov a dodávateľských trás, ale najmä podporou energetických záujmov Únie vzhľadom na tretie krajiny.
<P>
Na marcovom zasadnutí Európskej rady sa vyhlásilo, že na to, aby sme splnili ciele v oblasti energetickej bezpečnosti, musíme byť ako Európska únia spoločne, ale aj ako každý členský štát, pripravení zlúčiť solidaritu so zodpovednosťou. Podľa môjho názoru je podstatné, aby bola európska energetická neoddeliteľne spojená so zahraničnou politikou Únie, pretože kým stále tvrdíme, že naše opatrenia zahraničnej politiky budú naozaj účinné, ak budeme postupovať jednotne, to rovnako platí aj pre energetickú politiku.
<P>
O to presne ide. Dovtedy, to znamená dokiaľ nebudeme schopní postupovať jednotne, sa nesmie úsilie mnohých vlád zapojených do zložitých operácií, akou je výstavba plynovodov Nord Stream a South Stream, považovať za postup v rozpore s podporou projektu Nabucco, ale ako súčasť tej istej stratégie, v ktorej sa zlučuje praktický prístup s realistickým postojom, s cieľom uprednostniť záujmy našich občanov.
<P>
Z toho dôvodu s konečnou platnosťou súhlasíme s projektom Nabucco, ale rovnako konečné je naše rozhodnutie podporovať úsilie našich vlád s cieľom zabezpečiť to, aby diverzifikácia dodávok zaručovala blaho našich obyvateľov.
<SPEAKER ID="093" NAME="Silvia-Adriana Ţicău" AFFILIATION="S&amp;D">
(RO) V roku 2008 Európska únia oznámila rekordný obchodný deficit vo výške 242 miliárd EUR, hlavne z dôvodu zvýšenia ceny dovážanej energie. Projekt výstavby plynovodu Nabucco bude viesť cez Turecko, Bulharsko, Rumunsko, Maďarsko a Rakúsko a každoročne poskytne Európskej únii dodávky v objeme 30 miliárd kubických metrov zemného plynu z Kaspického mora. Suma vo výške 200 miliónov EUR vyčlenená na plán hospodárskej obnovy Európy nie je dostatočná. Vyzývame Európsku úniu, aby výrazne zvýšila množstvo vyčlenených finančných prostriedkov. V rámci projektu Desertec sa bude využívať slnečná energia zo severnej Afriky a bude tiež zahŕňať realizáciu stredozemského plánu na zachytávanie slnečnej energie a výstavbu elektrických prenosových sietí, ktoré spoja Európsku úniu s Blízkym východom a severnou Afrikou. EÚ musí investovať viac do diverzifikácie zdrojov dodávok energie. Ako spravodajca pre záležitosti súvisiace s energetickou hospodárnosťou budov, vyzývam EÚ, aby poskytla inovatívne finančné nástroje na podporu investícií do využívania obnoviteľných zdrojov energie a do zvýšenia energetickej účinnosti, najmä pre budovy a v odvetví dopravy.
<SPEAKER ID="094" NAME="Marian-Jean Marinescu" AFFILIATION="PPE">
(RO) Plynovod Nabucco uspokojí veľkú časť dopytu Európskej únie po plyne. Oveľa dôležitejšia je však v tejto súvislosti politická stránka. Zbavíme sa svojej závislosti od jediného zdroja. Krízy, ktoré sa neustále opakujú, upozornili na to, že súčasný stav, s Ruskom ako jediným zdrojom a Ukrajinou ako jedinou tranzitnou krajinou, neposkytuje žiadnu bezpečnosť pre hospodárstvo a občanov Európy. Výstavba nových trás dodávok energie musí byť rovnako dôležitá ako rozvoj vzťahov s Ruskom. K oneskoreniu začiatku projektu Nabucco nanešťastie došlo pre individuálne záujmy niektorých členských štátov. Členské štáty si musia uvedomiť, že prospech z tohto projektu nebudú mať len krajiny, cez ktoré plynovod prechádza, alebo zapojené obchodné spoločnosti, ale všetci občania Európy, ktorých národné vlády musia zaručiť ich blaho a bezpečnosť.
<P>
Chyby, ktoré spôsobili oneskorenie začiatku tohto projektu, sa nesmú opakovať pri zabezpečovaní zdroja plynu. V regióne sú krajiny ako Azerbajdžan, Turkménsko, Kazachstan, Irak a Irán, ktoré chcú naplniť plynovod zo svojich zásob. Komisia musí zopakovať to, čo vykonala pre dosiahnutie medzivládnej dohody, to znamená, zúčastniť sa nasledujúcich rokovaní a čo najskôr dosiahnuť pozitívne výsledky. Ak to nedosiahneme my, spravia to iní a som pevne presvedčený, že to nebude v záujme občanov Európy.
<SPEAKER ID="095" NAME="Francisco José Millán Mon" AFFILIATION="PPE">
(ES) Vážený pán predsedajúci, vzhľadom na závislosť EÚ od zahraničných dodávok energie je ich zabezpečenie otázkou, ktorá musí byť neustále súčasťou vonkajšej politiky EÚ. Všetky predpovede navyše nasvedčujú tomu, že dopyt po energii vo svete sa v nasledujúcich 25 rokoch značne zvýši.
<P>
V Európe musíme znížiť našu vysokú závislosť od ruského plynu, najmä po krízach z posledných rokov. V Rusku je okrem toho vypracovaná jednoznačná stratégia s cieľom zabezpečiť jeho dominantné postavenie v Európe v sektore plynu. Z tohto dôvodu existujú projekty ako Nord Stream, Blue Stream II a tiež South Stream.
<P>
Preto musíme diverzifikovať dodávateľov a trasy. V tom spočíva záujem o plynovod Nabucco, ktorý poskytne prístup k azerbajdžanskému a irackému plynu a tiež k plynu z Turkménska. Tým sa posilnia naše energetické vzťahy so Strednou Áziou, ktorá je čoraz dôležitejším regiónom.
<P>
Mám preto radosť z dohody dosiahnutej v júli, ako uviedol pán komisár, a tiež z jednoznačnej podpory projektu Nabucco zo strany predsedu Barrosa v nedávno predložených politických usmerneniach.
<P>
Viem, že existujú pochybnosti v súvislosti so životaschopnosťou plynovodu Nabucco, ale pochybnosti som mal aj pri ropovode Baku-Tbilisi-Ceyhan, ktorý už funguje.
<P>
Musím zdôrazniť, že aj krajiny okolo južného pobrežia Stredozemného mora majú pri dodávkach plynu do Európy zohrávať dôležitú úlohu. Hlavnou krajinou je Alžírsko, ktoré je dôležitým dodávateľom plynu do našej krajiny a do Talianska. Musíme zabezpečiť rýchle dokončenie prác na plynovode Medgaz. V súvislosti s dodávkami plynu chcem upozorniť aj na krajiny ako Egypt a Líbya.
<P>
Aby som to zhrnul, otázky energie musia byť prioritou v euro-stredozemných vzťahoch a musia byť prospešné pre obidve strany.
<P>
Dámy a páni, Lisabonská zmluva zahŕňa otázku energie ako spoločnú zodpovednosť a ustanovuje, že jedným z cieľov energetickej politiky EÚ bude zaručiť bezpečnosť dodávok energie. To nás naozaj povzbudzuje v tom, aby sme pokračovali v rozvoji čoraz zásadnejšej spoločnej zahraničnej politiky v oblasti energie, ako je to zdôraznené v návrhu uznesenia, ktoré sa má dnes prijať.
<P>
Na záver uvediem, že je to zložitý cieľ, ako to dokazuje náš neúspech v Európe, Európskej únii, pri vytváraní skutočného vnútorného trhu s energiou, pretože nemáme ani potrebné prepojenia. Z tohto dôvodu mám radosť zo záväzkov prijatých v tejto súvislosti v dokumente, ktorý spomínal pán predseda Barroso.
<SPEAKER ID="096" NAME="Rachida Dati" AFFILIATION="PPE">
(FR) Vážený pán predsedajúci, pán komisár, ako práve uviedli moji kolegovia poslanci, z nedávnej plynovej krízy medzi Ruskom a Ukrajinou vyplýva naliehavá potreba zvýšiť energetickú bezpečnosť a nezávislosť Európskej únie.
<P>
Európska únia je stále príliš závislá najmä od dovozu plynu, keďže do roku 2020 bude pravdepodobne musieť dovážať približne 80 % jeho množstva. Táto situácia nemôže pokračovať, pretože v opačnom prípade bude neustále ohrozovať energetickú bezpečnosť Európskej únie. Projekty infraštruktúry vo výstavbe, ktoré ste práve spomínali, sú očividne krokom správnym smerom.
<P>
Od nedávnej plynovej krízy medzi Ruskom a Ukrajinou uplynulo už niekoľko mesiacov. Pán komisár, aká bude situácia túto zimu? Je rozhodne nevyhnutné, aby tí, ktorí zažili nedostatok, a tí, ktorí sa ho v budúcnosti obávajú, poznali spôsob, akým ich Európa bude chrániť pred týmito prípadnými novými krízami.
<SPEAKER ID="097" NAME="Michael Gahler" AFFILIATION="PPE">
(DE) Vážený pán predsedajúci, dámy a páni, zo súčasného uznesenia opäť jasne vyplýva potreba vytvorenia dôslednej európskej zahraničnej politiky aj z hľadiska bezpečnosti dodávok energie.
<P>
V súvislosti s projektmi Nabucco a Desertec sa už dnes povedalo veľa. Pokiaľ ide o diverzifikáciu zdrojov dodávok, rád by som vás upozornil na susediaci región, ktorý sa doteraz vyznačoval stabilitou a spoľahlivosťou v dodávkach pre Európu a ktorý má tiež obrovský ťažobný potenciál a stane sa prístupnejším v dôsledku zmeny klímy. Mám na mysli arktický región. V tejto súvislosti máme na jednej strane existujúcu tradíciu praktickej spolupráce napríklad vrátane spolupráce s Ruskom a na druhej strane EÚ ako taká nie je v súčasnosti v tomto regióne prítomná, na rozdiel od Ruska, Spojených štátov, Kanady a dokonca Číny.
<P>
Aby sme tiež zabezpečili dlhodobé záujmy Európy v tomto regióne, rád by som podporil vypracovanie praktickej, dlhodobej stratégie spolu s partnermi ako Nórsko a Island s cieľom spolupracovať s Ruskom, Spojenými štátmi a Kanadou, a vyvážiť tak rôzne záujmy v tejto oblasti nielen vzhľadom na spoločnú bezpečnosť dodávok, ale aj na problematiku ochrany životného prostredia a prístup k novým dopravným trasám bez ľadu. Týmto spôsobom sa tiež vyhneme prípadným konfliktom, ktoré by inak v tejto oblasti mohli vzniknúť v zhone za zabezpečením stále prístupných energetických zdrojov.
<SPEAKER ID="098" NAME="Bastiaan Belder" AFFILIATION="EFD">
(NL) Vážený pán predsedajúci, Turecko má zohrávať dôležitú úlohu pri znižovaní závislosti Európy od Ruska. Otázka v súčasnosti znie, akú cenu je Európa pripravená Turecku zaplatiť. Turecko medzitým hrá na dve strany a snaží sa získať prospech z projektu Nabucco aj z projektu South Stream. To nie je v záujme Európy. Vyzývam Radu a Komisiu, aby si jednoznačne zvolili projekt Nabucco. Uvedený projekt by priamo znížil našu závislosť od Ruska a vzhľadom na pomalý pokles dopytu po plyne v Európe je v každom prípade úplne nepotrebné vybudovať dve južné dodávateľské trasy. Turecko musí otvorene prejaviť svoj postoj a v plnej miere podporiť projekt Nabucco. Rokovania s Tureckom o tejto téme by sa však mali prísne oddeliť od prístupových rokovaní krajiny. Nemalo by dôjsť k tomu, že Turecko získa vstupenku do Únie výmenou za spoluprácu.
<SPEAKER ID="099" NAME="Lena Barbara Kolarska-Bobińska" AFFILIATION="PPE">
(PL) Európska únia potrebuje dodávateľov, ktorých obchodné činnosti sú transparentné a ktorí si plnia svoje povinnosti. Energetická charta a protokol o tranzite sú snahou o vytvorenie systému založeného na jasných zásadách. Nedávny náznak snahy Ruska odstúpiť od Zmluvy o energetickej charte by sa mal považovať za varovanie. Mala by to byť výstraha pre spoločnosti, ktoré investujú v Rusku, ako aj pre Komisiu. Malo by to tiež povzbudiť Komisiu k tomu, aby čo najskôr prijala opatrenia s cieľom vytvoriť európsky energetický bezpečnostný systém.
<P>
Môžeme iba dúfať, že Rusko dodrží chartu a neprijme žiadne konečné opatrenie. Vnútorný trh Európskej únie s plynom musí fungovať bez akýchkoľvek obmedzení a umožňovať cezhraničné prepojenia a činnosť plynovodných sietí. Európski spotrebitelia plynu nemôžu byť ponechaní napospas monopolom.
<P>
(Predsedajúci prerušil rečníčku.)
<SPEAKER ID="100" NAME="Matthias Groote" AFFILIATION="S&amp;D">
(DE) Vážený pán predsedajúci, pán komisár, dámy a páni, veľmi sa mi páčili dnešné vyjadrenia pána komisára v súvislosti s projektom Desertec. Tento projekt má obrovský potenciál a jeho príťažlivosť spočíva naozaj v tom, že pozostáva z mnohých oddelených malých projektov. Vzniknú tak pracovné miesta a priestor pre environmentálne prijateľnú priemyselnú politiku, o ktorú sa snažíme.
<P>
Mám otázku pre Komisiu. Keď ste hovorili o projekte Desertec, mal som dojem, že váš postoj bol do určitej miery zdržanlivý. Aké konkrétne opatrenia sú naplánované, pokiaľ ide o infraštruktúru sietí, ktorá je obrovským problémom v súvislosti so získavaním obnoviteľných zdrojov energie? Predstava, samozrejme, spočíva v prenose elektrickej energie do Európy prostredníctvom vysokonapäťových vedení jednosmerného prúdu z púští. Aké podporné opatrenia môže Európska komisia v tejto súvislosti prijať? Uvažuje sa už o nejakom riešení v tejto oblasti? Čo môžeme v tejto oblasti očakávať od budúcej Komisie?
<SPEAKER ID="101" NAME="Charles Tannock" AFFILIATION="ECR">
Vážený pán predsedajúci, skupina ECR podporuje potrebu vytvorenia spoločnej politiky vonkajšej energetickej bezpečnosti EÚ založenej na solidarite medzi členskými štátmi. Súbor energetických zdrojov však musí zostať v kompetencii členského štátu. Musíme, samozrejme, diverzifikovať, aby sme sa zbavili nadmernej závislosti od ruskej ropy a ruského plynu, ktorého dovozcom je v súčasnosti dokonca Spojené kráľovstvo, tradične závislé od oblasti Severného mora.
<P>
Musíme vybudovať južný koridor a okrem projektu Nabucco by sme mali prednostne uvažovať nad projektom White Stream, ale aj nad transkaspickou a dokonca transsaharskou trasou ako nad vzrušujúcimi budúcimi vyhliadkami pre Európsku úniu. Potrebujeme väčšie kapacity zásobníkov plynu v Európe a intenzívnejšie spájanie našich plynovodných a elektrických rozvodných sietí. V Spojenom kráľovstve máme veľký záujem aj o nové jadrové elektrárne.
<P>
Vítam investície do obnoviteľných zdrojov energie vrátane investícií do projektu solárnej energie Desertec, ktoré predstavujú boj proti zmene klímy, ako aj diverzifikáciu pomoci. Okrem toho potrebujeme vyššiu energetickú účinnosť, aj keď nedávny zákaz EÚ týkajúci sa klasických žiaroviek je nekompromisný, prehliada zdravotné riziká ortuti pre pokožku a životné prostredie a zbytočne uberá EÚ v mojej krajine na popularite.
<SPEAKER ID="102" NAME="Alejo Vidal-Quadras" AFFILIATION="PPE">
(ES) Vážený pán predsedajúci, prognózy naznačujú, že spotreba plynu sa v Európskej únii zvýši do roku 2030 o viac než 40 % a že naša domáca výroba klesne. Znamená to, že dopyt sa neuspokojí dokonca ani pomocou všetkých v súčasnosti dostupných projektov. V dôsledku toho potrebujeme všetky možné zdroje dodávok a musíme najmä koordinovať všetky kroky členských štátov s cieľom optimalizovať ich prínos k našim spoločným potrebám.
<P>
Projekty South Stream a Nabucco zahŕňajú veľmi dôležité hospodárske, energetické, historické a politické aspekty. Musíme ich veľmi opatrne a s obrovským pochopením zohľadniť a musíme dbať na záujmy a potreby všetkých dotknutých krajín. Mohli by sme vyriešiť mnoho súčasných problémov, keby sme, po prvé, rozhodným spôsobom koordinovali činnosť všetkých členských štátov, keby sme vybudovali viac terminálov na skvapalnený plyn, keby sme zdokonalili fungovanie vnútorného trhu a keby sme, poviem to ešte raz, vystupovali jednotne.
<SPEAKER ID="103" NAME="Derek Vaughan" AFFILIATION="S&amp;D">
Vážený pán predsedajúci, vítam text, ktorý dnes predložili rôzne politické skupiny, a predchádzajúce vyhlásenie pána komisára, predovšetkým uznanie potreby diverzifikácie našej energetickej technológie a zabezpečenia našich dodávok.
<P>
Je však samozrejmé, že neexistuje len jedna možnosť pre zabezpečenie našich dodávok. Musíme zvážiť všetky technológie. Musíme vytvoriť súbor zdrojov vrátane systému CCS a, samozrejme, ja pochádzam z Walesu, ktorý má bohaté zásoby uhlia.
<P>
Musíme tiež zvýšiť energetickú účinnosť. Z tohto dôvodu dom presvedčený, že by sme mali vynaložiť viac prostriedkov z európskych štrukturálnych fondov na opatrenia zamerané na energetickú účinnosť, ale aj na podporu hospodárstva.
<P>
Aj ja by som chcel v krátkosti uviesť dve poznámky. Najprv v súvislosti s projektom Desertec, ktorý považujem za vzrušujúci, ale pri ktorom musíme uznať jeho dlhodobosť. Nie je to rýchle riešenie.
<P>
Po druhé, skladovanie zásob plynu je dôležité, ale znova, musíme pripustiť, že je nákladné a že bude potrebné jeho financovanie.
<P>
Podporujem teda všetky dnes predložené texty, najmä text skupiny S&D, ale uvedené poznámky sú dôležité a uvítal by som stanoviská pána komisára k nim.
<SPEAKER ID="104" NAME="András Gyürk" AFFILIATION="PPE">
(HU) Dámy a páni, v návrhu rozhodnutia je uvedené, že ruská spoločnosť Surgutneftgaz, ktorej vlastníci nie sú zrejmí, získala nedávno väčšinový podiel v maďarskej ropnej spoločnosti MOL. Rád by som o tom vyjadril podrobnejšie. Po uvedenej transakcii som pánovi komisárovi osobne predložil otázku na ústne zodpovedanie. Vo svojej odpovedi uviedol, že našu požiadavku poskytovať európskym energetickým spoločnostiam väčšiu ochranu pred externými akvizíciami, ktorým chyba akákoľvek transparentnosť, považuje za oprávnenú. Je to dobrá správa. Musíme ešte uviesť, že súčasné nariadenia sú na splnenie tohto cieľa nevhodné.
<P>
Nariadenia o transparentnosti však možno ľahko obísť. Z tohto dôvodu žiadame Európsku komisiu, aby ustúpila od svojej pohodlnej pozície nečinného sebapozorovania. V spolupráci s vládami by mala zostaviť právny rámec na poskytovanie účinnej ochrany pred nepriateľskými prevzatiami spoločností. Vážený pán predsedajúci, otvorený trh je spoločným európskym úspechom. Nestaňme sa zraniteľní práve v tejto otázke.
<SPEAKER ID="105" NAME="Ivo Vajgl" AFFILIATION="ALDE">
(SL) Zdá sa, že postup "catch-the-eye" funguje spoľahlivo a som rád, že práve v tomto prípade. Potrebujeme bezpečné a diverzifikované dodávky. Na tom sa všetci zhodneme.
<P>
Domnievam sa však, že v dnešnej diskusii sa príliš venujeme jednej otázke. Varovaniu pred ruskou hrozbou. Touto diskusiou nemôžeme dospieť ku konštruktívnym záverom pre Európu a myslím, že by nám oveľa viac prospelo, keby sme s Ruskom vytvorili partnerstvo.
<P>
Bol by som tiež vďačný, keby nás komisár Piebalgs oboznámil s pokrokom v dialógu o energetickej bezpečnosti, zlepšení vzťahov s Ruskom a o zavádzaní demokratických noriem, pri ktorých by sme chceli, aby im Rusko venovalo väčšiu pozornosť.
<SPEAKER ID="106" NAME="Andrzej Grzyb" AFFILIATION="PPE">
(PL) V septembri 2007 na základe rozhodnutia Európskeho parlamentu a Rady z roku 2006 a okrem iného vzhľadom na problematiku plynovodu Nabucco, bol vymenovaný európsky koordinátor tohto projektu, pán Josias Van Aartsen. V roku 2009 predložil zaujímavú správu, ktorá obsahovala rovnako zaujímavé závery. Jeden z nich sa týkal ťažkostí, ktoré môžu nastať pri výstavbe projektu Nabucco. Túto skutočnosť naznačujú už aj súčasné úrovne financovania.
<P>
Rád by som sa spýtal, či si myslíte, bez ohľadu na vaše osobné záujmy v tejto záležitosti, že vymenovanie koordinátora pre realizáciu projektu Nabucco môže túto realizáciu zefektívniť. Chceme sa tak uistiť, že to, o čom dnes diskutujeme a výstavbu čoho tiež členské štáty vrátane našej krajiny, Poľska, očakávajú, bude mať stopercentnú šancu na uskutočnenie.
<SPEAKER ID="107" NAME="Andris Piebalgs">
člen Komisie. - Vážený pán predsedajúci, bolo by pre mňa zložité reagovať na všetky položené otázky. Rád by som však zdôraznil niekoľko bodov.
<P>
Predovšetkým, cieľom politík v odvetví energetiky je podpora blaha našich občanov a nášho priemyslu. Hľadáme bezpečné dodávky čistej energie za dobrú cenu. Toto je náš prvoradý cieľ.
<P>
Po druhé, keď rokujeme o dohodách v oblasti energetiky nikdy neuzatvárame žiadne postranné dohody. V rámci rozšírenia ani v rámci ľudských práv neexistujú žiadne kompromisy. Vychádzame z toho, že vzájomná závislosť pri dodávkach energie je najdôležitejšia vec a je prínosom pre všetkých, pre dodávateľov, tranzitné krajiny a spotrebiteľov. Trvá istý čas, kým presvedčíme našich partnerov, ale je to jediný spôsob dosiahnutia stability.
<P>
Po tretie, aj keď sa niekedy zdá, že postupujeme pomaly, domnievam sa, že vychádzať z návrhov priemyselných odvetví a podpory pre priemyselné odvetvia má zásadný význam, pretože sme vďaka tomu silnejší. Možno z tohto dôvodu nedosahujeme rýchlosť pretekárskej lode na hladine energetického oceánu, ale smerujeme k stabilite. Ak niečo meníme, máme na to oveľa širší základ. Je to pre nás teda omnoho bezpečnejšie. Všetky projekty boli posúdené z hľadiska nákladovej efektívnosti a budúcej životaschopnosti. Som preto presvedčený, že si to zaslúži našu podporu.
<P>
Ďalšou oblasťou, v ktorej máme slabé miesta a o ktorej neustále diskutujeme, je oblasť vonkajšej energetickej politiky a koherentnosť. Je pravda, že v nej prevláda kontroverzia, alebo aspoň domnelá kontroverzia, a ako komisár by som mal určite radosť z koherentnejšej vonkajšej energetickej politiky.
<P>
Návrh uznesenia sa týka presne tejto otázky, pretože aj keď medzi členskými štátmi neexistuje žiadny prirodzený konflikt, existuje konflikt domnelý. Všetky činnosti členských štátov prospievajú aj Európskej únii. Mali by sme teda pokračovať týmto smerom a naozaj sa pokúsiť vytvoriť systém, v rámci ktorého budeme vystupovať jednotne nielen slovne, ale aj v súvislosti s postojmi, ktoré chceme zdôrazniť. Z tohto dôvodu je druhý strategický prieskum energetickej politiky stále veľmi dôležitý. Všetky poznámky, ktoré sme predložili v druhom prieskume energetickej politiky, sú stále aktuálne.
<P>
Zároveň si v Komisii jasne uvedomujeme, že si nemôžeme dovoliť prejsť od vzájomnej závislosti k závislosti. Z tohto dôvodu podporujeme predovšetkým diverzifikačné projekty ako Nabucco a LNG. Neočakávame, že úplne zmenia náš vzťah vzájomnej závislosti s inými krajinami, ale poskytnú nám dodatočné bezpečnostné rezervy. Takže na tomto pracujeme, ale zároveň určite sledujeme situáciu v oblasti energie.
<P>
Pokiaľ ide o jadrovú energiu, túto možnosť sme odmietli. Prijali sme smernicu o jadrovej bezpečnosti, ale táto otázka sa vo veľkej miere týka jednotlivých štátov a je veľmi citlivá. Som naozaj presvedčený, že z hľadiska Únie by sme mali vychádzať zo spolupráce regulačných orgánov pre jadrovú bezpečnosť a pokúsiť sa vytvoriť bezpečnejší a koherentnejší systém. Pochybujem však, že by sme mohli dosiahnuť viac.
<P>
V neposlednom rade som naozaj presvedčený, že tieto otázky a rozpravy vo veľkej miere pomáhajú pri vytváraní energetickej politiky, ale neexistuje jediný nástroj, ktorý ju ustanovuje. Existuje mnoho nástrojov, ale k tejto rozprave sa vrátime v budúcnosti.
<P>
Srdečne vám za túto rozpravu ďakujem. Veľmi rád odpoviem na otázky vo Výbore pre priemysel, výskum a energetiku alebo v akomkoľvek inom výbore, ktorý by chcel podrobnejšie prediskutovať otázky energie.
<SPEAKER ID="108" NAME="Predsedajúci">
Rozprava sa skončila.
<P>
Dostal som šesť návrhov uznesení, ktoré boli predložené v súlade s článkom 110 ods. 2 rokovacieho poriadku.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="109" NAME="Cristian Silviu Buşoi  " LANGUAGE="RO">
Vítam pokrok dosiahnutý podpísaním dohody v Ankare, ktorou sa začína realizácia projektu Nabucco a protokolu k dohode o začiatku projektu Desertec. Projekt Nabucco sa musí stať prioritou vzhľadom na to, že poskytuje riešenie problému dodávok plynu, ktorý sa v posledných rokoch prehĺbil. Uvedomujem si, že hoci je Nabucco rovnako dôležitým projektom z geopolitického hľadiska, partneri projektu musia tiež mať silné obchodné dôvody na to, aby sa čo najskôr realizoval. Hospodárska kríza, ktorá znížila množstvo finančných prostriedkov, ktoré mali zúčastnené spoločnosti vyčlenené na investície, spolu s niekoľkými neistotami v súvislosti so zdrojmi dodávok pre plynovod, sú prekážky, ktoré musíme prekonať. Suma vo výške 200 miliónov EUR, ktoré na projekt ponúkame, je vítaná. Okrem toho však musíme vylepšiť politické a diplomatické opatrenia s Tureckom a krajinami v regióne, ktorý dodáva plyn. Chcel by som preto vyzvať členské štáty na prejav solidarity, aby sme sa mohli v budúcnosti vyhnúť plynovým krízam podobným tým, ku ktorým došlo v posledných rokoch. Nemôžeme čakať na vstup Lisabonskej zmluvy do platnosti a na dokončenie projektu Nabucco, kým Európania budú v ohrození, že uprostred zimy zostanú bez plynu v dôsledku sporov medzi Ruskom a Ukrajinou.
<SPEAKER ID="110" NAME="Ivailo Kalfin  " AFFILIATION="S&amp;D">
písomne. - (BG) EÚ nanešťastie stále nemá účinnú politiku energetickej bezpečnosti. V posledných rokoch sa uskutočnili prvé kroky týmto smerom. Rád by som k tomu zablahoželal najmä komisárovi Piebalgsovi. Bulharsko k tomu tiež prispelo. Uvedené procesy sú však stále príliš pomalé, predovšetkým v súvislosti s mimoriadne dynamickou aktivitou zo strany Ruska a iných konkurentov.
<P>
Potrebujeme omnoho jasnejšiu a aktívnejšiu politiku, ktorá musí zahŕňať niektoré z nasledujúcich prvkov:
<P>
podporu dokončenia všetkých projektov vrátane dodávky plynu do Európy spolu s projektmi Nord Stream a South Stream, čo môže skutočne zabezpečiť financovanie založené na trhu;
<P>
podporu výstavby nových zariadení, ktoré prispejú k energetickej nezávislosti a zníženiu emisií CO2, najmä elektrární poháňaných jadrovou energiou a obnoviteľnými zdrojmi energie;
<P>
vytvorenie nových pravidiel pre dodávky a tranzit plynu;
<P>
aktívnu politiku voči krajinám Strednej Ázie a Kaukazu s cieľom zabezpečiť Európe kaspický plyn.
<SPEAKER ID="111" NAME="Tunne Kelam  " AFFILIATION="PPE">
písomne. - Táto rozprava sa stala dodatočným dôkazom toho, že EÚ nevyhnutne potrebuje jednotnú energetickú politiku. Niektorí poslanci naliehavo žiadajú Komisiu a členské štáty, aby prijali konkrétne koordinované opatrenia v duchu solidarity a navrhujú postupovať tak, ako keby EÚ už takúto politiku mala. Ich úsilie nemá len politickú a morálnu, ale aj praktickú hodnotu, pretože ako zástupcovia občanov môžu urýchliť vytvorenie spoločnej energetickej politiky. Iní poslanci využívajú absenciu tejto politiky ako ospravedlnenie s cieľom obhajovať dvojstranné dohody s dodávateľmi, ktorí často prehliadajú požiadavky na transparentnosť a spravodlivú hospodársku súťaž, nehovoriac o európskej solidarite. Je to krátkozraký a riskantný prístup, ktorý vyhovuje tým nedemokratickým dodávateľom, ktorých politická stratégia spočíva v rozdelení a oslabení EÚ. Komisia by nemala poskytovať iba politickú a právnu, ale aj finančnú pomoc spoločnostiam zapojeným do úsilia diverzifikovať naše dodávky energie. Aby sme naozaj pokročili smerom ku skutočnej energetickej solidarite, členské štáty by sa mali začať navzájom informovať a informovať Komisiu o ich dohodách s tretími partnermi.
<SPEAKER ID="112" NAME="Petru Constantin Luhan  " AFFILIATION="PPE">
písomne. - (RO) Keďže sme na začiatku nového mandátu, domnievam sa, že jednou z oblastí, v ktorej musí Európsky parlament konať aktívnejšie, je zabezpečenie energetickej bezpečnosti. Vzhľadom na to chcem zdôrazniť dôležitosť projektu Nabucco, ktorý pomôže zaistiť energetickú bezpečnosť Európskej únie, keďže európskym spotrebiteľom zaručí prístup k alternatívnym zdrojom prostredníctvom bezpečnej trasy. Podpis dohody z 13. júla 2009 medzi Rakúskom, Bulharskom, Rumunskom, Tureckom a Maďarskom o projekte Nabucco, ktorým sa vyjadruje politický záväzok partnerských štátov zúčastnených na tomto projekte pokračovať v ich úsilí dokončiť výstavbu plynovodu, vyslal pozitívny signál investorom a krajinám, ktoré dodávajú zemný plyn. Krajiny zapojené do tohto projektu musia spolu s Európskou komisiou naďalej zameriavať svoje úsilie na prilákanie investícií a zabezpečenie spoľahlivých dodávateľov pre plynovod Nabucco.
<SPEAKER ID="113" NAME="Rareş-Lucian Niculescu  " LANGUAGE="RO">
Okrem toho, že Rusko zaujalo prvé miesto na zozname vývozcov plynu, nedávno predbehlo Saudskú Arábiu a stalo sa najväčším vývozcom ropy vo svete. Uvedená situácia kladie Moskvu do mimoriadnej pozície vplyvu, ktorá vyplýva z kontroly týchto zdrojov. Energia je však komoditou, ktorá sa musí riadiť zásadami trhového hospodárstva. Energiu nesmie byť možné využívať ako nástroj politického tlaku. Energetické krízy, ktoré postihli Európu, zdôraznili dôležitosť diverzifikácie zdrojov dodávok energie. Odhalili tiež pridanú hodnotu, ktorú projekt Nabucco v tejto súvislosti ponúka pre celú Európsku úniu. Rumunsko je a zostane dôrazným podporovateľom projektu Nabucco. Rumunsko v skutočnosti podpísalo medzivládnu dohodu o projekte Nabucco v júli spolu s Tureckom, Bulharskom, Maďarskom a Rakúskom. Uzavretie tejto dohody považujeme za úspech a dôležitý krok vpred. Plynovod s veľkosťou a ambíciou projektu Nabucco bude čeliť mnohým problémom skôr, než sa stane skutočnosťou. Jediným riešením odstránenia týchto problémov je pokračovať v uplatňovaní primeraných opatrení.
<SPEAKER ID="114" NAME="Traian Ungureanu  " AFFILIATION="PPE">
písomne. - Veľmi sa snažíme podporiť vypracovanie koherentnej energetickej politiky. Táto politika však existuje a plne sa uplatňuje. Má však jeden malý problém. Nie je to naša politika. Je to politika Ruska. V súčasnosti sa do projektu South Stream zapája francúzska spoločnosť EDF. Predtým Rusi prevzali záujem maďarskej spoločnosti MOL o projekt Nabucco. A predtým rakúsky plynový terminál v Baumgartene ovládla záhadná spoločnosť Centrex. Potrebujeme jasnú európsku energetickú politiku a potrebujeme ju teraz. Toto je možno naša posledná príležitosť spojiť sa na podporu projektu Nabucco. Ak však Rada a Komisia budú naďalej postupovať neutrále, mali by sa pripraviť na veľmi chladné zimy a veľmi horúcu politickú situáciu.
<P>

<SPEAKER ID="115" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, rád by som vás poprosil, aby ste požiadali o ticho v Parlamente, pretože sme dostali správu z Kábulu o veľmi vážnom útoku na medzinárodné mierové sily a posledné neúplné informácie hovoria o šiestich mŕtvych v talianskom kontingente medzi výsadkármi jednotky Folgore.
<P>
Chcel by som vás preto požiadať o minútu ticha v Parlamente, aby sme si spomenuli na tých, ktorí bojujú za presadenie našich ideálov mieru a slobody na celom svete.
<SPEAKER ID="116" NAME="Predsedajúci">
Dámy a páni, ako ste práve počuli od pána Maura, v Afganistane došlo k tragickému incidentu. O život prišlo šesť členov mierových síl. Chcel by som vás poprosiť, aby ste povstali a venovali minútu ticha na znak úcty v súvislosti s týmto tragickým incidentom.
<P>
(Parlament povstal a zachoval minútu ticha.)
