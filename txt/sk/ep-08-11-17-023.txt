<CHAPTER ID="023">
Všeobecné postupy pre spotrebnú daň (rozprava) 
<SPEAKER ID="150" NAME="Predsedajúci">
Ďalším bodom programu je správa pani Astrid Lullingovej v mene Výboru pre hospodárske a menové veci o návrhu smernice Rady o všeobecných postupoch pre spotrebnú daň (2009) - C6-0099/2008 -.
<SPEAKER ID="151" NAME="Astrid Lulling">
spravodajkyňa. - (FR) Vážený pán predsedajúci, pán komisár, dámy a páni, zámerom tohto návrhu smernice, ktorej cieľom je nahradiť smernicu z roku 1992, je predovšetkým uviesť 1. apríla 2009 elektronický dohľad nad pohybom tovarov, ktoré podliehajú spotrebnej dani - známy systém kontroly pohybu tovaru podliehajúceho spotrebnej dani - v súlade s právnymi predpismi.
<P>
Z uvedeného dôvodu je to technické opatrenie, ale zároveň krok na obmedzenie byrokracie, zníženie počtu podvodov a zvýšenie rýchlosti.
<P>
Okrem niekoľkých pozmeňujúcich a doplňujúcich návrhov, ktoré som predložila a ktoré boli prijaté s cieľom zabezpečiť väčšiu súdržnosť pri fungovaní nového systému, s touto časťou návrhu Európskej komisie súhlasíme.
<P>
Výbor pre priemysel, výskum a energetiku vo svojom stanovisku zmenil správu Výboru pre hospodárske a menové veci na omnoho ťažkopádnejší text tým, že prebral veľké množstvo pozmeňujúcich a doplňujúcich návrhov prerokovaných v Rade. Domnievame sa, že týmto krokom sa v skutočnosti nedosiahol nijaký výrazný posun.
<P>
Politická diskusia sa týka inej oblasti. Súvisí s podmienkami pohybu a zdanenia tovaru podliehajúceho spotrebnej dani, predovšetkým alkoholu a tabaku, ktorý kúpili súkromní spotrebitelia. Európska komisia postupovala v tomto prípade rozvážne a predložila text, ktorého základom je posledná judikatúra, to znamená judikatúra, ktorá umožňuje, aby Európania prepravovali tovar podliehajúci spotrebnej dani, ktorý kúpili v členskom štáte inom, než je štát ich trvalého pobytu, bez kvantitatívnych obmedzení pod podmienkou, že bol kúpený na účely vlastnej spotreby.
<P>
Môj návrh a moje stanovisko ako spravodajkyne sú jednoznačné. V plnej miere súhlasím s uvedeným textom Komisie, ktorý je jasne formulovaný, presný a založený na zásadách, ktorými sa riadi vnútorný trh. Niektorí z mojich kolegov, predovšetkým socialisti a liberáli, však cítili povinnosť predložiť pozmeňujúce a doplňujúce návrhy, ktorými by znovu vytvorili daňové hranice podobné tým, ktoré existovali pred rokom 1992, opätovným zavedením orientačných limitov.
<P>
Orientačné limity v teórii znamenajú v skutočnosti kvantitatívne obmedzenia. V dôsledku absencií a z dôvodu nedostatočnej informovanosti niektorých kolegov získali vo výbore väčšinu. Naša politická skupina jednomyseľne prijala rozhodnutie predložiť pozmeňujúce a doplňujúce návrhy zamerané na opätovné zavedenie pôvodných návrhov Európskej komisie. Tento krok považujem za správny. Nechceme sa vrátiť k hraniciam a postupom, ktoré existovali pred vznikom jednotného trhu.
<P>
Naopak, chceme riešenia, ktoré sú prispôsobené súčasnej situácii, vrátane tých, ktoré súvisia s elektronickým obchodom. Naša správa Rade musí byť jasná: nenavrhujte našim spoluobčanom, že nedodržíme acquis communautaire.
<P>
Postoj niektorých socialistov a liberálov, ktorí chcú zrušiť posledné bezcolné predajne na územných hraniciach Európskej únie, sa zdá byť nepochopiteľný. Komisia, nanešťastie, schvaľuje tento krok aj napriek tomu, že tieto predajne v žiadnom prípade nenarúšajú fungovanie jednotného trhu. Ich zrušenie by však viedlo k stratám tisícov pracovných miest, najmä na gréckych hraniciach. Tieto návrhy predkladáme naozaj v správnom čase!
<P>
Najhoršie nás však ešte len čaká. Náhodne vzniknutá väčšina vo Výbore pre hospodárske a menové veci dokonca zamietla môj pozmeňujúci a doplňujúci návrh, ktorý spočíval v zachovaní možnosti nakupovania bez cla pre cestujúcich, ktorých konečnou destináciou je tretia krajina, s cieľom zohľadniť situáciu týkajúcu sa prípojných letov.
<P>
Prečo si nemôžem kúpiť tovar bez cla na letisku odletu, ak cestujem z Luxemburgu do Singapuru cez Frankfurt alebo Paríž? Musím povedať, že je to dosť skľučujúce. Pán predsedajúci, chcem vás informovať, že mám k dispozícii šesť minút, ale nevyužijem tento poskytnutý čas. V tejto chvíli verím v zdravý rozum väčšiny našich kolegov - škoda, že nie sú prítomní - že prijmú riešenie, ktoré je aj v záujme spotrebiteľov a ktoré nebude viesť k opätovnému zavedeniu novej dane a administratívnych prekážok.
<P>
Tí, ktorí budú zajtra hlasovať proti našim uváženým návrhom, budú mať neskôr ťažkosti pri vysvetľovaní tohto kroku svojim krajanom. Môžu sa spoľahnúť na mňa a mojich kolegov, že odsúdime ich spiatočnícke názory.
<SPEAKER ID="153" NAME="László Kovács">
člen Komisie. - Vážený pán predsedajúci, predovšetkým chcem poďakovať spravodajkyni pani Lullingovej a výboru ECON za správu a rýchle spracovanie tohto návrhu, ktorý poskytuje právny základ pre informatizáciu postupov v oblasti spotrebných daní od apríla 2010.
<P>
Členské štáty a Komisia venovali veľa úsilia systému kontroly pohybu tovaru podliehajúceho spotrebnej dani (EMCS). Uvedený systém nahrádza súčasný monitorovací systém pohybu tovaru v papierovej forme novým počítačovým systémom.
<P>
Intenzívnejšie využívanie transeurópskych sietí na komunikáciu medzi obchodníkmi a orgánmi v oblasti spotrebných daní a medzi orgánmi v oblasti spotrebných daní navzájom zníži čas potrebný na splnenie daňovej povinnosti v prípade prepravy tovaru podliehajúceho spotrebnej dani.
<P>
Orgány v oblasti spotrebných daní získajú nevyhnutný nástroj na účinný boj proti podvodom a následne aj na ochranu zákonného obchodovania. Zároveň dôjde k skvalitneniu služieb pre daňových poplatníkov, ktorí budú mať prospech zo zvýšenia právnej istoty a výmeny informácií so svojimi daňovými úradmi v reálnom čase.
<P>
Okrem týchto nových ustanovení prinesie navrhovaná smernica prepracované znenie a aktualizáciu predchádzajúcej horizontálnej smernice o spotrebnej dani z roku 1992. Zjednoduší a zmodernizuje postupy v oblasti spotrebných daní s cieľom obmedziť povinnosti súvisiace so spotrebnými daňami pre obchodníkov, predovšetkým tých, ktorí vykonávajú cezhraničný obchod, bez toho, aby sa to dotklo kontrol týkajúcich sa spotrebných daní.
<P>
Je zrejmé, že v dôsledku návrhu nového a aktuálneho právneho rámca pre spotrebnú daň od Komisie je nevyhnutné prediskutovať viaceré politické otázky obsiahnuté v rámci uvedených právnych predpisov.
<P>
Ide o otázky súvisiace s bezcolnými predajňami na pozemných hraniciach, postavením tranzitných letísk a zachovaním smerných úrovní na rozlíšenie prepravy tovaru podliehajúceho spotrebnej dani na obchodovanie od prepravy tovaru podliehajúceho spotrebnej dani na vlastné použitie.
<P>
Mnoho pozmeňujúcich a doplňujúcich návrhov zo strany Parlamentu už zodpovedá zneniu v súlade s celkovým smerovaním schválenému na stretnutí Rady ECOFIN 4. novembra 2008, alebo má podobný cieľ. Uvedené návrhy sú prijateľné aj pre Komisiu.
<P>
Som preto presvedčený, že návrh môže byť čoskoro prijatý a že včasné uplatňovanie systému EMCS je isté.
<SPEAKER ID="154" NAME="Manuel António dos Santos" LANGUAGE="PT">
Prvú z dvoch minút využijem na to, aby som v krátkosti zdôraznil hlavné zásady svojho stanoviska, ktoré bolo jednohlasne prijaté vo Výbore pre priemysel, výskum a energetiku.
<P>
Uvedené zásady sú tieto: zvýšiť efektívnosť vo výrobe a distribúcii tovaru a služieb, najmä znižovaním byrokracie; zlepšiť existujúce pravidlá a prispôsobiť ich aktuálnym okolnostiam, najmä umožniť vnútroštátnym správnym orgánom použitie monitorovacích postupov založených na riziku; zjednodušiť postupy a zvýšiť transparentnosť obchodu v rámci Spoločenstva zvyšovaním právnej istoty a prostredníctvom spravodlivých pravidiel; nakoniec, systém výberu a vracania spotrebnej dane by nemal vytvoriť diskriminačné kritériá a mal by zabrániť dvojitému zdaneniu.
<P>
Toto boli hlavné zásady stanoviska, ktoré som predložil Výboru pre hospodárske a menové veci v mene Výboru pre priemysel. Rád by som zopakoval, že v rámci Výboru pre priemysel došlo v súvislosti s uvedeným stanoviskom k všeobecnému konsenzu.
<P>
Ako poslanec za Skupinu socialistov v Európskom parlamente musím preto počas svojej druhej minúty povedať, že nerozumiem zisteniu pani Lullingovej v súvislosti s tým, že Skupina socialistov a Skupina Aliancie liberálov a demokratov za Európu - a iba tieto dve skupiny - zaviedli množstvové obmedzenia. Nebola to iba Skupina socialistov a skupina ALDE, keďže prinajmenšom vo Výbore pre priemysel podporil moje stanovisko každý. Ako som sa vyjadril, bolo prijaté jednohlasne.
<P>
Považujem naozaj za neobvyklé, ak návrh neobsahuje množstvové obmedzenia. Vieme totiž, že tento druh cla má rôzne ciele. Prvým je samozrejme daňový príjem, ale okrem toho ide aj o ochranu verejného zdravia. Každá krajina, samozrejme, prisudzuje uvedeným cieľom rozdielnu úroveň dôležitosti.
<P>
Preto sa domnievam, že riešenie, ku ktorému sme dospeli (vymedzenie množstvových obmedzení), je spravodlivé a vyvážené a nezvýhodňuje výrazne žiaden konkrétny štát. Rovnako nepoškodzuje žiaden zo štátov, ktoré majú prirodzene odlišný postoj než štát, ktorý zastupuje pani Lullingová a ktorý si samozrejme vážim. Želanie tohto štátu očividne nemožno uprednostňovať pred všeobecným želaním iných štátov Európskej únie.
<P>
Moja záverečná poznámka v priebehu desiatich sekúnd sa týka toho, že Skupina socialistov samozrejme podporuje vnútorný trh a jeho rozširovanie a nedomnieva sa, že návrhy prijaté vo Výbore pre priemysel alebo Výbore pre hospodárske veci môžu ohroziť fungovanie vnútorného trhu.
<SPEAKER ID="155" NAME="Bill Newton Dunn">
spravodajca Výboru pre vnútorný trh a ochranu spotrebiteľa požiadaného o stanovisko. - Vážený pán predsedajúci, Parlament chráni jednotlivcov, malé organizácie a malé podniky na rozdiel od vlád, ktoré sa chcú vyhnúť nepohodlným veciam. Výbor pre vnútorný trh a ochranu spotrebiteľa je naozaj presvedčený, že predajne na vonkajšej pozemnej hranici by mali byť zachované. Mali by byť lepšie kontrolované a rovnako by sa mala zlepšiť celá ochrana pred cezhraničnou trestnou činnosťou v Európe. Nie je to však dôvod na ich odstránenie.
<P>
Po druhé, pokiaľ ide o námornú a leteckú dopravu, Výbor pre vnútorný trh je pevne presvedčený, že cestujúcim by na základe ich konečnej destinácie, na rozdiel od tranzitnej destinácie, malo byť umožnené nakupovať bez cla, pretože by to pomohlo malým regionálnym letiskám vytvárať zisk. Nemusí to vyhovovať vládam, ale my tento krok dôrazne presadzujeme.
<P>
Posledný a záverečný bod, ktorý chcem uviesť, a je veľmi poľutovaniahodné, že Komisia ho nezahrnula v rámci konzultácie o týchto právnych predpisoch v roku 2006, sa týka odstránenia uvedených výnimiek, ktoré v súčasnosti navrhuje. Prečo ho nezahrnula? Prečo nevykonala hodnotenie vplyvu o potenciálnych následkoch predtým, než uvedený návrh predložila?
<SPEAKER ID="156" NAME="Zsolt László Becsey" LANGUAGE="HU">
Ďakujem, pán predsedajúci. Rád by som zablahoželal Komisii a spravodajcom k ich úsiliu a som presvedčený, že tento elektronický aktualizačný systém bude mať včasný a veľmi kladný účinok.
<P>
Rád by som uviedol dve poznámky. Po prvé, umožnime fungovanie vnútorného trhu. Ak systémy daňovej správy a výmeny informácií budú fungovať správne, som presvedčený, že prenos tovarov na osobné použitie zo strany jednotlivcov nespôsobí veľké škody. Ak niekto niekde po nákupe tovaru na osobné použitie zaplatí spotrebnú daň, potom si veľkoobchodné ceny a čiastočne aj rozdielne sadzby DPH budú v každom prípade navzájom konkurovať.
<P>
Nie je potrebné zaviesť obmedzenia na všetok tovar a je úplne zbytočné vysielať negatívne správy v záujme ochrany pokladníc krajín s vysokými cenami. Bolo by veľmi zvláštne, najmä v schengenskom priestore, keby sme sa museli zaťažovať policajnými alebo colnými kontrolami, keďže vieme, že existujú rôzne iné spôsoby na skenovanie obsahu väčších nákladných automobilov. Nevidím preto zmysel v orientačných zoznamoch.
<P>
Moja ďalšia poznámka spočíva v tom, že tiež podporujem práva občanov, ktorí opúšťajú vnútorný trh, na nákup tohto tovaru pri odchode z územia uvedeného trhu. Pokiaľ ide o cestovanie po súši, nemyslím si, že by sa vytvoril priestor pre rozsiahle pašovanie, alebo že by susedné členské štáty utrpeli obrovské straty, keďže ceny v susedných tretích krajinách sú omnoho nižšie než v členských štátoch EÚ. Takže nemám na mysli vývoz tovaru v priemyselnom meradle.
<P>
Domnievam sa, že to isté sa týka letísk, keďže jednotlivec nemôže preniesť také obrovské množstvá v zapísanej alebo príručnej batožine, že by sme museli zakazovať prenos tohto tovaru na osobné použitie do tretích krajín mimo colnej únie. Pán predsedajúci, ďakujem veľmi pekne za možnosť vyjadriť sa.
<SPEAKER ID="157" NAME="Elisa Ferreira" LANGUAGE="PT">
Vážený pán predsedajúci, pán komisár, dámy a páni, rada by som najprv zablahoželala hlavnej spravodajkyni pani Lullingovej a tieňovým spravodajcom, Benoîtovi Hamonovi a Ollemu Schmidtovi. Z nevyhnutných dôvodov tu dnes môj kolega pán Benoît Hamon nemôže byť prítomný, takže sa budem snažiť tlmočiť jeho stanovisko, ktoré je stanoviskom našej politickej skupiny v otázke, ktorá si zaslúži vašu plnú pozornosť. Zdaňovanie v oblasti spotrebných daní je v skutočnosti citlivá záležitosť.
<P>
V rámci diskusie o spotrebných daniach nesmieme zabúdať na to, že sú uvalené na jasne vymedzený tovar a služby bežnej spotreby: tabak, alkohol a energetické výrobky.
<P>
Návrh Komisie mení a dopĺňa text z roku 1992. Vnútorný trh s týmto tovarom sa odvtedy výrazne zmenil. Tiež je potrebné poznamenať, že nový elektronický systém riadenia a kontroly transakcií je zmenou, ktorú vítame. V súlade s tvrdením pána komisára by uvedená zmena mala zjednodušiť fungovanie systému prevádzkovateľom a daňovým úradom.
<P>
Pokiaľ ide o technickejšie stránky vrátane časových obmedzení na ďalšie predloženie dokumentov, pravidiel poskytovania finančných záruk zo strany prevádzkovateľov atď., návrh Komisie a správa pani spravodajkyne si zaslúžia blahoželanie a súhlas, pretože predstavujú skutočný a užitočný pokrok.
<P>
Avšak pokiaľ ide o spotrebné dane, politický obsah by sa nemal zastaviť na technických stránkach, ako to uviedol môj kolega pán Manuel António dos Santos. Tovar obsiahnutý v uvedenom návrhu je citlivým tovarom. Jeho predaj by nemal podliehať iba vplyvom hospodárskej súťaže. V tejto súvislosti by som sa rada zamerala na dva názorné príklady. Jedným sú smerné obmedzenia pre prevoz tohto tovaru na osobné použitie a druhým sú pravidlá uplatniteľné na predaj cez internet.
<P>
V týchto otázkach vôbec nesúhlasíme s pani spravodajkyňou.
<P>
Pokiaľ ide o alkohol, tabak a tiež palivo, rozdiely v zdaňovaní medzi členskými štátmi sú obrovské, a preto sa tiež líšia maloobchodné ceny. Chcem iba upozorniť, že cena balíčka tabaku sa môže v Únii pohybovať od 1 do 7 EUR podľa týchto značných rozdielov v clách.
<P>
Clá sú spravidla splatné v krajine spotreby, okrem ciel na tovar prevážaný v rámci Európskej únie. Podľa platných pravidiel sa niektoré množstvové obmedzenia musia dodržiavať. Inak sa možno domnievať, že tovar je prevážaný na obchodné účely.
<P>
Cieľom návrhu Komisie je zrušiť tieto množstvové obmedzenia. S týmto konkrétnym aspektom spravodajkyňa pani Lullingová súhlasí. Nesúhlasil s tým Výbor pre hospodárske a menové veci. My sme, naopak, súhlasili so znížením uvedených obmedzení po iniciatíve tieňových spravodajcov Benoîta Hamona a Olleho Schmidta a po mojej iniciatíve.
<P>
Liberalizácia naozaj umožňuje niektorým spotrebiteľom lacnejší nákup tohto tovaru. Nedáva to však zmysel v prípade možných škôd na verejných financiách členských štátov alebo na cieľoch v oblasti verejného zdravia, ktoré majú členské štáty právo chrániť. Nedáva to zmysel ani v prípade možnej podpory rozvoja šedého trhu, čomu by sme sa mali všetci vyhnúť.
<P>
Konečná dohoda vo výbore preto spočívala v zachovaní obmedzení na prijateľnej úrovni, konkrétne 400 kusov cigariet a 45 litrov vína na osobu. Uvedené množstvá sa považujú za množstvá osobnej spotreby. Cestujúcich, ktorí kupujú tento tovar v rámci uvedeného obmedzenia, sa to nebude týkať.
<P>
Z toho istého dôvodu sme proti pozmeňujúcemu a doplňujúcemu návrhu 68 Skupiny Európskej ľudovej strany (kresťanskí demokrati) a európskych demokratov, ktorý obsahuje návrh zdaňovania diaľkového predaja, najmä predaja cez internet, v krajine predajcu, a nie v krajine spotrebiteľa. Je to (neodôvodnené) opačné chápanie všeobecnej zásady, ktorá platí pre zdaňovanie. Uvedený pozmeňujúci a doplňujúci návrh poskytuje priestor rozsiahlemu rozvoju šedého trhu, a preto musí byť v plnej miere zamietnutý.
<P>
Na záver musím spomenúť otázku bezcolných predajní. Medzinárodne uznávaná zásada spočíva v tom, že bezcolné predajne môžu existovať len v prístavoch a na letiskách, aby sa zabezpečila primeraná kontrola a ochrana pred rizikom podvodu alebo zneužitia. Musíme preto ľuďom poskytnúť dostatočné množstvo času na prispôsobenie a z toho dôvodu navrhujeme v mene Skupiny socialistov v Európskom parlamente zaviesť prechodné obdobie pre tie členské štáty, v ktorých stále existujú bezcolné predajne, a umožnili im tak postupne sa prispôsobiť novej situácii. Navrhujeme preto vzdialený dátum 1. január 2017, čo umožní postupné zosúladenie so spoločnými pravidlami.
<P>
Sme presvedčení, že tento návrh je primeraný. Je to prístup, na základe ktorého došlo ku konsenzu. Nie k úplnému konsenzu, ale návrh prijala väčšina vo Výbore pre hospodárske a menové veci. Dúfam, že bude zajtra prijatý v rámci hlasovania na plenárnom zasadnutí.
<SPEAKER ID="158" NAME="Olle Schmidt">
v mene skupiny ALDE. - (SV) Vážený pán predsedajúci, pán komisár, pani Lullingová, opäť sa stretávame v diskusii o tejto otázke. Samozrejme, že to nie je prvý raz, keď medzi pani Lullingovou a mnou dochádza k vzájomnému rozporu nad podobou, ktorú by mala nadobudnúť spotrebná daň v Európe. Je to však pravdepodobne prvýkrát, keď sa mi zdá, že väčšina stojí na mojej strane. Je nebezpečné vopred odhadovať výsledok, ale uvidíme, ako to dopadne.
<P>
V otázke nového technického systému EMCS súhlasíme bez výhrad. Naše názory sa vážne rozchádzajú v citlivej otázke dovozných kvót.
<P>
Ak bude prístup výboru prijatý, Parlament dá najavo svoj záväzok v súvislosti s voľným pohybom tovaru v Európe a podporou cieľa vytvoriť účelnú politiku verejného zdravia. V rámci diskusie o daňových otázkach je vždy potrebné dosiahnuť rovnováhu medzi právomocami členských štátov a tým, čo sa považuje za našu spoločnú zodpovednosť. Ak v hlasovaní presadíme návrh výboru, bude to znamenať, že Európsky parlament odlíši tabak a alkohol od iného tovaru presne tak, ako to už v tomto Parlamente odznelo, a že sa s ním musí zaobchádzať inak. Nie je to, samozrejme, žiadny revolučný krok, keďže mnohí ľudia to tvrdia už dlho.
<P>
Rozhodnutím znížiť orientačné dovozné limity na polovicu a súčasným zachovaním zásady limitu poskytneme členským štátom mnoho priestoru na uskutočňovanie ich vlastnej politiky a spoločné právne predpisy pritom zjednodušia uskutočňovanie cezhraničného obchodu zo strany podnikov a jednotlivcov. Povedané jednoduchšie: Švédsku bude poskytnutý priestor na to, aby uprednostnilo otázky verejného zdravia, kým Luxembursko pani Lullingovej bude môcť pokračovať vo svojej kompaktnej politike nízkych daní. Vnútorný trh nemožno vybudovať na základe alkoholovej turistiky.
<P>
Alkoholizmus a jeho dôsledky nie sú švédsky problém, ako to niekedy počujem. Nedávno sme začuli požiadavky v súvislosti s účinnými opatreniami na boj proti alkoholizmu v Spojenom kráľovstve. Možno by nad tým mali britskí poslanci popremýšľať. Myslím, že je najvyšší čas, aby Európsky parlament zaujal uvážlivejšie stanovisko k týmto otázkam a poskytol členským štátom príležitosť prijať opatrenia na zlepšenie verejného zdravia.
<SPEAKER ID="159" NAME="Zbigniew Krzysztof Kuźmiuk">
v mene skupiny UEN. - (PL) Vážený pán predsedajúci, pán komisár, v mene Skupiny Únie za Európu národov by som rád upozornil na tri veci. Po prvé, zmeny ciel na úrovni Európskej únie by mali podporiť rast výroby a distribúcie tovaru a služieb predovšetkým znížením byrokracie, ale aj zjednodušením uplatňovania kontrolných postupov na základe analýzy rizika pre národné orgány verejnej správy.
<P>
Po druhé, riešenia navrhnuté v tejto smernici spĺňajú uvedené požiadavky. Zjednodušenie administratívnych postupov a elektronický systém výmeny informácií sa pre daňové orgány členských štátov stane nástrojom na dokonalejšie a dôslednejšie uskutočňované kontroly. Po tretie, musíme podporovať riešenia, ktoré predkladá pani spravodajkyňa, o zahrnutí predaja na diaľku tovaru podliehajúceho spotrebnej dani v rámci uvedenej smernice a tiež v rámci režimov s podmieneným oslobodením od dane, uplatňovaním obmedzených záruk v súvislosti so subjektmi, ktoré spĺňajú podmienky dobrého správania a pravidelne využívajú systém záruk.
<SPEAKER ID="160" NAME="Trevor Colman">
v mene skupiny IND/DEM. - Vážený pán predsedajúci, v návrhu Komisie v súvislosti s postupom je v článku 10 uvedené, že "členské štáty môžu [...] stanoviť, že tovar podliehajúci spotrebnej dani, ktorý bol prepustený na spotrebu, je oprávnený na vrátenie [...] spotrebnej dane". Na tomto základe nám pani Lullingová tvrdí, že pokiaľ ide o podmienky vrátenia spotrebnej dane, v návrhu je v rámci všeobecnej zásady ustanovené, že uvedené podmienky stanovujú členské štáty.
<P>
V článku 10 je však ďalej ustanovené: "za predpokladu, že toto vrátenie [...] nepredstavuje dôvod na oslobodenia od dane iné ako oslobodenia uvedené v článku 11". V článku 11 sú uvedené výnimky na diplomatické účely, výnimky v súvislosti s podporou medzinárodných organizácií, pomocou ozbrojeným silám NATO a výnimky v rámci osobitných dohôd s krajinami, ktoré nie sú členmi EÚ. Myslím, že súhlasíte s tým, že všetky uvedené výnimky majú pomerne osobitný charakter a na rozdiel od tvrdenia pani Lullingovej nepodporujú všeobecnú zásadu, že členské štáty majú určovať podmienky vrátenia spotrebnej dane.
<P>
Uvedený návrh neobsahuje výnimky pre členské štáty a na základe toho odporúčam poslancom pozmeňujúci a doplňujúci návrh 54, ktorého cieľom je odstrániť obrovský nedostatok tohto návrhu.
<SPEAKER ID="161" NAME="Margaritis Schinas" AFFILIATION="PPE-DE">
(EL) Vážený pán predsedajúci, rokujeme o ďalšom zvláštnom návrhu Komisie, ktorý nie je ničím iným, než prejavom deštruktívnej politiky. Je návrhom na zrušenie všetkých bezcolných predajní na pozemných hraniciach medzi Spoločenstvom a tretími krajinami.
<P>
Základná otázka znie, prečo? Čo vás, pán komisár, k tomu viedlo? A ak bol tento návrh pripravený, prečo ste ho nepredložili v rámci konzultácie, ktorú ste uskutočnili v roku 2006, a z akého dôvodu ste uvedený návrh nezahrnuli v rámci hodnotenia vplyvu, ktoré ste mali povinnosť uskutočniť v rámci novej zásady lepšej regulácie?
<P>
Musíte nám teda vysvetliť, prečo by sme mali stovkám pracujúcich povedať, že stratia svoju prácu, najmä v tomto zložitom období. Musíte nám vysvetliť, o aký vplyv na vnútorný trh ide a prečo je až taký obrovský, že je nevyhnutné naraz zrušiť všetky predajne na pozemných hraniciach s tretími krajinami. V prípade mojej krajiny, Grécka, tieto predajne fungujú mimoriadne úspešne, bez ťažkostí s podvodnou činnosťou a bez dôsledkov pre vnútorný trh. Parlament a politické skupiny, ktoré súhlasia s uvedeným stanoviskom, musia tiež prijať politickú zodpovednosť za to, že pracujúcim budú vysvetľovať dôvody, pre ktoré chceme zrušiť tieto dobre fungujúce predajne.
<P>
Pokiaľ ide o mňa, ako sa dosť jasne vyjadrila pani Lullingová a ako to bolo jasne uvedené v správe výboru IMCO, nedostali sme presvedčivú odpoveď. Na základe toho sa domnievame, že pre Komisiu je tento návrh akýmsi rozmarným vrtochom. Nedostali sme presvedčivú odpoveď.
<P>
Z toho dôvodu v poslednom okamihu vyzývam, aby sme zajtra hlasovali za pozmeňujúce a doplňujúce návrhy 63, 64 a 65, a zabránili tak tejto deštruktívnej politike opäť raz zbúrať všetko, čo v Európskej únii funguje.
<SPEAKER ID="162" NAME="Katerina Batzeli" AFFILIATION="PSE">
(EL) Vážený pán predsedajúci, pán komisár, predložím konkrétny návrh systému výnimiek pre predajne na pozemných hraniciach.
<P>
Pán komisár, zavádzate všeobecnú výnimku pre predajne na pozemných hraniciach. Táto výnimka znevýhodňuje tieto podniky a má dôležitý vplyv na chod týchto inak dobre fungujúcich predajní, ktoré sú značným prínosom pre národné spoločenstvá a miestnu zamestnanosť.
<P>
V členských štátoch, akým je napríklad Grécko, s dlhými pozemnými hranicami s tretími krajinami tieto predajne už dlho fungujú bez problémov a so ziskom. Na druhej strane, systematické porušovanie kritéria nákupu na vlastné použitie alebo prípady systematického zneužívania a vyhýbania sa daňovej povinnosti vnútroštátne orgány nepochybne kontrolujú. Domnievam sa, že zachovanie bezcolných predajní na pozemných hraniciach by bolo riešením, ktoré je tiež v súlade s vlastnými návrhmi Komisie, kým kontrola ich modus operandi a odstránenie prípadov daňových podvodov by, ako v prípade ostatných predajní, zostali zodpovednosťou prístavov a letísk.
<P>
Preto si myslím, že by sme v nadchádzajúcom hlasovaní mali podporiť pozmeňujúce a doplňujúce návrhy 57, 63, 64 a 65 a v najhoršom prípade tiež pozmeňujúci a doplňujúci návrh 69, ktorý ustanovuje predĺženie obdobia prevádzky týchto predajní do roku 2012.
<SPEAKER ID="163" NAME="Colm Burke" AFFILIATION="PPE-DE">
Vážený pán predsedajúci, vítam správu o všeobecných postupoch pre spotrebnú daň. Rád by som zdôraznil pokrok v otázke nákupnej dane. Ak bude prijatý pôvodný návrh, cestujúci budú môcť nakupovať bezcolný tovar iba na letisku posledného odletu pred odletom z EÚ. V praxi by to znamenalo, že pri ceste z Corku v Írsku do Dubaja cez Paríž by cestujúci mohol bezcolný tovar kúpiť iba v Paríži. Tento krok by ohrozil ziskovosť írskych regionálnych letísk, keďže mnohé tieto letiská sa v súčasnosti spoliehajú na obchodné činnosti ako veľkú časť svojho príjmu. Uvedený krok by nepochybne viedol k strate pracovných miest. Tejto otázke sme sa však už venovali, a preto by som rád zablahoželal pani spravodajkyni k úsiliu, ktoré vynaložila v rámci reakcie na naše obavy.
<P>
Tento postup znamená vítaný pokrok v čase, keď írska vláda zaviedla novú letiskovú daň, ktorá poškodí sužované menšie regionálne letiská a zvýhodní už teraz preplnené dublinské letisko. V tejto súvislosti vyzývam Komisiu, aby vyšetrila zákonnosť tohto opatrenia podľa pravidiel hospodárskej súťaže EÚ. Vítam správu pani Lullingovej a Komisie.
<SPEAKER ID="164" NAME="Peter Skinner" AFFILIATION="PSE">
Vážený pán predsedajúci, keby som bol na mieste pani Lullingovej a žil v Luxembursku, možno by som bol rovnako pevne presvedčený o zbytočnosti orientačných limitov.
<P>
Nanešťastie, žijem na ostrove, na ktorom často dochádza k pašovaniu, a množstvo alkoholu a tabaku, o ktorom ľudia tvrdia, že ho môžu použiť na vlastné konkrétne účely, sa v skutočnosti ďalej predáva prostredníctvom komerčného predaja. Je mi ľúto, že akákoľvek naša snaha o odstránenie orientačných limitov by vyslala signál a správu pašerákom, ktorí hľadajú možnosť ďalšieho predaja alkoholu a cigariet.
<P>
Orientačné limity nemusia spotrebitelia považovať za bezpečné usmernenia, ale sú bezpečné pre deti, ktoré často kupujú alkohol a cigarety predávané pokútnymi obchodníkmi a pašerákmi. Tí prinesú alkohol a cigarety do nášho regiónu na juhovýchode a predávajú ich na uliciach, v uličkách a na sídliskách za lacné peniaze, možno po jednej alebo dvoch cigaretách, ale aj to je dosť na to, aby s tým deti začali.
<P>
Tento obchod je potrebné kontrolovať. Môžeme ho kontrolovať iba zavedením orientačných limitov, aby sme sa mohli dostať k zdroju ľudí, ktorí sa snažia o tento spôsob obchodovania a usilujú sa pašovať tovar za chrbtom našich policajných a colných úradníkov.
<P>
Preto som presvedčený, že orientačné limity treba zachovať. Netvrdím, že tento krok znamená koniec integrácie jednotných trhov, ale určite bude viesť k lepšej predstave sociálnej súdržnosti a sociálneho správania. Colní úradníci, úradníci v oblasti spotrebných daní a policajní úradníci v Spojenom kráľovstve tento krok požadovali. Žiadali o tento krok, pretože poskytuje správnu predstavu množstva, ktoré si ľudia môžu priniesť na vlastné použitie.
<P>
Tabak má životnosť iba šesť mesiacov. Keď teda zastavíte dodávky naložené po strop cigaretami, musíte sa spýtať: Je toto množstvo naozaj určené na osobnú spotrebu, alebo smeruje inam, na ďalší predaj a často predaj deťom?
<SPEAKER ID="165" NAME="Gabriela Creţu" AFFILIATION="PSE">
(RO) Vážení kolegovia, otázka spotrebnej dane a otázka elektronických systémov vymeriavania spotrebnej dane vo všeobecnosti sa zdajú byť technickými záležitosťami, ale slúžia tiež istým dôležitým politickým cieľom. Aby sme ich však mohli používať, musíme zohľadniť osobitnú situáciu v členských štátoch spolu s abstraktnými teóriami. Zároveň musíme zachovať zhodu so všeobecnejšími zásadami politík, ktoré uplatňujeme. Napríklad so zásadou rovnakého zaobchádzania.
<P>
V prípade prijatia návrhu by táto správa spĺňala obidve podmienky. Týka sa to najmä pozmeňujúceho a doplňujúceho návrhu 69, ktorý súvisí so zachovaním bezcolných predajní na colných priechodoch v Únii, ktoré sa nenachádzajú v prístavoch a na letiskách, do roku 2017. Uvedený pozmeňujúci a doplňujúci návrh vylúči znevýhodňovanie medzi tými, ktorí cestujú loďou alebo lietadlom, a tými, ktorí cestujú pozemnou dopravou. Tento stav je úplne nespravodlivý nielen z hospodárskeho a teoretického, ale aj z praktického hľadiska. Ako už bolo uvedené, ponúka zároveň istú výhodu pre obyvateľov pohraničných oblastí. Títo obyvatelia sú vo všeobecnosti hospodársky znevýhodnení, pretože žijú v okrajových oblastiach, ale keby došlo k zrušeniu ich pracovných miest, malo by to pre nich zlé dôsledky.
<P>
Vážení kolegovia, máte vážne dôvody na to, aby ste v zajtrajšom hlasovaní prijali tento pozmeňujúci a doplňujúci návrh. V porovnaní s obrovskými výdavkami, ktoré sme pripravení bez výhrad vynaložiť na záchranu korporácií, bude mať táto výnimka iba minimálne finančné dôsledky.
<SPEAKER ID="166" NAME="Zuzana Roithová" AFFILIATION="PPE-DE">
(CS) Vážený pán predsedajúci, voľný pohyb osôb a tovaru je jedným z vynikajúcich úspechov Európskej únie, ale nefunguje dobre v prípade tovaru podliehajúceho rôzne vysokým úrovniam spotrebnej dane, ktoré sa v jednotlivých členských štátoch líšia. Protikladné názory Komisie, výboru, Európskeho súdneho dvora a spravodajcov v súvislosti s politikami v oblasti množstvových obmedzení ukazujú, že správne riešenie nedosiahneme, pokiaľ budú naďalej existovať rozdiely vo výške daňového zaťaženia. Mrzí ma, že Komisia nevykonala hodnotenie vplyvov, aby sme mohli posúdiť hospodársky význam paralelného trhu. Spoločenský význam, ktorý obmedzuje občanov, azda uznávame všetci. Bola by som rada, keby táto rozprava viedla k zosúladeniu politík v oblasti spotrebných daní z alkoholu a tabaku, okrem iného aj z dôvodu zdravotných rizík. Je pravda, že krajiny s vysokými daňami sa nemôžu pochváliť žiadnym viditeľným úspechom v boji proti alkoholizmu.
<SPEAKER ID="167" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, pán komisár, v kapitole 4 sú uvedené základné ustanovenia a postupy uplatňované v rámci systému kontroly pohybu tovaru podliehajúceho spotrebnej dani. Novým hľadiskom je zavedenie systému a administratívnej dokumentácie v elektronickej forme.
<P>
Na zabezpečenie účinného fungovania počítačového systému by členské štáty mali v rámci svojich vnútroštátnych aplikácií schváliť jednotný súbor a štruktúru údajov, aby sa hospodárskym subjektom poskytlo spoľahlivé rozhranie.
<P>
Prechodné obdobie na prijatie systému kontroly pohybu tovaru podliehajúceho spotrebnej dani v režime s podmieneným oslobodením od spotrebnej dane musí byť stanovené po náležitom posúdení možnosti zavedenia počítačového systému v každom členskom štáte. So zreteľom na uvedené skutočnosti členské štáty a Komisia prijímajú potrebné opatrenia, ktoré umožňujú zavedenie kľúčovej verejnej infraštruktúry na vnútroštátnej úrovni a zaručujú interoperabilitu týchto kľúčov.
<P>
Pán komisár, vzhľadom na spomínanú potravinovú krízu a spoločenský a hospodársky význam európskeho poľnohospodárstva som presvedčená, že musíme dôsledne preskúmať možnosť zrušenia spotrebnej dane z palív používaných v rámci poľnohospodárskych činností, ako aj z energie používanej na čerpanie vody na účely zavlažovania.
<SPEAKER ID="168" NAME="László Kovács">
člen Komisie. - Vážený pán predsedajúci, z diskusií naozaj vyplýva všeobecná podpora hlavného cieľa návrhu Komisie, ktorý spočíva vo vytvorení právneho základu pre informatizáciu postupov spojených so spotrebnou daňou do apríla 2010.
<P>
Chcem zdôrazniť a potvrdiť, že účelom návrhu je zjednodušiť a zmodernizovať postupy spojené so spotrebnou daňou a zlepšiť kontrolu pohybu tovaru podliehajúceho spotrebnej dani. Cieľom je zároveň obmedziť administratívne povinnosti v súvislosti so spotrebnou daňou a znížiť záťaž pre súkromných cestujúcich. V tom spočívali hlavné zásady návrhov.
<P>
Rád by som vyjadril určité postrehy v súvislosti s pozmeňujúcimi a doplňujúcimi návrhmi, ktoré sa týkajú niektorých citlivejších otázok v návrhu.
<P>
Pokiaľ ide o "smerné úrovne", Komisia by mohla súhlasiť so zachovaním smerných úrovní ako nástroja aj napriek tomu, že sme ich nechceli zaviesť alebo navrhnúť. Platné kvantitatívne referenčné hodnoty však musia byť zachované. Nemôžeme prijať zníženie uvedených hodnôt. V porovnaní so smernicou z roku 1993 by to bol krok späť.
<P>
Ďalšou citlivou otázkou je zrušenie bezcolných predajní na pozemných hraniciach. V súvislosti s ňou vám chcem pripomenúť, že tento prístup pochádza už z roku 1960, kedy WCO, Svetová colná organizácia, odporučila zrušiť bezcolné predajne na pozemných hraniciach. Chcem vám tiež pripomenúť, že v roku 2002, po skončení prístupových rokovaní s 10 novými krajinami, boli krajiny ako Slovinsko, Maďarsko a niektoré ďalšie nútené zrušiť svoje bezcolné predajne na pozemných hraniciach. Preto sa domnievam, že navrhované riešenie, ktoré poskytuje veľmi dlhé prechodné obdobie Grécku a Rumunsku, je v porovnaní s prístupom k bývalým novým krajinám pomerne spravodlivé.
<P>
Pokiaľ ide o vrátenie spotrebnej dane malým distribútorom paliva, Komisia dodržiava zásadu, že nesolventnosť konečného spotrebiteľa nemôže byť dôvodom oslobodenia od daňovej povinnosti. Vzhľadom na súčasnú hospodársku krízu a niekedy pretrvávajúce vysoké ceny paliva a s cieľom zabezpečiť distribúciu paliva konečným spotrebiteľom by zároveň malo byť možné, aby členské štáty chránili záujmy malých distribútorov za predpokladu, že uvedené opatrenia nenarúšajú hospodársku súťaž.
<P>
Pokiaľ ide o hodnotenie vplyvu, otázku, ktorú nastolilo mnoho rečníkov, rád by som vám pripomenul, že toto hodnotenie bolo vykonané už v roku 2004. Nepovažovali sme teda za potrebné uskutočniť ho opäť o dva roky neskôr.
<P>
Na záver by som rád poďakoval Parlamentu za jeho podporu a konštruktívny prístup. Vytvorenie právneho základu pre nový systém kontroly pohybu tovaru podliehajúceho spotrebnej dani umožní členským štátom urýchliť ich prípravu na zavedenie uvedeného systému. Predpokladá sa, že systém bude zavedený do apríla 2010. Komisia prijme všetky potrebné opatrenia, aby zabezpečila fungovanie všetkých centrálnych systémov do tohto dátumu a zároveň poskytla podporu a umožnila tak plynulý prechod k novému obchodnému prostrediu bez papiera.
<SPEAKER ID="169" NAME="Astrid Lulling">
spravodajkyňa. - (FR) Vážený pán komisár, veľmi si želáme, aby systém kontroly pohybu tovaru podliehajúceho spotrebnej dani nahradil systém v papierovej forme do apríla 2009 a dúfame, že celá nešťastná rozprava o orientačných limitoch neoddiali prijatie smernice.
<P>
Rada by som pánovi Dos Santosovi povedala, že tieto orientačné limity vôbec nesúvisia so zdravím alebo s Luxemburskom. Rada by som pani Ferreirovej zdôraznila, že v roku 2005 sme v tomto Parlamente prijali správu poslanca za Socialistickú skupinu v Európskom parlamente, pána Rosatiho, v ktorej sme už vtedy podporili zrušenie orientačných limitov. Okrem toho, pán Hamon, ktorý má teraz iné starosti, navrhol vo svojom pozmeňujúcom a doplňujúcom návrhu oveľa vyššie limity než tie v rámci neslávne známeho sociálno-liberálneho kompromisu pripraveného za mojím chrbtom. Pánovi Schmidtovi by som rada povedala, že by sme naozaj nemali spájať témy a riešiť súčasne zdaňovanie a zdravie. Okrem toho miera alkoholizmu je, nanešťastie, priamo úmerná úrovni spotrebnej dane. Čím je sadzba spotrebnej dane vyššia, tým je alkoholizmus v krajinách rozšírenejší. Tieto krajiny môžu, samozrejme, zaviesť ľubovoľnú výšku sadzieb spotrebnej dane. My totiž máme iba najnižšie, nie najvyššie sadzby. Nerozprávajte nám však o politike v oblasti zdravotníctva, keď uplatňujete takéto sadzby.
<P>
Pánovi Skinnerovi by som rada povedala, že pašeráci sa naozaj nezaoberajú úrovňami a orientačnými limitmi. Návrh Komisie navyše obsahuje kritériá na vymedzenie tovaru kúpeného na vlastné použitie, ktoré sú lepšími zárukami než orientačné limity. Týka sa to aj pašovania. Dúfam, že zajtra budeme môcť dospieť k správnemu riešeniu, konkrétne k tomu, ktoré navrhujem.
<SPEAKER ID="170" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
