<CHAPTER ID="017">
Situácia v Guinei (rozprava) 
<SPEAKER ID="172" NAME="Predsedajúci">
Ďalším bodom programu je vyhlásenie Rady o situácii v Guinei.
<SPEAKER ID="173" NAME="Cecilia Malmström">
úradujúca predsedníčka Rady. - Vážený pán predsedajúci, prechádzame k ďalšiemu bodu. Téma, ktorú vážení poslanci predložili a rozhodli sa zaradiť do programu, je veľmi vážna a dôležitá.
<P>
V pondelok 28. septembra bolo v guinejskom Konakry zabitých viac ako 100 ľudí, keď členovia guinejských bezpečnostných síl strieľali do davu demonštrantov. Občania Guiney sa zhromaždili na štadióne v hlavnom meste, aby protestovali proti predpokladanému zámeru dočasného guinejského vojenského vodcu kapitána Moussu Dadisa Camaru kandidovať za prezidenta. Konečný počet obetí je stále neznámy, pretože vojaci zbierali telá, aby znemožnili ich spočítanie vo verejnej márnici. V tomto štádiu nepoznáme skutočný rozmer týchto tragických udalostí. Zranených je údajne najmenej 1 200 ľudí a očití svedkovia oznámili, že vojaci znásilňovali ženy v uliciach Konakry.
<P>
Počas násilného potlačenia bolo niekoľko opozičných vodcov zranených a zatknutých. Tiež nie je známy počet zadržiavaných protestujúcich. Uniformovaní muži prehľadávali domy opozičných vodcov a rabovali obchody. Nasledujúci deň kapitán Camara v televíznom vyhlásení vyjadril sústrasť rodinám mŕtvych a navštívil niekoľkých zranených. Vyhlásil dva dni národného smútku a sľúbil, že násilnosti prešetrí. Dištancoval sa od zabíjania a uviedol, že zložky armády zodpovedné za tento ohavný čin nemal pod kontrolou.
<P>
Európska únia okamžite a rázne odsúdila tieto brutálne a šokujúce udalosti. Nasledujúci deň boli vydané vyhlásenia predsedníctva, vysokého splnomocnenca pána Solanu a komisára EÚ pána De Guchta. Budeme musieť trvať na prepustení zatknutých osôb a dôkladnom prešetrení udalostí.
<P>
Násilie v Guinei odsúdil celý svet. Minulú stredu bola o situácii v krajine informovaná Bezpečnostná rada OSN. Africká únia odsúdila udalosti a rozhodla sa pripraviť správu o prípadných opatreniach, ktoré bude potrebné prijať. Hospodárske spoločenstvo západoafrických štátov (ECOWAS) požaduje plné medzinárodné prešetrenie tejto záležitosti. Ako viete, Parlament odsúdil protiústavnú zmenu moci a vo svojom uznesení z 15. januára 2009 vyzýva k rešpektovaniu ľudských práv a rýchlemu obnoveniu ústavného poriadku. EÚ sa rozhodla otvoriť konzultácie podľa článku 96 Dohody z Cotonou a zastavila prísun rozvojovej pomoci EÚ s výnimkou humanitárnej pomoci a podpory zavedenia demokracie.
<P>
Nie sme sami. Naši medzinárodní partneri konali rovnako ako my. Africká únia a spoločenstvo ECOWAS sa rozhodli pozastaviť Guinei členstvo dovtedy, kým neutvorí demokraticky zvolený parlament alebo vládu. Za spoluúčasti Európskej únie bola vytvorená medzinárodná kontaktná skupina pre Guineu, ktorej predsedá Africká únia spolu so spoločenstvom ECOWAS. V marci sa vojenská chunta dohodla s opozíciou, že voľby sa uskutočnia do konca roku 2009, čo prinieslo nádej na pokojnú a demokratickú zmenu politickej moci. Kapitán Camara prisľúbil, že žiadny z vodcov prevratu sa nebude uchádzať o politickú funkciu. Národná rada pre zavedenie demokracie mala tento proces viesť a pripraviť nevyhnutné úpravy ústavy s cieľom podporiť voľby.
<P>
Čo môžeme teda urobiť, aby sme zabránili ďalšiemu násiliu, a ako môžeme pomôcť obyvateľom Guiney v ich oprávnenej túžbe po demokracii, právnom štáte, mieri a rozvoji? Sú tu tri oblasti, v ktorých môžeme konať. V prvom rade by sme mali udržať a zintenzívniť politický tlak na režim v Konakry, a to najmä prostredníctvom medzinárodnej skupiny. Rozhodnutie kapitána Camaru nekandidovať by umožnilo upokojiť situáciu. Menovanie prezidenta Burkiny Faso pána Blaiseho Compaorého do funkcie sprostredkovateľa v tejto kríze, ktorý vystupuje v mene spoločenstva ECOWAS a medzinárodnej kontaktnej skupiny, je veľmi pozitívnym znamením. Európska únia privítala toto menovanie prostredníctvom svojho predsedníctva. Veríme, že sprostredkovanie prispeje k bezpečnému, pokojnému a trvalému riešeniu situácie v Guinei.
<P>
Po druhé, mohli by sme sa podrobnejšie zaoberať cielenými sankciami voči osobám zodpovedným za násilie. Tento prístup budeme musieť zosúladiť s Africkou úniou a ostatnými medzinárodnými a bilaterálnymi partnermi. Pripravované stretnutie ministerskej trojky EÚ - Afrika v Addis Abebe, ako aj stretnutie týkajúce sa situácie v Guinei, ktoré sa bude konať 12. októbra v Abuji, budú v tomto smere dôležité.
<P>
Po tretie, mali by sme aj naďalej poskytovať humanitárnu pomoc civilnému obyvateľstvu a podporovať proces zavedenia demokracie. Tento proces bude však závisieť od vierohodnej snahy guinejských orgánov zodpovedných za prechod k demokracii znovu sa angažovať v mierovom a konštruktívnom dialógu, a to s jasným záväzkom vyhýbať sa ďalšiemu násiliu a rešpektovať ľudské práva a politické slobody občanov. Nebudeme šetriť úsilím pomôcť guinejskému ľudu v tomto rozhodujúcom momente. Sme pripravení podporovať návrat civilnej, ústavnej a demokratickej vlády prostredníctvom slobodných a transparentných volieb. Nabádame všetky zúčastnené strany v Guinei, aby sa vyhýbali násiliu a podporili prechod k mieru a demokracii.
<SPEAKER ID="174" NAME="Filip Kaczmarek" LANGUAGE="PL">
Vážený pán predsedajúci, pani Malmströmová, kríza v Guinei je podľa môjho názoru príznakom širšieho problému, ktorý sa, žiaľ, vyskytuje v mnohých afrických krajinách. Týmto problémom je labilnosť demokratických inštitúcií, ako aj zaostalosť a niekedy dokonca i deficit mechanizmov, ktoré sú charakteristické pre vyspelé občianske spoločnosti. Je to dôležité pre Európu, a to nielen preto, že svojim hodnotám pripisujeme veľký význam, ale aj z čisto pragmatických dôvodov.
<P>
Dosť často diskutujeme o účinnosti rozvojovej spolupráce. Je to pochopiteľné, pretože sme najväčším poskytovateľom tejto pomoci a musí nás zaujímať jej účinné využitie. Musíme si však uvedomiť skutočnosť, že pokrok v účinnosti nedosiahneme, pokým krajiny, ktoré rozvojovú spoluprácu využívajú, nebudú schopné poskytnúť minimálne záruky opodstatneného využitia tejto pomoci. Skutočnosť je však taká, že podobné záruky sa ťažko vytvárajú bez demokracie a občianskej spoločnosti.
<P>
Včera pán Camara obvinil Francúzsko, že prerušením vzťahov s Guineou ponižuje Afričanov. Nie je to pravda. Francúzsko neponížilo Afričanov. Je to sám pán Camara, kto ponížil svojich krajanov a Afričanov. Ponížil ich, lebo dopustil zabíjanie a dopustil znásilňovanie. Reakcia Francúzska a francúzskej vlády bola opodstatnená a primeraná a naše stanovisko by malo byť rovnako rázne i prísne.
<P>
Je to paradox, ale je to celkom pochopiteľné. Nemôžeme nechať brutálne činy v Guinei bez reakcie. Musíme požadovať, aby bolo používanie násilia zastavené. Podobne ako pani Malmströmová si myslím, že misia prezidenta Burkiny Faso je skutočne opodstatnená a želám mu veľa úspechov. Dúfajme, že bude účinná. Mali by sme podporiť aj Africkú úniu, ktorá avizovala uloženie sankcií v prípade, že nedôjde k obnoveniu občianskej vlády.
<P>
Vieme o záväzku Švédska v oblasti procesu budovania demokracie. Vieme, že práve ten je skutočnou prioritou predsedníctva v oblasti rozvojovej politiky. Tiež vieme, že švédska vláda má v tejto oblasti skúsenosti a zaznamenala v nej úspechy. Preto dúfam a verím, že aj v takom ťažkom a extrémnom prípade, ako je Guinea, bude tento záväzok účinný a prinesie pozitívne výsledky.
<SPEAKER ID="175" NAME="Patrice Tirolien" LANGUAGE="FR">
Vážený pán predsedajúci, znepokojujúci vývoj týkajúci sa politickej situácie a bezpečnosti v Guinei si vyžaduje ráznu reakciu Európskej únie. Ako viete, dňa 28. septembra 2009 vojenské zložky guinejskej vlády krvavým spôsobom potlačili mierovú demonštráciu zjednocujúcu všetky opozičné strany, pričom usmrtili 157 a zranili viac ako tisíc ľudí, z ktorých niektorí zažili zvlášť ohavné činy znásilnenia a zmrzačenia. Guinejská republika je krajinou, ktorá od získania nezávislosti v roku 1958 prešla dvomi diktátorskými režimami. Je čas skoncovať s touto pekelnou špirálou.
<P>
Európska únia, jej členské štáty a inštitúcie už 28. decembra 2008 odsúdili štátny prevrat Moussu Dadisa Camaru. Rada potom uplatnila článok 96 Dohody z Cotonou, aby s guinejskými úradmi vytvorila plán, ktorý mal slúžiť ako rámec pre zavedenie demokracie. Zoznam opatrení zahŕňal najmä zorganizovanie slobodných a transparentných volieb v priebehu jedného roka a záväzok, že členovia Národnej rady pre demokraciu a rozvoj (CNDD), a to hlavne Moussa Dadis Camara, nebudú v týchto voľbách kandidovať.
<P>
Rozhodnutie kapitána Camaru odložiť voľby na jar roku 2010, ako aj jeho odmietnutie otvoriť otázku svojho kandidovania na post guinejského prezidenta naznačili blížiacu sa situáciu s jej súčasným vystupňovaním. Cieľom demonštrácie, ktorá bola 28. septembra krvavo potlačená, bolo práve vyzvať chuntu, aby svoje záväzky dodržala. Reakcia súčasnej vlády v Konakry celkom jasne odhaľuje jej skutočné úmysly: odstrániť všetky formy demokratickej opozície s cieľom zachovať si moc.
<P>
Medzinárodné spoločenstvo vo svojej reakcii jednohlasne odsúdilo tieto násilné činy a guinejský režim. Pobúrenie nad masakrou nedávno viedlo Výbor Európskeho parlamentu pre rybné hospodárstvo k rozhodnutiu odmietnuť, a to oprávnene, hlasovať za dohodu o rybolove medzi Európskou úniou a Guineou.
<P>
Pokiaľ ide o posledné udalosti, Európsky parlament by chcel dnes vedieť, aké rozhodnutia plánuje Rada prijať s cieľom riešiť túto situáciu. V prvom rade, má Rada v úmysle presadzovať vytvorenie medzinárodnej vyšetrovacej komisie, ktorá sa bude zaoberať udalosťami z 28. septembra? Čo zamýšľa Rada urobiť s cieľom zaistiť, aby Národná rada pre demokraciu a rozvoj (CNDD) dodržiavala svoje záväzky, a teda čím skôr zorganizovala slobodné a transparentné voľby bez účasti Moussu Dadisa Camaru alebo iného člena CNDD? Čo sa týka článku 96 Dohody z Cotonou, aké opatrenia má Rada v úmysle prijať proti guinejskej chunte? A nakoniec, aké konkrétne záväzky prijala Rada na podporu rôznych iniciatív zo strany Hospodárskeho spoločenstva západoafrických štátov (ECOWAS), Africkej únie a medzinárodnej kontaktnej skupiny pre Guineu?
<SPEAKER ID="176" NAME="Niccolò Rinaldi" LANGUAGE="IT">
Vážený pán predsedajúci, pani Malmströmová, dámy a páni, v prvom rade by som chcel vyjadriť sústrasť obetiam v Konakry, a to v mene Skupiny Aliancie liberálov a demokratov za Európu, ako aj v mene 30 afrických poslancov v sieti liberálnych demokratov AKT - EÚ, s ktorými sme sa minulý týždeň stretli, aby sme, okrem iného, diskutovali o situácii v Guinei spolu s predsedom guinejskej liberálnej strany - strany, ktorú, žiaľ, násilie priamo zasiahlo.
<P>
Pokiaľ ide o ďalšie kroky, ktoré treba urobiť, v súvislosti s určitými oblasťami, o ktorých sa už zmienilo švédske predsedníctvo, máme nasledujúce požiadavky: po prvé, aby sme spolu s partnermi z Africkej únie žiadali prepustenie väzňov a politických vodcov, ktorí sú stále zadržiavaní. Po druhé, musíme žiadať, aby sa konali slobodné a demokratické voľby bez účasti členov Národnej rady pre demokraciu a rozvoj. Po tretie, žiadam, aby boli bez zbytočnej nerozhodnosti prijaté konkrétne mierené sankcie, pretože vzhľadom na spáchané zverstvá musíme v každom prípade vyslať veľmi jasný odkaz. Po štvrté, chceme upriamiť pozornosť na otázku dohody o rybolove. My zo Skupiny Aliancie liberálov a demokratov za Európu sme vo Výbore pre rybné hospodárstvo hlasovali proti tejto dohode, a tým sme pomohli zaistiť potrebnú väčšinu na blokovanie dohody v maximálnej možnej miere. Sme presvedčení, že je to ďalšie dôležité rozhodnutie, ktoré musí Rada prijať.
<P>
Po piate, musíme vytvoriť cielené programy na pomoc obetiam, najmä ženám, ktoré boli znásilnené a ktoré určite potrebujú osobitnú špecializovanú pomoc. A na záver je tu otázka spravodlivosti. Pre nás je dôležité mať nielen medzinárodnú vyšetrovaciu komisiu, ale aj plné zapojenie Medzinárodného trestného súdu. Sme presvedčení, že ak sa máme z masakry v Konakry poučiť, potom znovu musíme potvrdiť, že treba vykonať spravodlivosť a že ľudia, ktorí páchajú zločiny tohto druhu v Afrike alebo kdekoľvek inde, neuniknú trestu.
<SPEAKER ID="177" NAME="Eva Joly" LANGUAGE="FR">
Vážený pán predsedajúci, pani ministerka, predsedovia, pán predseda vlády, dámy a páni, nemôžeme mlčať v súvislosti s tragickými udalosťami, ktoré sa minulý týždeň stali v Guinei. Násilie použité voči opozícii a najmä voči ženám je strašné a neprijateľné.
<P>
Chcela by som vyjadriť podporu obetiam, ako aj ich rodinám, ktoré stále čakajú na vydanie pozostatkov svojich blízkych. Tie odniesla chunta, aby zakryla stopy skutočnej masakry.
<P>
Okrem aktuálnych opatrení, ktoré iniciujú Rada a Komisia, nám súčasná parlamentná situácia umožňuje reagovať na tieto násilné skutky a vyslať silný signál guinejskej vláde, a to odmietnutím správy týkajúcej sa dohody o partnerstve v sektore rybolovu s Guineou, o ktorej budeme hlasovať počas nasledujúceho plenárneho zasadnutia.
<P>
Výbor pre rozvoj už v septembri jednomyseľne odmietol túto dohodu o rybolove medzi Európskou úniou a Guineou, pričom vyjadril pochybnosti týkajúce sa využitia finančných prostriedkov pridelených Európskou úniou. Popri skutočnosti, že prideľovanie finančných prostriedkov na základe úlovkov rýb európskych lodí bez zohľadnenia zdrojov rybného hospodárstva alebo vplyvu na miestne obyvateľstvo sa javí ako nevhodné, nám nedávne udalosti prinášajú obavy, že tieto prostriedky budú použité na vojenské účely proti guinejskému ľudu.
<P>
Dámy a páni, Európsky parlament nemôže podporiť dohody o rybolove s Guineou, kým sú rany obetí ešte čerstvé. Ak by sme to urobili, vyslali by sme guinejskej vláde zlé posolstvo. Bol by to škandál, na ktorom sa nemôžem podieľať.
<SPEAKER ID="178" NAME="Marie-Christine Vergiat" LANGUAGE="FR">
Vážený pán predsedajúci, dámy a páni, podobne ako na mnohých ďalších nových poslancov, aj na mňa zapôsobila skutočnosť, koľko pozornosti sa venuje ľudským právam v rozpravách tohto Parlamentu, a to najmä v rozpravách nášho predsedu pána Buzeka. Plne to podporujem. To, že som tu a to, že som počas európskych volieb bola na prvom mieste volebnej listiny vo Francúzsku, je predovšetkým preto, lebo sa zasadzujem za práva združení a najmä za ľudské práva.
<P>
Nemôžem byť teda ľahostajná voči udalostiam v Guinei, pretože to boli aktivisti za ľudské práva a všeobecnejšie zástupcovia občianskej spoločnosti, ktorých 28. septembra zatkli, v prípade žien znásilnili, a povraždili. Viac ako 150 osôb bolo zabitých a viac ako 1 250 osôb bolo zranených - ako ste uviedli, pani ministerka - v priebehu jediného dňa. Útlak pokračoval aj v nasledujúcich dňoch a stále pokračuje napriek skutočnosti, že títo ľudia - ako už bolo povedané - prišli v pokoji pripomenúť pánovi Camarovi jeho vlastné záväzky. Na základe záplavy svedeckých výpovedí niet pochýb, že v rozpore s vyhláseniami kapitána Camaru nesú zodpovednosť za tieto násilné činy vojenské jednotky blízke vláde.
<P>
Situácia v krajine je neprehľadná. Po preskupení v rámci Guinejskej národnej rady organizácií občianskej spoločnosti sa tieto spoločnosti obracajú na medzinárodné spoločenstvo so žiadosťou o pomoc. V posledných mesiacov išla táto Národná rada príkladom africkým štátom tým, že na základe záväzkov kapitána Camaru zorganizovala rozsiahly informačný proces pre guinejský ľud.
<P>
Správy, ktoré z Guiney dostávame, sú alarmujúce. Nemôžeme sa uspokojiť iba s prejavmi tu v Európskom parlamente. Táto rozprava sa koná na našu žiadosť, na žiadosť Skupiny Európskej zjednotenej ľavice - Nordickej zelenej ľavice. Musíme však ísť ďalej. Žiadame priame odsúdenie potlačenia demonštrácie.
<P>
Pani ministerka, hovorili ste o cielených sankciách. Mohli by ste nám o tom povedať viac? Pokiaľ ide o požiadavku na okamžité zastavenie prenasledovania, prepustenie zatknutých osôb a zriadenie medzinárodnej vyšetrovacej komisie v súvislosti s týmito udalosťami, som presvedčená, pani ministerka, že ideme správnym smerom. Mohli by ste nám však v tejto súvislosti poskytnúť viac informácií?
<P>
Tiež ste spomenuli, že každá pomoc, s výnimkou humanitárnej a potravinovej pomoci, bola zmrazená. Podľa nás je to minimum. Ako však môžeme z praktického hľadiska podporovať zavedenie demokracie?
<P>
Pán predsedajúci, požadujeme, aby sme počas nasledujúceho zasadnutia v Štrasburgu hlasovali o uznesení týkajúcom sa tejto problematiky. Nech sa Európsky parlament neobmedzuje len na prejavy, ale nech koná a robí rozhodnutia podobne, ako to dokázal urobiť v januári. Poviem to znovu: je to naliehavá záležitosť. Organizácie v oblasti nás upozorňujú na hrozbu etnického konfliktu. Nesmieme čakať na ďalšiu Rwandu, kým zareagujeme. Ľudské práva v Afrike treba brániť rovnako, ako ich treba brániť kdekoľvek na svete.
<SPEAKER ID="179" NAME="Licia Ronzulli" AFFILIATION="PPE">
(IT) Vážený pán predsedajúci, dámy a páni, pani ministerka Malmströmová veľmi jasne opísala situáciu v Guinei. Niekoľko týždňov je Guinea dejiskom násilných nepokojov, počas ktorých sa slobodní občania demonštrujúci v uliciach v mene svojich politických názorov stali obeťami nebývalého násilia. Guinejská vláda prenasleduje a zabíja každého, kto má iné názory ako jej vodcovia, a teda zbavuje ľudí akéhokoľvek druhu slobody, ktorá, ako dobre vieme, je nedotknuteľným právom každej ľudskej bytosti.
<P>
Dochádza k ďalšej masakre, ktorá sa môže zmeniť na genocídu, ak okamžite neprijmeme neodkladné a konkrétne opatrenia. Minulý týždeň sa Spoločné parlamentné zhromaždenie AKT - EÚ, ktorého som podpredsedníčkou, rozhodlo prijať uznesenie, v ktorom odsudzuje použitie sily zo strany guinejských úradov a požaduje, aby sa miestna vláda okamžite začala riadiť zásadami právneho štátu a aby presadzovala základné práva.
<P>
Po zabití 157 osôb v pouličných nepokojoch a pokusoch Moussu Dadisa Camaru to zakryť sa členovia opozície obrátili na medzinárodné spoločenstvo v nádeji, že im bude poskytnutá pomoc a väčšia ochrana. 5. októbra sa však kapitán Camara postavil proti prítomnosti zahraničných mierových síl v krajine a odmietol akýkoľvek druh zahraničného zasahovania do vnútorných záležitostí.
<P>
Z tohto dôvodu si myslím, že okrem vyjadrenia nášho odsúdenia musíme reagovať, a to prijatím neodkladných a konkrétnych krokov, ako už uviedol náš kolega pán Rinaldi. Zoči-voči porušovaniu a popieraniu práva na život - na čo opäť doplácajú ženy a deti - nemôžeme zlyhať. Musíme konať a žiadať návrat k zásadám právneho štátu. Preto vás vyzývam, vážení kolegovia a zástupcovia inštitúcií, aby sme sa snažili dosiahnuť jednomyseľnú dohodu - zdôrazňujem jednomyseľnú - a prijať okamžité opatrenia, ktoré umožnia guinejskému ľudu obnoviť vo svojej krajine základné a neodňateľné práva, ako je demokracia a sloboda. Prirodzene, chcela by som osobne vyjadriť podporu všetkým rodinám postihnutým týmito tragickými udalosťami.
<SPEAKER ID="180" NAME="Isabella Lövin" AFFILIATION="Verts/ALE">
(SV) Vážený pán predsedajúci, pani Malmströmová, dámy a páni, som členkou Výboru pre rybné hospodárstvo a minulý rok v decembri som osobne navštívila Guineu. Túto situáciu teda podrobne sledujem.
<P>
V prvom rade považujem za pozoruhodné, že Európska únia stále zachováva svoju dohodu o rybolove s Guineou. Bola totiž uzavretá s predchádzajúcim režimom dva týždne pred štátnym prevratom. V podstate sa riadime dohodou, ktorú sme uzavreli so zákonným režimom. Teraz však vládne vojenská diktatúra. Riadime sa touto dohodou už rok.
<P>
Americká ministerka zahraničných vecí Hillary Clintonová včera otvorene požiadala Moussu Dadisa Camaru a jeho režim, aby odstúpili. S touto minimálnou požiadavkou môžem iba súhlasiť. Zároveň by som chcela zdôrazniť, že by to bola hanba pre Európsky parlament, keby sme o dva týždne hlasovali za dohodu o rybolove s Guineou, ktorá by koncom novembra priniesla tomuto režimu viac ako 1 milión EUR. Dohoda o rybolove sa týka povolenia na výlov tuniaka pre 25 európskych lodí. Myslím si, že tieto lode budú celkom pochopiteľne musieť hľadať iné miesta rybolovu, pretože EÚ nemôže obchodovať s diktatúrami, ktoré vraždia svojich vlastných občanov priamo na ulici.
<P>
Argument, že peniaze prinesú prospech obyvateľstvu, ktorý predložila Komisia Výboru pre rozvoj a Výboru pre rybné hospodárstvo, je úplne mylný. Je odrazom hodnotenia Komisie týkajúceho sa predchádzajúcej dohody. Nevieme nič o tom, kde peniaze z týchto dohôd o rybolove skončia. To sa týkalo už predchádzajúceho režimu. Podľa mňa je teda celkom nepravdepodobné, že súčasný režim použije peniaze lepšie.
<P>
Zaujíma ma preto, čo zamýšľa Rada urobiť v súvislosti s touto dohodou o rybolove. Chce sa EÚ pridať k Spojeným štátom a žiadať, aby predstavitelia súčasného režimu odstúpili?
<SPEAKER ID="181" NAME="Cristian Dan Preda" AFFILIATION="PPE">
(RO) Tiež by som chcel povedať, že považujem akty násilia spáchané v Guinei za mimoriadne šokujúce. Pred dvomi hodinami minister zahraničných vecí Francúzska vyhlásil, že Dadis Camara je podozrivý z účasti na rozhodnutí o masakre. Je to mimoriadne závažná situácia.
<P>
Okrem aktov násilia, ktoré sú hrozné, je zdrojom napätia nepochybne aj skutočnosť, že Dadis Camara sa chce stať natrvalo vodcom Guiney a zdráha sa dodržať svoj sľub, že sa nijakým spôsobom nebude zapájať do politického života v krajine. Zároveň som presvedčený, že medzinárodný tlak, ktorý sa v tejto súvislosti vyvíja, musí byť zreteľný. Na druhej strane vítam skutočnosť, že prezident Burkiny Faso Blaise Compaoré, ktorý má množstvo skúseností s vedením rokovaní aj so sprotredkovateľskou činnosťou v afrických konfliktoch, bol menovaný za sprostredkovateľa v tomto prípade. Som presvedčený, že ho musíme podporovať prostredníctvom nášho diplomatického úsilia.
<SPEAKER ID="182" NAME="Chris Davies" AFFILIATION="ALDE">
Vážený pán predsedajúci, musím opraviť pani Jolyovú. Uviedla, že Výbor pre rybné hospodárstvo jednomyseľne hlasoval za zrušenie navrhovanej dohody o partnerstve s Guineou v sektore rybolovu. V skutočnosti za to hlasoval iba s prevahou jedného hlasu. Je prekvapujúce, že Poslanecký klub Európskej ľudovej strany (kresťanských demokratov) presvedčivo hlasoval za zachovanie dohody. Je to dohoda, ktorá prináša niekoľko stoviek tisícov eur do rúk tohto režimu, aby sme mohli mať tuniaka z guinejských pobrežných vôd. Ako v prípade mnohých takýchto dohôd, ide o nepoctivý obchod už počas priaznivého obdobia, a teda za súčasných okolností je vyslovene neprijateľný.
<P>
Pani ministerka sa zmienila o možných sankciách voči Guinei. Pridá to do svojho zoznamu a dá nám záruku, že sa bude zo všetkých síl snažiť zaistiť, aby bola táto partnerská dohoda pozastavená?
<SPEAKER ID="183" NAME="Krisztina Morvai" AFFILIATION="NI">
Vážený pán predsedajúci, ako právnička v oblasti ľudských práv s viac ako štvrťstoročnými skúsenosťami získanými na medzinárodnej úrovni, ako aj doma v Maďarsku využívam každú príležitosť, aby som zdôraznila, že Európsky parlament musí obhajovať ľudské práva, a to pokiaľ možno v celom svete. Je však mimoriadne dôležité, aby to robil dôveryhodným spôsobom. Ak to máme dosiahnuť, musíme hájiť ľudské práva aj v rámci našich hraníc, v rámci systému Európskej únie.
<P>
Ako som už niekoľkokrát v posledných troch mesiacov pred vami spomenula, pani Kinga Gönczová, členka Výboru pre občianske slobody, spravodlivosť a vnútorné veci v tomto Parlamente, bola členkou vlády, ktorú v Maďarsku voláme vláda "ostreľovačov očí". Tá dňa 23. októbra 2006 strieľala na ľudí v uliciach Budapešti. Odvtedy v Maďarsku pretrváva kríza v oblasti ľudských práv a Európska únia s tým nič nerobí. Máme podpredsedníčku Výboru pre ľudské práva, ktorá bola v tom čase členkou vlády. Pokým sa nebudeme vážne zaoberať touto vecou, nikto nebude považovať nič, čo urobíme v oblasti ľudských práv, za dôveryhodné.
<SPEAKER ID="184" NAME="Cecilia Malmström">
úradujúca predsedníčka Rady. - Vážený pán predsedajúci, ešte raz by som chcela poďakovať Európskemu parlamentu za to, že zaradil túto otázku do programu. Je to skutočne vážna téma a dúfam, že ste z môjho úvodného prejavu pochopili, že Rada sa stotožňuje s vašimi obavami týkajúcimi sa otrasného porušenia ľudských práv, ktoré sa udialo v Konakry. Sú tu obavy a znepokojenie v súvislosti s ľuďmi, ktorí sú stále zadržiavaní. Požiadali sme o kompletné prešetrenie toho, čo sa stalo, ako aj o prepustenie väzňov.
<P>
Som presvedčená, že môžeme povedať, že Európska únia sa vyjadrila veľmi jasne. Udalosti odsúdil pán Solana, pán De Gucht, predsedníctvo a ako som sa teraz dozvedela, vo svojom vyhlásení ich odsúdila aj skupina AKT v Európskom parlamente. Je veľmi správne, že Európska únia pri odmietnutí týchto hrozných udalostí postupuje jednohlasne, konkrétne a stručne. Zároveň konáme v úzkej spolupráci s ostatnými aktérmi, aby medzinárodné spoločenstvo mohlo premyslene odsúdiť tento čin. Jedine týmto spôsobom môžeme naozaj vyvinúť tlak.
<P>
Máme medzinárodnú kontaktnú skupinu. Bol vymenovaný sprostredkovateľ, ktorým je prezident Burkiny, čo je veľmi dobré. Zároveň je aj členom kontaktnej skupiny. Spolu s kontaktnou skupinou, ktorej členmi sú Spojené štáty a EÚ, sme žiadali - tým odpovedám na vašu otázku, pani Lövinová - demisiu kapitána Camaru. Celosvetové spoločenstvo žiada, aby sa to stalo.
<P>
Sme pripravení odpovedať na ďalšie otázky a diskutovať o sankciách. Myslíme si, že bude účinnejšie, ak to budeme robiť spoločne s medzinárodným spoločenstvom. Existujú viaceré možnosti, ako sa v takejto situácii zamerať na jednotlivcov a iné záležitosti. V nasledujúcich dňoch preto musíme ďalej rokovať s medzinárodnými aktérmi o koordinovaní týchto sankcií s cieľom dosiahnuť ich maximálnu účinnosť. Musíme rokovať s Africkou úniou, kontaktnou skupinou, Spojenými štátmi a podobne.
<P>
Zároveň, ako som už uviedla, sme otvorili konzultácie v súlade s článkom 96 Dohody z Cotonou a zmrazili sme všetku rozvojovú pomoc EÚ s výnimkou humanitárnej pomoci a podpory zavedenia demokracie.
<P>
Pokiaľ ide o otázku rybolovu - či už je toho súčasťou alebo nie - veľmi pozorne som si vypočula vaše názory. Môžem vás len podporiť v tom, aby ste pokračovali v rokovaniach s Komisiou. Je to práve Komisia, kto zodpovedá za politiku EÚ v oblasti rybného hospodárstva. Tiež o tom s Komisiou rokujeme a je mi ľúto, že tu práve teraz nie sú jej zástupcovia. Chcem vás však uistiť, že budeme aj naďalej spolupracovať s medzinárodným spoločenstvom s cieľom vyvíjať tlak a presadzovať úplné prešetrenie udalostí a dúfam, že jedného dňa aj slobodné a spravodlivé voľby v Guinei. Pán predsedajúci, ďakujem vám a poslancom za túto rozpravu.
<SPEAKER ID="185" NAME="Predsedajúci">
Ďakujem veľmi pekne, pani Malmströmová. Tým, že ste tu strávili celé popoludnie a časť večera, ste preukázali veľkú trpezlivosť. Dá sa spoznať, že len nedávno ste boli poslankyňou tohto Parlamentu, a preto sa vám toto prostredie veľmi páči.
<P>
Rozprava sa skončila.
