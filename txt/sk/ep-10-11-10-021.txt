<CHAPTER ID="021">
Jednominútové vystúpenia k otázkam politického významu
<SPEAKER ID="262" NAME="Predsedajúci">
Ďalším bodom programu sú jednominútové vystúpenia k otázkam politického významu (článok 150).
<SPEAKER ID="263" NAME="Nuno Teixeira" AFFILIATION="PPE">
(PT) Výbor pre medzinárodný trh momentálne vyhodnocuje globálnu dohodu o banánoch, ktorá bola uzatvorená v rámci Svetovej obchodnej organizácie. Čoskoro bude tento Parlament vyzvaný na to, aby v pléne rozhodol o znížení ciel na dovoz banánov z krajín Latinskej Ameriky.
<P>
Treba jasne povedať, že žiaden z najvzdialenejších regiónov, či už je to Madeira, odkiaľ pochádzam, alebo niektorý z ostatných ôsmich najvzdialenejších regiónov, najmä Kanárske ostrovy, ktoré sú najviac postihnuté, nie je proti uzatváraniu takéhoto typu dohôd. Tieto regióny prosto a jednoducho chcú, aby na jednej strane aj ostatné krajiny boli povinné dodržiavať rovnaké hygienické podmienky a podmienky zdravia rastlín a rešpektovať práva pracovníkov, aké musia dodržiavať aj ony, ak chcú vstúpiť na trh. To je základná spravodlivosť. Na druhej strane chcú plnú kompenzáciu za škody, ktoré utrpeli. Ak sa to nepodarí, chcú, aby tí, ktorí sú vo vedení, boli aspoň natoľko slušní, aby im priamo povedali, že budú musieť zmeniť svoj spôsob života a nájsť si inú prácu, pretože je zrejmé, že nedokážu prežiť v podmienkach, ktoré ich čakajú, a budú sa musieť vzdať svojho živobytia. Je evidentné, že v týchto dohodách sú víťazi i porazení. Postarajme sa o porazených - víťazi našu pomoc nepotrebujú.
<SPEAKER ID="264" NAME="Vilija Blinkevičiūt" AFFILIATION="S&amp;D">
(LT) V Európe došlo k strmému nárastu počtu starších ľudí, ktorých jediným živobytím je dôchodok. Ľudia, ktorí celý život ťažko a čestne pracovali, ktorí vychovávali deti a platili štátu dane, očakávajú, že ich staroba bude pokojná a dôstojná. Bohužiaľ, nie všetkým týmto oprávneným očakávaniam je súdené, aby sa naplnili. Európski občania to pocítili najmä počas hospodárskej krízy. Kým ceny rastú, dôchodky nie, a zväčšujú sa obavy o bezpečnosť úspor odkladaných na starobu. Došlo tiež k nárastu počtu starých rodičov, ktorí musia podporovať svoje deti potom, ako stratili prácu. V niektorých krajinách, napríklad v našej krajine Litve, poškodzuje dôchodcov aj vláda škrtaním dôchodkov a dávok. V súčasnosti sa veľa hovorí o novom návrhu Komisie na zváženie možnosti zvýšiť vek odchodu do dôchodku. Najviac ma však znepokojuje skutočnosť, že sa neponúkajú žiadne riešenia v súvislosti s tým, ako zaistiť zamestnanie pre starších ľudí. V prípade oddialenia odchodu do dôchodku sa môžu milióny nezamestnaných ľudí pod hranicou veku odchodu do dôchodku ocitnúť v pasci chudoby. Dostatočne sa nezvážilo ani to, či zdravotný stav umožní ľuďom pracovať dlhšie. Ďalej musíme zobrať do úvahy aj skutočnosť, že ženy berú slabšie platenú prácu častejšie ako muži a že v dôsledku pôrodu, materstva a starostlivosti o deti a zdravotne postihnutých členov rodiny strácajú poistenecké záruky a nakoniec dostanú nižší dôchodok. Vyzývam teda Komisiu a Radu, ktoré už vyhodnotili rýchle starnutie európskeho obyvateľstva, aby našli iné prostriedky na zaistenie normálnych životných podmienok pre súčasných a budúcich dôchodcov.
<SPEAKER ID="265" NAME="Filiz Hakaeva Hyusmenova" AFFILIATION="ALDE">
(BG) Vážený pán predsedajúci, dámy a páni, dnešný deň, 10. november, je v Bulharsku významný z dvoch dôvodov. Pred dvadsaťjeden rokmi, deň po páde Berlínskeho múra, sa zrútil komunistický režim za zvukov sloganov "glasnosť, sloboda, demokracia". Nie je náhoda, že v rovnaký deň sa v Bulharsku oslavuje Deň slobody slova. Začali sa objavovať veci, nad ktorými sa treba zamyslieť, a to v súvislosti s totalitarizmom, ktorý, dúfam, našu krajinu navždy opustil, a ďalšou modernou pliagou - terorizmom, s ktorým sa stretávame čoraz častejšie.
<P>
Má demokracia mechanizmy na boj proti takýmto útokom? Môžeme bojovať proti terorizmu bez toho, aby sme sa vzdali demokratických zásad alebo obmedzovali ľudské práva a slobodu médií?
<P>
Liberálna odpoveď je "áno", ale len ak zaangažujeme regionálne a celoštátne siete do európskeho systému na podporu preventívnych opatrení, skorého varovania a rýchlej reakcie.
<SPEAKER ID="266" NAME="Raül Romeva i Rueda" AFFILIATION="Verts/ALE">
(ES) Vážený pán predsedajúci, na poslednom plenárnom zasadnutí som varoval, že sa to môže stať, a stalo sa to: násilné zničenie saharského tábora v El Aaiune, pri ktorom doteraz zahynulo 19 ľudí, viac ako 700 bolo zranených a viac ako 150 je nezvestných.
<P>
Čo na to hovoria Európska komisia a európske vlády vedené španielskou vládou? Vyzývajú na pokoj na oboch stranách, hovoria, že je to veľmi komplikovaný problém, že by sme nemali zasahovať a že musíme chrániť európske záujmy v Maroku.
<P>
Moja odpoveď je nie, pani barónka Ashtonová, nie, pani Jiménezová, nie, pán Kouchner: útlak a vražda nie sú komplikované otázky. Sú to veľmi jasné otázky a odpoveď a stanovisko, ktoré musíme v reakcii na ne prijať, sú: jednoznačné odmietnutie, odsúdenie a požadovanie, aby za to marocký režim prevzal zodpovednosť.
<P>
Kým sa to nestane, musíme pozastaviť dvojstranný obchod a zrušiť privilégiá Maroka vo vzťahu k Európskej únii. Už žiadne handrkovanie sa o ľudských právach.
<SPEAKER ID="267" NAME="Marek Henryk Migalski" AFFILIATION="ECR">
(PL) Vážený pán predsedajúci, teší ma, že pani komisárka je stále tu, a chcel by som využiť túto príležitosť, pretože táto vec sa týka aj oblasti zodpovednosti pani Malmströmovej. Viem, že toto sa spomína už tretíkrát, ale je to veľmi vážna vec, takže by som vás chcel informovať, že v noci z 5. na 6. novembra bol pred svojím domom v Moskve surovo zbitý novinár pracujúci pre ruské noviny Kommersant Oleg Kašin - som si istý, že o tom viete, pani komisárka. Bol odvezený do nemocnice so zlomenými nohami, rozdrvenou čeľusťou, odseknutými prstami a rozbitou lebkou.
<P>
Toto nie je prvý prípad takéhoto druhu, ktorý sa odohral v krajinách za našou východnou hranicou. Dnes som čítal rozhovor s jedným z najlepších poľských analytikov ruských záležitostí, ktorý povedal, že v Ruskej federácii bolo v priebehu posledných 10 rokov zabitých 300 novinárov. To je mimoriadne znepokojujúce, pretože otázka slobody prejavu a občianskych slobôd je jednou z najdôležitejších vecí, ktoré tvoria Európsku úniu. Preto by som chcel veľmi dôrazne požiadať, aby sme v rozhovoroch s našimi ruskými priateľmi vždy a pri každej príležitosti zdôrazňovali, že nesmie dochádzať k incidentom takéhoto druhu, pretože sťažujú, ak nie znemožňujú, náš spoločný dialóg.
<SPEAKER ID="268" NAME="João Ferreira" AFFILIATION="GUE/NGL">
(PT) Chcel by som upriamiť vašu pozornosť na zúfalú situáciu v Západnej Sahare. Tisíce Sahrawčanov založili tábory na predmestiach niektorých z najväčších miest v oblasti ako formu protestu proti podmienkam, v ktorých sú nútení žiť, a rôznym formám útlaku, ktorým čelia, a tiež ako výzvu na usporiadanie referenda, ktoré by zakotvilo ich právo na sebaurčenie.
<P>
Tohtotýždňové násilné činy marockej polície a armády, ktoré sa snažia zničiť tieto tábory, viedli k nešpecifikovanému počtu zatknutí, stovkám zranených a nezvestných osôb a, bohužiaľ, aj k stratám na životoch. Okrem týchto činov je tu aj ponižujúci spôsob, akým bolo občanom členských štátov EÚ odoprené navštíviť Západnú Saharu, aby mohli prejaviť svoju solidaritu. Medzi tých, ktorých vyhostili marocké úrady, patria aj poslanec tohto Parlamentu, predseda Svetovej federácie demokratickej mládeže, ako aj rôzni novinári a členovia mimovládnych organizácií.
<P>
Ticho alebo vyhýbavé vyhlásenia zo strany EÚ a niektorých jej vedúcich predstaviteľov v súvislosti s touto situáciou sú hanebné a poľutovaniahodné. Je to zároveň ticho spoluviny s krajinou profitujúcou z rozšíreného štatútu, ktorý dostala od EÚ. Ticho a spoluvina sú neprijateľné a chceme ich tu dôrazne odsúdiť.
<SPEAKER ID="269" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, chcel som len jednoducho upriamiť pozornosť predsedu Európskeho parlamentu na rozsudok vynesený pred niekoľkými dňami. Je to záležitosť, ktorá určite patrí do pôsobnosti pani komisárky, ktorú týmto zdravím.
<P>
Podľa môjho názoru to je veľmi závažný rozsudok, pretože relativizuje obsah veľmi dôležitej smernice Európskej únie o terorizme. Som presvedčený, že nie je možné podporiť rozšírenie zásady ochrany občanov, ktorí žiadajú o právo na azyl a právo na uznanie za utečenca, na tých, ktorí patria do teroristických organizácií.
<P>
Ak by sme mali prijať túto zásadu, ako sa to stalo v mimoriadne závažnom rozhodnutí Európskeho súdneho dvora, dali by sme mnohým teroristom šancu využívať ochranu, ktorú si nezaslúžia. V Európe zomrelo v dôsledku teroristických činov príliš mnoho ľudí na to, aby sme dopustili situáciu takéhoto typu. Preto naliehavo vyzývam Komisiu, aby upravila túto smernicu tak, aby znemožnila rozšírené a neslušné interpretácie vyhlásenia, ktoré Európska únia oprávnene urobila v boji proti terorizmu.
<SPEAKER ID="270" NAME="Nicole Sinclaire" AFFILIATION="NI">
Vážený pán predsedajúci, minulý mesiac v Štrasburgu tento Parlament odhlasoval zvýšenie rozpočtu EÚ o 5,9 %. To zahŕňa aj 2 milióny EUR navyše na pohostenie, teda na podporu kaviárového životného štýlu, na ktorý si toto miesto zvyklo. V súvislosti s hospodárskou krízou považujem spôsob, akým si moji kolegovia tlieskali, za urážlivý.
<P>
Dnes vyjadrujú svoj názor obete tejto krízy z nášho volebného obvodu v britskom regióne West Midlands. Študenti a univerzitní učitelia vyšli so svojimi obavami do ulíc Londýna. Odsudzujem konanie malej skupiny ľudí, ale tlieskam tejto veľkej skupine. Úsporný balík študentov ťažko zasiahne: školné na univerzitách sa má strojnásobiť, rušia sa kurzy, znížil sa počet priestorov a infraštruktúra bude pod čoraz väčším tlakom. Talenty zajtrajška, na ktoré sa spoliehame v súvislosti s našou budúcnosťou, sú potláčané a najviac bude trpieť mladá generácia. Pán predsedajúci, dovoľte mi skončiť varovaním: vaša arogancia bude viesť k tomu, že veľa ľudí vyjde do ulíc a ešte viac ľudí bude protestovať proti tomuto neúspešnému sociálnemu projektu. Užite si svoj kaviár, dámy a páni.
<SPEAKER ID="271" NAME="Elena Băsescu" AFFILIATION="PPE">
(RO) Dunajský samit, ktorý sa uskutočnil 8. novembra v Bukurešti, navštívilo 14 delegácií z krajín podieľajúcich sa na dunajskej stratégii vrátane Moldavskej republiky, ktorá tak mala príležitosť posunúť sa ešte bližšie k Európskej únii. Stretnutie sa uskutočnilo vo vhodnom čase vzhľadom na to, že nástroje stratégie na začlenenie sa budú schvaľovať na konci roka a samotná stratégia sa bude realizovať v roku 2011. Hlavným úspechom bol záväzok zo strany Európskej komisie, ktorú zastupoval predseda Barroso, podporiť konkrétny plán poskytnutím finančných prostriedkov vo výške 95 miliárd EUR. Okrem toho bude možné získať ďalšie zdroje aj od Európskej investičnej banky a Európskej banky pre obnovu a rozvoj.
<P>
Mala by som vám pripomenúť, že ako spoločný iniciátor myšlienky európskej stratégie pre podunajskú oblasť v roku 2008 Rumunsko neustále podporuje realizáciu tejto iniciatívy. Jej čo najskoršia realizácia pomôže oživiť sociálnu a hospodársku situáciu okresov v južnom Rumunsku, ktoré hraničia s Dunajom.
<SPEAKER ID="272" NAME="María Muñiz De Urquiza" AFFILIATION="S&amp;D">
(ES) Vážený pán predsedajúci, v mene španielskej delegácie Skupiny progresívnej aliancie socialistov a demokratov v Európskom parlamente chcem vyjadriť naše hlboké obavy v súvislosti s vlnou násilia, ktorá zachvátila Maroko a Saharu.
<P>
Dôrazne obhajujeme nutnosť dodržiavať ľudské práva a ľutujeme všetky straty na životoch, ku ktorým došlo na marockej i saharskej strane. Informácie o situácii sú zmätené. Vítame preto skutočnosť, že sa v Maroku začne vyšetrovanie, a, samozrejme, obhajujeme politiku transparentnosti informácií.
<P>
Strategický význam Maroka pre Európu vyžaduje, aby Európska únia ako orgán zjednotila medzinárodné úsilie s cieľom uľahčiť dialóg, na ktorom sa podieľajú viaceré členské štáty vrátane Španielska. Vítame skutočnosť, že napriek závažnosti týchto udalostí bol zatiaľ zachovaný dialóg medzi jednotlivými stranami a plánujú sa nové kolá rokovaní.
<P>
Dámy a páni, tento konflikt je starý viac ako 30 rokov a musí sa čo najskôr skončiť prostredníctvom riešenia, ktoré bude prijateľné pre obe strany a ktoré sa prijme v rámci OSN, čo je okrem marockej vlády, saharských občanov a ich predstaviteľov jediný orgán, ktorý má legitimitu takéto riešenie prijať.
<SPEAKER ID="273" NAME="Zbigniew Ziobro" AFFILIATION="ECR">
(PL) Vážený pán predsedajúci, Európsky parlament sa pri mnohých príležitostiach postavil na obranu základných ľudských práv, občianskych slobôd a politických slobôd. Preto bolo pre mňa veľkým prekvapením, že na predchádzajúcej schôdzi v Štrasburgu Európsky parlament, bohužiaľ, neprijal pozíciu v súvislosti s blížiacimi sa komunálnymi voľbami na Ukrajine, a to napriek veľmi vážnym náznakom a dôveryhodným informáciám zo spoľahlivých zdrojov, že dochádza k mnohým nezrovnalostiam vrátane útokov na opozíciu a obmedzení práv novinárov na slobodnú komunikáciu so spoločnosťou na Ukrajine, ktorej vládne Strana regiónov.
<P>
Ešte viac ma prekvapila skutočnosť, že toto rozhodnutie bolo opäť odložené a zajtra sa o ňom nebude hlasovať. Táto situácia je veľmi znepokojujúca a vyžaduje vysvetlenie. Je pravda, že niektorí predstavitelia Európskeho parlamentu hovoria o voľbách, ktoré už prebehli, v pozitívnom duchu, kým ministerstvo zahraničných vecí USA i pani Ashtonová poukazujú na mnohé nezrovnalosti zistené počas volieb a na porušovanie volebného práva? Táto vec sa musí vysvetliť.
<SPEAKER ID="274" NAME="Eduard Kukan" AFFILIATION="PPE">
(SK) Som rád, že Európska komisia včera vo svojej stratégii na roky 2010 a 2011 potvrdila, že politika rozšírenia je najlepšou stratégiou pre región západného Balkánu. Potvrdila tiež, že bude pokračovať v plnení svojich záväzkov voči regiónu za predpokladu, že jeho krajiny zvýšia svoje úsilie v integračnom procese.
<P>
Rád by som ocenil niektoré pozitívne kroky za predchádzajúci rok, napr. zrušenie vízového režimu pre väčšinu obyvateľov regiónu, pokrok Čiernej Hory, ktorý bol ocenený návrhom na štatút kandidátskej krajiny, alebo posun v rokovaniach Európskej únie so Srbskom, ktorému bolo odporučené avis.
<P>
Zostávajú však výzvy, ktorým bude treba naďalej čeliť. Medzi ne patrí začiatok dialógu medzi Srbskom a Kosovom - očakáva sa od neho viac stability v regióne, čo najskoršie vyriešenie otázky názvu Macedónska - tento proces trvá už naozaj veľmi dlho, otázka nastolenia vízie alebo nového postupu voči Bosne a Hercegovine alebo aj začiatok vízovej liberalizácie s Kosovom. Vo všetkých týchto otázkach treba mať jasnú stratégiu a víziu, ktorá umožní posunúť tento región bližšie k Európskej únii. Je to nielen v ich, ale aj v našom záujme.
<SPEAKER ID="275" NAME="Guido Milana" AFFILIATION="S&amp;D">
(IT) Vážený pán predsedajúci, dámy a páni, pred 30 rokmi Maroko celé roky popieralo, že prebieha vojna so Sahrawčanmi, a dnes stále popiera, že dochádza k neúmernému útlaku tých istých ľudí. V Západnej Sahare sú však mŕtvi a ranení ľudia patriaci k obyvateľstvu, ktoré si len uplatňuje svoje právo na slobodný život vo vlastnej zemi.
<P>
Maroko do veľkej miery uzatvorilo svoje hranice pre všetkých, ktorí by mohli byť svedkami týchto udalostí. Dnu sa nedostanú žiadne informácie ani žiadni poslanci parlamentu. Vstup bol odmietnutý poslancovi francúzskeho parlamentu aj nášmu kolegovi poslancovi pánovi Meyerovi. Európa sa len pasívne prizerá. Komisia v tejto záležitosti nevydáva žiadne správy, takže sa musíme spoliehať na sprostredkovanie OSN, ktorá dnes zlyháva takisto, ako zlyhávala posledných 30 rokov. Pani barónka Ashtonová, ktorá je zodpovedná za zahraničnú politiku, k tejto téme nezaujala žiadne stanovisko. Musíme reagovať tak, že Parlament prijme stanovisko. Musíme zakročiť proti Maroku a obmedziť všetky iniciatívy týkajúce sa obchodných dohôd počínajúc obnovením dohôd o rybolove.
<SPEAKER ID="276" NAME="Petru Constantin Luhan" AFFILIATION="PPE">
(RO) Nedávno sa pozornosť zamerala na mimoriadne dôležité prvky súvisiace s Európskou úniou inovácií. Domnievam sa, že nastal čas, aby sme podporili opatrenia, ktoré nám na európskej úrovni umožnia uskutočniť kroky opísané v iniciatíve Komisie.
<P>
Rozhodujúci je rozvoj partnerstiev. Nesmieme však prehliadnuť skutočnosť, že počas nasledujúceho programového obdobia bude potrebné začať diskusie na regionálnej úrovni, aby bolo možné rozvíjať partnerstvá nielen na miestnej a regionálnej úrovni, ale aj na celoštátnej a nadnárodnej úrovni. Takisto môžeme povedať, že na programe každého regiónu musí byť aj rozsiahla diskusia o spôsoboch, ako možno dosiahnuť tento rozvoj v nasledujúcom období. Domnievam sa, že dialóg medzi všetkými zainteresovanými stranami bude kľúčový z hľadiska identifikácie pridanej hodnoty jednotlivých regiónov a typov inovatívnych opatrení, ktoré sa použijú. Vyzývam miestne a regionálne samosprávy, aby sa začali podieľať na rozvíjaní partnerstiev a zaistili tak, aby bolo programovanie čo najrealistickejšie a najbližšie potrebám a ambíciám regiónov.
<SPEAKER ID="277" NAME="Elisabeth Köstinger" AFFILIATION="PPE">
(DE) Vážený pán predsedajúci, zajtra sa v Soule začne samit G20. Medzi témy, o ktorých sa bude na samite hovoriť, patrí jedna mimoriadne dôležitá téma: obmedzenie vývozu vzácnych zemín Čínskou ľudovou republikou. Čína ovláda 95 % ťažby vzácnych zemín, ktoré tak zúfalo potrebuje európsky priemysel. Najviac trpia vedomostné odvetvia, ktoré sa zaoberajú vývojom nových technológií. Skutočnosť, že malé a stredné európske podniky sú vážne ohrozené v dôsledku umelých problémov so zásobovaním, je vážnym problémom. Európska hospodárska oblasť je známa na celom svete pre svoju technologickú vyspelosť. Tolerovanie prerušení dodávok v tejto oblasti je neprijateľné.
<P>
Vyzývam preto predstaviteľov Európskej únie, aby sa na samite G20 spolu s ďalšími postihnutými štátmi, napríklad s USA a Japonskom, postavili proti obchodnému despotizmu Číny. Čo najskôr sa musí nájsť riešenie tohto problému.
<SPEAKER ID="278" NAME="Silvia-Adriana Ţicău" AFFILIATION="S&amp;D">
(RO) Obyvateľstvo EÚ starne a klesá podiel pracujúcich ľudí na celkovej populácii. Hospodárska kríza spôsobila nárast miery nezamestnanosti na 10 %. V tejto situácii musia EÚ a členské štáty prijať opatrenia na zaistenie udržateľnosti svojich dôchodkových systémov. Reforma dôchodkového systému musí poskytnúť riešenia, ktoré zaručia ľuďom na dôchodku minimálne príjmy umožňujúce slušný život.
<P>
Napriek nárastu priemernej dĺžky života obyvateľstva riešením nie je zvýšiť povinný vek odchodu do dôchodku. Starší ľudia, ktorí môžu a chcú zostať aktívni na trhu práce, stále môžu prispieť k rozvoju spoločnosti, ale bez toho, aby mali pocit, že je to ich povinnosť. Zároveň v dôsledku hospodárskej krízy a premiestňovania európskeho priemyslu do tretích krajín klesá počet pracovných miest a ľudia, ktorí sú schopní pracovať, ale nemôžu si nájsť slušnú prácu, majú problémy dosiahnuť minimálne obdobie potrebné na prispievanie do verejných dôchodkových systémov. Chcela by som upozorniť na to, že zvýšenie veku odchodu do dôchodku bude mať za následok nárast nezamestnanosti mladých ľudí.
<SPEAKER ID="279" NAME="Miroslav Mikolášik" AFFILIATION="PPE">
(SK) Označovanie potravín je téma, ktorá ukázala, že občania sledujú, čo robí Európa, o čom rokuje a do akej miery sa ich to dotýka. Mám dobrú správu, že občania na Slovensku sa práve v týždni od 25. do 27. októbra nielen zaujímali o to, že sme v prvom čítaní prijali spomínanú správu kolegyne Renate Sommerovej, ale vytvorilo to aj taký synergický efekt, že študenti nitrianskej univerzity, agropotravinársky priemysel, masívnym spôsobom aj médiá a širšia verejnosť sa zapájali do týchto debát, boli zorganizované workshopy, súťaže, mladí ľudia sa zapájali do diskusie, čo bolo, povedal by som, ešte posilnené účasťou samotnej nemeckej kolegyne, spravodajkyne Renate Sommerovej, a na tomto procese sa aktívne zúčastnili aj traja slovenskí europoslanci.
<P>
Chcem tým len ukázať, že aj Európsky parlament a zástupcovia v priamej demokracii sa môžu zaoberať zaujímavými témami a že nie vždy môžeme kritizovať to, o čom tu hovoríme, a že neriešime problémy nesúvisiace s reálnym životom. Chcem v tejto súvislosti pochváliť aj činnosť kancelárie Európskeho parlamentu na Slovensku, ktorá celú akciu veľmi šikovne koučovala.
<SPEAKER ID="280" NAME="Seán Kelly" AFFILIATION="PPE">
Vážený pán predsedajúci, ešte raz chcem upozorniť na prípad Sakíne Muhammadí Áštíáníovej. Ako možno viete, v júli mala byť iránskymi úradmi popravená ukameňovaním za údajné cudzoložstvo, ale po prijatí uznesenia týmto Parlamentom, keď mnohí ľudia nosili tričká s nápisom "Osloboďte Sakíne", a po medzinárodných protestoch bol tento rozsudok zmiernený.
<P>
Bol zmiernený, ale nie zrušený. Namiesto toho bol zmenený na popravu obesením za údajnú vraždu. Tá sa mala uskutočniť 3. novembra, ale bola opäť odložená na základe medzinárodných petícií s 270 000 online podpismi a zásahov zo strany rôznych osobností z celého sveta, najmä zo strany francúzskeho prezidenta pána Sarkozyho, ktorý v tejto veci osobne zasiahol. Iránske úrady však aj naďalej plánujú pokračovať a nakoniec popraviť Sakíne.
<P>
Opäť vyzývam európske orgány, aby zvýšili svoje úsilie o jej oslobodenie a o to, aby mohla dostať azyl alebo slobodu vo svojej vlastnej krajine, a aby sa postarali o zastavenie štátom sponzorovaného vraždenia žien a porušovania iných ľudských práv v Iráne.
<SPEAKER ID="281" NAME="Predsedajúci">
Týmto uzatváram tento bod rokovania.
