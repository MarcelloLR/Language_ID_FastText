<CHAPTER ID="025">
Hodnotenie výsledkov vnútorného trhu (krátke prednesenie) 
<SPEAKER ID="179" NAME="Predsedajúci">
Ďalším bodom je správa pani Charlotte Cederschiöldovej v mene Výboru pre vnútorný trh a ochranu spotrebiteľa o hodnotení výsledkov vnútorného trhu.
<SPEAKER ID="180" NAME="Charlotte Cederschiöld">
spravodajkyňa. - (SK) Vážený pán predsedajúci, s mimoriadnym potešením oznamujem, že od prijatia našej správy o vnútornom trhu vo výbore sa dosiahol veľký pokrok. Z nového hodnotenia výsledkov vnútorného trhu predloženého v júli vyplýva, že členské štáty dosiahli doteraz svoj najlepší výsledok, pokiaľ ide o transpozíciu pravidiel vnútorného trhu do vnútroštátnej legislatívy. Cieľ, ktorý si stanovili hlavy štátov a vlád, a to dosiahnuť v priemere 1 % úroveň deficitu v transpozícii, bol splnený a máme víťaza s 0 % omeškaním v transpozícii: Bulharsko. Výborne! Dúfame, že tento pozitívny trend bude pokračovať a naši občania budú v budúcnosti naplno využívať náš vnútorný trh.
<P>
Musíme klásť väčší dôraz na správne vykonávanie. V našej správe vyzývame poslancov Európskeho parlamentu a Komisiu, aby zaviedli nové a dokonalejšie nástroje a ukazovatele, ktoré prinesú viac podrobnejších informácií, s cieľom poskytnúť verejnosti prostriedky na meranie a nápravu strát, ktoré jej a priemyslu môžu vzniknúť preto, lebo vlády členských štátov nie vždy včas alebo správnym spôsobom robia to, čo sa od nich očakáva.
<P>
Musíme predovšetkým pripraviť monitorovanie a hodnotenie vykonávania tak, aby boli v súlade s vnútroštátnym procesom vykonávania. Určite by každý iba získal, ak by sa týmto spôsobom dalo zabrániť súdnym konaniam. Musíme nájsť spôsoby, ako zabrániť vzniku prípadov porušenia, a ak by mali ísť pred súd, ako to urýchliť. Prostredníctvom pracovných skupín a sietí v oblasti vykonávania je možné predchádzať rozdielom pri vykonávaní a zbytočnému "pozlacovaniu". Pomocou efektívnej práce siete SOLVIT a odvetvových prieskumov, ktoré uskutočňuje Komisia, možno včas odhaliť všetky zvyšné problémy. Sieť SOLVIT je nástrojom, ktorý by sa mal a aj sa bude posilňovať.
<P>
K dôležitým otázkam, o ktorých sa rokuje tu v Parlamente, patrí súvislosť s hodnotiacou tabuľkou spotrebiteľských trhov. Chcela by som využiť túto príležitosť na to, aby som tu a teraz zdôraznila, že v tomto štádiu by sme nemali naliehať na prijatie rozhodnutia. Ako sme zaznamenali, hodnotenie výsledkov vnútorného trhu spĺňa svoju funkciu prostriedku vyvíjania nátlaku a ešte má značný potenciál rozvoja. Okrem toho je potrebné ponechať tieto dva nástroje rásť samostatne tak, aby rozvíjali svoje vlastné kvality. Potom môžeme preskúmať, či by sa ich oplatilo zlúčiť, čo sa môže skutočne stať. Hodnotiaca tabuľka spotrebiteľských trhov je napokon ešte stále veľmi nezrelým produktom, zatiaľ čo jej náprotivok pre vnútorný trh už zohráva dôležitú úlohu pri presadzovaní harmonizovaných právnych predpisov ES. Napriek jej sile v tejto súvislosti sú k nej členské štáty veľmi pozitívne naklonené. Inými slovami, je mimoriadne účinným nástrojom, ktorý musíme ponechať, ale možno aj transponovať ďalej, nižšie do iných odvetví.
<P>
Musím taktiež spomenúť odvetvia, v ktorých sa vyskytujú najvážnejšie problémy. Patria k nim životné prostredie, dane, clá, energetika a doprava. Myslím, že tu by sme mali vyskúšať nové modely a prípadne prevziať model smernice o službách, kde je pri vykonávaní potrebná mimoriadne úzka spolupráca s Komisiou. Toto by sa malo odporúčať. Dúfam, že v budúcnosti bude viac príležitostí na prerokovanie tejto nesmierne dôležitej záležitosti na každoročnom fóre vnútorného trhu a prostredníctvom posilnených sietí, dohôd o administratívnej spolupráci a možno novej Rady pre vnútorný trh v Rade ministrov; čo by som veľmi ocenila. Koniec koncov pravidelná aktualizácia je tou metódou, ktorá napomáha rozvoj tejto oblasti. Chcela by som sa poďakovať všetkým, ktorí prispeli prácou v tejto veci, a som presvedčená, že sme ňou položili základ spolupráce EÚ v tejto oblasti.
<SPEAKER ID="181" NAME="Ján Figeľ">
člen Komisie. - Vážený pán predsedajúci, máme celý rad správ v rámci tohto nového systému a je mi potešením, že môžem zablahoželať pani Charlotte Cederschiöldovej k jej správe, pretože je to oblasť, ktorá sa nehodnotí ľahko. Správa je veľmi dôležitá z hľadiska informácií, ktoré obsahuje, a aj ďalších krokov do budúcnosti, ktoré sa v nej navrhujú. Je to správa o hodnotení výsledkov vnútorného trhu, aj keď pani Cederschiöldová práve hovorila o iných oblastiach a správa obsahuje mnohé veľmi zaujímavé a užitočné myšlienky o obsahu a zameraní hodnotenia v nadchádzajúcich rokoch.
<P>
Neskorá alebo nesprávna transpozícia právnych predpisov EÚ členskými štátmi pripravuje našich občanov a podniky o ich práva, ktoré majú v rámci práva Spoločenstva. Znižuje to taktiež spoľahlivosť a dôveryhodnosť EÚ ako spoločenstva založeného na právnom poriadku. Z tohto dôvodu je včasná a správna transpozícia a uplatňovanie práva EÚ v našich štátoch mimoriadne dôležitá. Táto správa potvrdzuje a posilňuje význam, ktorý sa prikladá tejto otázke, čo Komisia veľmi víta.
<P>
Odpočet činnosti členských štátov v oblasti včasnej a správnej transpozície práva EÚ sa v posledných rokoch výrazne zlepšil, čo je dobrá správa. V súčasnosti už 18 členských štátov splnilo cieľ na rok 2009 dosiahnuť 1 % alebo nižšiu úroveň deficitu v transpozícii, ktorý dohodli naše hlavy štátov a vlád v marci 2007. Ďalšie členské štáty sú veľmi blízko tohto cieľa dosiahnuť maximálne 1 %. To znamená, že priemerný deficit v transpozícii je už na úrovni 1 %, čo je vo veľkom predstihu pred termínom stanoveným na rok 2009. Je to veľmi pozitívny vývoj a Komisia verí, že v roku 2009 sa tento trend ďalej potvrdí.
<P>
Hodnotenie výsledkov vnútorného trhu už zohráva veľmi dôležitú úlohu v podpore úsilia členských štátov. Bude to takto pokračovať aj v budúcnosti. Je to impulz a toto hodnotenie vytvára tlak zo strany členských štátov na zlepšenie výkonu.
<P>
Avšak tak, ako povedala spravodajkyňa, dobré vykonávanie práva EÚ sa nekončí včasnou a správnou transpozíciou smerníc. Orgány musia tieto smernice v praxi efektívne uplatňovať. Okrem toho národné orgány musia zabezpečiť, aby si občania a podniky mohli účinne a efektívne uplatňovať svoje práva podľa samotnej zmluvy.
<P>
Súhlasím s pani Cederschiöldovou, že prišiel čas preskúmať, či by sa rozsah hodnotenia mohol rozšíriť, a pozrieť sa na iné aspekty uplatňovania práva EÚ nad rámec samotnej transpozície.
<P>
Posledné hodnotenie z júla 2008 tým, že sa vo zvýšenej miere zameriava aj na iné porušenia práva Spoločenstva ako neskorá transpozícia vrátane väčšieho množstva informácií o jednotlivých odvetviach, znamená prvý krok týmto smerom a my začíname vnímať veci v širších súvislostiach. Komisia v súčasnosti skúma, či je možné predkladať viac kvalitatívnych údajov o uplatňovaní práva EÚ, prípadne s konkrétnym zameraním na odvetvia, kde sa problémy správneho uplatňovania práva EÚ javia ako najkritickejšie vrátane, ako bolo uvedené, odvetví energetiky a dopravy.
<P>
Máme v pláne uverejniť ešte podrobnejšie hodnotenie v prvom štvrťroku 2009. Myslím si, že to je úplne v súlade s návrhmi pani Cederschiöldovej v jej správe.
<P>
Zaregistroval som aj rozhodnutie prijaté a predložené v správe o vzťahu medzi hodnotením výsledkov vnútorného trhu a hodnotiacou tabuľkou spotrebiteľských trhov a že hodnotenia by sa mali viesť samostatne.
<P>
Ďakujem ešte raz za správu a za vašu pozornosť.
<SPEAKER ID="182" NAME="Predsedajúci">
Rozprava sa skončila.
<P>
Hlasovanie sa bude konať zajtra.
<P>
Písomné vyhlásenia (článok 142)
<SPEAKER ID="183" NAME="Zita Pleštinská  " LANGUAGE="SK">
Nevyhnutným predpokladom účinného fungovania vnútorného trhu je kvalita právnych predpisov Spoločenstva a ich včasné vykonávanie. Správna transpozícia a správne uplatňovanie smerníc v oblasti vnútorného trhu ovplyvňujú konkurencieschopnosť, hospodársku a sociálnu rovnováhu v EÚ.
<P>
Smernica o stavebných výrobkoch, ktorú by sme mali nahradiť nariadením, na ktorom v súčasnosti pracujem ako tieňová spravodajkyňa EPP-ED, bola napríklad transponovaná takým spôsobom, že označenie CE je v 4 členských štátoch nepovinné a v ostatných povinné. Vo výrobnom odvetví táto situácia spôsobuje veľké problémy.
<P>
Nejasné ustanovenia a nesprávne vykonávanie sekundárnych právnych predpisov veľakrát končí podaním na Európsky súdny dvor.
<P>
Za veľmi dôležitý krok pokladám zriaďovanie jednotných kontaktných miest, kde európski občania dostanú pomoc v prípade akýchkoľvek právnych a praktických záležitostí, ktoré súvisia s ich pohybom na vnútornom trhu.
<P>
V záujme otvoreného a konkurenčného vnútorného trhu sú potrebné cielenejšie a prísnejšie nástroje na skvalitnenie boja proti falšovaniu a pirátstvu. Dávam do pozornosti písomné vyhlásenie č. 67/2008, ktoré sme pripravili spolu s kolegyňami, aby sme upozornili na falšovanie a pirátstvo, ktoré predstavujú čoraz väčšiu hrozbu v oblasti európskeho hospodárstva, zamestnanosti a tvorivosti.
<P>
Našou prioritnou úlohou musí byť ochrana spotrebiteľov, ktorí si často omylom zakúpia napodobeniny výrobkov, mysliac si, že sú pravé, čím môžu ohroziť svoje zdravie a bezpečnosť.
<SPEAKER ID="184" NAME="Rovana Plumb  " AFFILIATION="PSE">
písomne. - (RO) Včasné vykonávanie, presná transpozícia a príslušné presadzovanie smerníc o vnútornom trhu sú základnými predpokladmi efektívnej práce vnútorného trhu a ochrany spotrebiteľov s účinkami na konkurencieschopnosť a hospodársku a sociálnu rovnováhu EÚ.
<P>
Hodnotenie je dôležitým nástrojom pri príprave politiky; preto žiadame Komisiu, aby rozšírila rozsah informácií a ukazovateľov, ktoré hodnotenie obsahuje, tak, aby sa doň okrem iného zahrnuli kvalitatívne a sociálne podmienky zamestnancov, ako aj environmentálny vplyv a zmena klímy.
<P>
Rumunsko je siedmou krajinou EÚ, pokiaľ ide o transpozíciu smerníc o vnútornom trhu, s priemernou úrovňou deficitu v transpozícii 0,8 % v decembri 2007 v porovnaní s cieľom 1 %, ktorý stanovili hlavy štátov a vlád na rok 2009. V správe sa taktiež zdôrazňuje, že omeškania alebo nesprávne presadzovanie európskych predpisov ovplyvňuje spotrebiteľov a podniky, a od členských štátov sa vyžaduje, aby zvýšili úsilie na podporu siete SOLVIT (sieť na riešenie problémov, ktorú používajú členské štáty na mimosúdne riešenie akýchkoľvek problémov, ktoré môžu vzniknúť v dôsledku nevhodného presadzovania právnych predpisov vnútorného trhu).
<P>
Rada by som poblahoželala aj spravodajkyni k jej práci.
