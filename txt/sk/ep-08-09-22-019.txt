<CHAPTER ID="019">
Hedžové fondy a súkromné kapitálové fondy - Transparentnosť inštitucionálnych investorov (rozprava) 
<SPEAKER ID="997" NAME="Predsedajúci">
Teraz prejdeme k rozprave, ktorú minulý mesiac zorganizoval Európsky parlament, čím sa na rozdiel od ostatných výnimočne predvídavo zaoberal udalosťami z minulého týždňa.
<P>
Ďalším bodom rokovania je spoločná rozprava o
<P>
správe, ktorú predkladá Poul Nyrup Rasmussen v mene Výboru pre hospodárske a menové veci, s odporúčaniami pre Komisiu týkajúcimi sa hedžových fondov a súkromných kapitálových fondov, a
<P>
správe, ktorú predkladá Klaus-Heiner Lehne v mene Výboru pre právne veci vrátane odporúčaní Komisii o transparentnosti inštitucionálnych investorov.
<SPEAKER ID="069" NAME="Poul Nyrup Rasmussen">
spravodajca. - Vážený pán predsedajúci, dávno pred touto krízou skupina Európskych socialistov a Strana európskych socialistov vyjadrili obavy z tendencií na finančných trhoch, pokiaľ ide o nadmerné zadlženie, nedostatok transparentnosti, preberanie vysokých rizík a platbu príliš nízkych cien a špekulatívne investície, ktorým nikto v skutočnosti nerozumel a nekonal podľa nich. Preto sme vyjadrili naše obavy, pokiaľ ide o novú finančnú bublinu. Nikto nemôže povedať, kedy by to mohlo byť, v súčasnosti sa však nachádzame uprostred búrky - "dokonalej búrky," ako to niekto nazval.
<P>
Skutočne sa domnievam, že rozprava v tento večer a zajtra bude najrelevantnejšou rozpravou o finančných trhoch v ktoromkoľvek parlamente kdekoľvek v Európe či v Spojených štátoch - rozprava a rozhodnutia, ktoré plánujeme v snahe dosiahnuť lepšiu právnu úpravu ako tú, ktorou disponujeme v súčasnosti, a prevziať väčšiu zodpovednosť za vykonávanie našej práce tak dobre, ako sme schopní.
<P>
Teraz nastal čas konať. Videli sme, čo sa stalo v USA, a ak niekto povie, že v Európe to nie je také zlé ako v USA, môžem na to povedať len toľko, že banky HBOS, Northern Rock a mnoho ďalších podobných prípadov je dosť na to, aby ma prinútili konať. Videli sme nové prognózy pre naše hospodárstva, pre naše pracovné miesta, pre našu hospodársku súťaž a pre našu schopnosť investovať: to je dosť na to, aby som konal.
<P>
Som preto hrdý, že dnes a zajtra môžem v Parlamente povedať, že skupina PSE dosiahla so skupinou ALDE a skupinou PPE-DE kompromis, ktorý je výsledkom neľahkých rokovaní a ktorý je taký, aký by mal byť pri takejto dôležitej záležitosti. Pred nami teraz leží vyvážená správa, v ktorej sa žiada, aby Komisia predložila návrhy na právne predpisy a právnu úpravu pre všetky finančné sektory vrátane hedžových fondov a súkromných kapitálových fondov. Je najvyšší čas, aby sme to urobili, a rád by som Parlamentu pripomenul, že žiadame o stanovenie povinného kapitálu pre všetky finančné inštitúcie. Žiadame o spojenie balíka odmien s dlhodobejšími výsledkami, aby bolo možné zohľadniť straty, ako aj zisky. Žiadame o plnú transparentnosť systémov odmeňovania vedúcich pracovníkov na vysokej úrovni a riadiacich pracovníkov. Žiadame o zverejnenie vystavenia špekuláciám/dlhu, zdroja a výšky získaných prostriedkov a identifikáciu akcionárov pre všetky investičné projekty. Žiadame o rozšírenie smernice, na základe ktorej by sa vyžadovalo, aby zamestnanci boli informovaní a mali možnosť vyjadriť sa počas prevzatia podnikov s cieľom začleniť do nej odkúpenie na dlh kapitálovými investičnými fondmi, a žiadame o opatrenia, ktoré by zabránili neodôvodnenému odpredaju aktív v cieľových spoločnostiach. Žiadame o činnosti zamerané na zabránenie nadmernému zadlženiu spôsobenému odkúpením na dlh, aby úroveň investície bola pre kapitálové investičné fondy/firmu, ako aj pre cieľovú spoločnosť udržateľná.
<P>
Rád by som požiadal pána McCreevyho, komisára zodpovedného za túto oblasť, aby na tieto návrhy poskytol veľmi konkrétne odpovede. Viem, že sú pre neho nové, trvám však na časovom harmonograme. Požiadali sme o odpoveď pred koncom roka, čo sú už tri mesiace. Môžu tam byť podrobnosti, ktoré je potrebné prediskutovať, vy však, pán komisár, tiež dlhujete tomuto Parlamentu odpoveď, pretože nehovoríme o malej menšine, ale o veľmi širokej väčšine v rámci tohto Parlamentu.
<P>
Skončím informáciou, že pred štyrmi až piatimi dňami takmer 90 000 ľudí podpísalo petíciu adresovanú Európskemu parlamentu, Spojeným štátom a svetovým lídrom, ktorú zorganizovalo globálne internetové hnutie Avaaz. V jeho mene odovzdávam túto petíciu týmto príjemcom. Stojí v nej: Vyzývame vás, aby ste prevzali vedúcu úlohu pri stanovení zásadných chýb a nedostatkov, ktoré mali za následok túto globálnu finančnú krízu vrátane základných problémov v oblasti zadlženia a rizika, stimulov a transparentnosti. Potrebujeme, aby ste spoločne pracovali na ochrane verejného blaha sformulovaním pevnejších pravidiel pre všetky časti globálneho finančného systému. Buďte odvážni a my vás podporíme.
<P>
Pán komisár, budete odvážny, spolu s nami, podporíte nás a poskytnete predbežné odpovede pred koncom roka? V mene nás všetkých musím nástojiť na kladnej odpovedi.
<SPEAKER ID="070" NAME="Klaus-Heiner Lehne">
spravodajca. - (DE) Vážený pán predsedajúci, dámy a páni, táto rozprava sa koná, aj keď možno náhodou, v pravý čas. Moja správa zacielená na všetky zámery a účely sa zaoberá druhou stranou mince.
<P>
Pán Rasmussen sa musel konkrétne zaoberať následkami na finančných trhoch a Výbor pre právne veci so svojím odborným posudkom sa prirodzene zaujímal najmä o aspekty práva obchodných spoločností a tam, kde to bolo nevyhnutné, potrebou zmeniť právo európskych obchodných spoločností.
<P>
Udalosti z posledných dní otriasli nami všetkými. Verejnosťou, politikmi a - hovorím to veľmi jasne - aj čestným hospodárstvom. Problém, ktorému v súčasnosti v praxi čelíme, je ten, že zisky sa privatizujú, avšak straty sa nacionalizujú. V tomto príbehu sa stalo takmer vtipom, že pán Paulson, minister financií USA, ktorý bol sám kedysi riaditeľom Goldman Sachs, sa v súčasnosti nachádza v situácii, keď musel vziať 700 miliárd USD z peňazí daňových poplatníkov, aby odstránil a zahladil skazu, ktorú spôsobilo jeho vlastné odvetvie priemyslu. Je to naozaj smutné.
<P>
Existuje však oveľa viac príkladov týkajúcich sa skutočnosti, že zo strany verejnosti chápanie obrazu konvenčného rodinného podniku, ktorý sa stará o svojich zamestnancov na základe svojej vlastnej zodpovednosti, ktorú sám zaručuje, je na ústupe, zatiaľ čo na druhej strane naďalej narastá dojem z toho, že sme prinajmenšom v odvetví hospodárstva sčasti riadení neúspešnými vrcholovými manažérmi, zamestnancami, ktorí majú veľmi vysoké platy, ale žiadnu zodpovednosť.
<P>
Myslím si, že tento vznikajúci dojem nášho systému trhového hospodárstva je hrozný a že z politického hľadiska je potrebné, aby sme prijali primerané opatrenia na obnovenie poriadku, a tým tento zlý dojem odstránili.
<P>
Je pravdou, že to má vplyv nielen na veľkých investorov, ale teraz už aj na malých investorov. Má to vplyv na každého daňového poplatníka a na všetkých, ktorí sú závislí od vládnych prostriedkov, pretože na nápravu škôd sa musí použiť čoraz viac miliárd z verejných prostriedkov.
<P>
Pripúšťam - a rozprava to jasne ukázala a je to aj nepopierateľné - že jeden aspekt, ktorý musíme vyriešiť hneď na začiatku - konkrétne hedžové fondy a sektor súkromných kapitálových fondov - nie je príčinou problémov, ktoré v súčasnosti musíme riešiť. Aj tu však, ako to jasne vyplynulo z rozpravy v Parlamente, ako aj z vypočutí oboch výborov, zjavne existujú v oblasti harmonizácie a právnej úpravy jednoznačné nedostatky.
<P>
Bolo správne povedané, že tieto odvetvia sú regulované vnútroštátnymi nariadeniami, z ktorých niektoré sú prísnejšie, niektoré slabšie, v súlade s odlišnými tradíciami národov a v súlade s tým, ktoré nariadenia o finančnom trhu v nich prevládajú. Zároveň je však čoraz jasnejšie, že potrebujeme ďalšiu harmonizáciu a úpravu na európskej úrovni s cieľom zabezpečiť, aby tieto odvetvia, ktoré v súčasnosti dosiahli absolútne kritické rozmery, nepredstavovali žiadne riziko ani pre finančné trhy.
<P>
Chcel by som reagovať na niekoľko kľúčových slov, ktorými sa už zaoberal návrh správy, a ktoré sa už mimochodom vyriešili vo Výbore pre právne veci v júni, keď ešte nikto nehovoril o tejto kríze, v ktorej sa v súčasnosti nachádzame. Mám na mysli výrazy pôžička akcií a krátky predaj. V súčasnosti počúvame, že množstvo významných regulátorov na finančných trhoch ich zakázalo, a to z dobrého dôvodu. Žiadali sme to vtedy a žiadame to aj teraz, aby sa táto záležitosť aspoň preskúmala. Treba z toho vyvodiť následky a v prípade potreby je potrebné navrhnúť aj legislatívne návrhy. Jedným z nich je otázka lepšej identifikácie akcionárov, otázka transparentnosti, sprísnení nariadení o transparentnosti vzhľadom na skutočnosť, že podniky, ako aj manažéri týchto podnikov by mali vedieť, komu v skutočnosti patria, aby boli schopní konať zodpovedne voči tým, ktorí ich vlastnia.
<P>
Má to za následok aj primerané kontroly istých rizík pri poskytovaní úveru s cieľom zaistiť možnosť vyvodenia aj praktických, potrebných následkov, aby sa obrovské investície nemohli presunúť prostredníctvom relatívne malých prostriedkov, čo nakoniec vytvára dosah, ktorý sa dostáva absolútne mimo kontrolu a jeho vznik prináša širokej verejnosti a ostatným aktérom na trhu problémy.
<P>
Aby som nezabudol, uvádzam jedno odporúčanie: medzitým sa v tomto odvetví vytvorilo množstvo návrhov týkajúcich sa vhodných predpisov, dobrovoľnej regulácie toho, ako by sa človek mal správať. Holý fakt, že tieto nariadenia boli vyvinuté, dokonca aj keď sú v súčasnosti stále iba dobrovoľné, tak vysvetľuje, že samotné odvetvie evidentne akceptuje potrebu nejakej právnej úpravy. Z tohto dôvodu je veľmi rozumné, aby sme sa na to pozreli a porozmýšľali o tom, či sme schopní konať aj v tejto oblasti.
<P>
Rýchly nákup a predaj akcií je ďalšou záležitosťou, ktorej musíme venovať pozornosť. Právo obchodných spoločností sa musí touto otázkou zaoberať, pretože som presvedčený, že by nemalo byť možné podniky vytunelovať. Od Komisie očakávame konkrétny návrh. Táto správa je v súlade s článkom 192 a Komisia na ňu musí odpovedať. Dúfame, že tak čoskoro urobí.
<SPEAKER ID="071" NAME="Charlie McCreevy">
člen Komisie. - Vážený pán predsedajúci, rád by som poďakoval Výboru pre hospodárske a menové veci a Výboru pre právne veci, a osobitne ich spravodajcom, pánovi Rasmussenovi a pánovi Lehnemu, za prácu, ktorú vykonali pri príprave týchto dvoch správ.
<P>
Len málo ľudí by bolo pred rokom predpovedalo, že situácia na finančných trhoch bude taká vážna ako dnes. A následky krízy budeme ešte istý čas pociťovať. Začalo to bezohľadným predajom hypoték v Spojených štátoch, podporovaným bankami a ďalšími subjektmi, ktoré nedbali na štandardy poskytovania úverov, pretože prostredníctvom sekuritizácie mohli tieto úvery preniesť na iných.
<P>
Ratingové agentúry potom tieto vysoko rizikové produkty odobrili tým, že im pripísali nízke úverové riziko. Zdá sa, že finančné inštitúcie na celom svete nakúpili tieto produkty bez toho, aby samy uskutočnili hodnotenie rizika.
<P>
Vzhľadom na udalosti z posledných rokov bolo neuveriteľné vidieť, ako málo chápali riadiaci pracovníci finančných inštitúcií riziko, na ktoré sa podujali. Bezpochyby vidina výšky ziskov oslabila náležitú analýzu rizika. Zdá sa, že kontrolóri nemali pri týchto veľmi komplexných produktoch dostatočný pojem o riziku. Veci boli také rozdrobené a zaobalené, že nikto nevedel, kde sa nachádza skutočné riziko. Jeden pozorovateľ pred niekoľkými mesiacmi na margo tejto rozvíjajúcej sa krízy poznamenal, že je to, ako keby sa pozeral na zrážku vlakov v spomalenom zábere. Minulý týždeň nabrala kríza obrovský spád.
<P>
Koordinované opatrenia hlavných svetových bánk a ohlásenie podporných opatrení zo strany orgánov Spojených štátov trhy trochu upokojili. Musíme to privítať vzhľadom na extrémnu situáciu, ktorej čelia regulátori. Taktiež vítam, že orgány Spojených štátov uznali potrebu riešiť vo svojich návrhoch podobné aktíva, ktoré držia niektoré finančné inštitúcie mimo Spojených štátov.
<P>
Jedna vec, za ktorú musíme byť v Európe vďační, je, že sme nezažili taký rozsah deštrukcie, aký sa udial v Spojených štátoch. Hoci banky v EÚ trpeli podobným nedostatkom dôvery, pokiaľ ide o vzájomné pôžičky, na rovnakej úrovni neexistovalo nič podobné, ako sa udialo v Spojených štátoch. Nikto však ešte nie je mimo nebezpečenstva. Pred nami ležia zložité obchodné podmienky. Pokles hospodárstva bude mať značný vplyv. Ostražitosť a transparentnosť sú kľúčovými prvkami, ktoré je potrebné na trhoch obnoviť. Na úrovni EÚ musíme naďalej zlepšovať naše mechanizmy dohľadu pre cezhraničný dohľad nad finančnými inštitúciami. Máme vhodnú príležitosť, ktorú musíme využiť.
<P>
To všetko ma vedie k tomu, aby som veril, že keď sa toto všetko skončí, budeme disponovať odlišným sektorom finančných služieb a že budeme mať aj odlišný regulačný rámec. Ak nemožno preukázať subjektívne riziko, nemôžeme od daňových poplatníkov očakávať, že budú financovať nadmerné a nezodpovedné riziko, ktorému sa vystavili súkromné inštitúcie.
<P>
Konečná podoba nového regulačného prístupu, nech už bude akýkoľvek, bude navrhnutá v nadchádzajúcom období ako ponaučenie z krízy a primerané odpovede budú jasnejšie. Musíme naďalej úzko spolupracovať s ostatnými regulačnými orgánmi do takej miery, aby to bolo v súlade s našimi stanoviskami.
<P>
Ako už mnohí iste viete, v súčasnosti už prijímame opatrenia. Komisia už rok pracuje na podrobnom pláne, ktorý odsúhlasila Rada ministrov financií a schválila Európska rada. Keď tento zmätok vypukol, spresnili sme naše stanoviská.
<P>
Prijali sme opatrenia na zlepšenie konvergencie a spolupráce medzi orgánmi dohľadu. Orgány dohľadu EÚ, ministri financií a centrálne banky odsúhlasili nové memorandum o porozumení stanovením spoločných zásad vrátane vytvorenia skupín cezhraničnej stability. Toto memorandum sa v súčasnosti zavádza. Preskúmali sme schémy zvýšenia depozitnej záruky. Bola zriadená osobitná skupina, ktorá podá správu koncom tohto roka, aby dohliadla na cyklický efekt súčasných nástrojov vrátane nástrojov Basel 2 a IFRS. Rada IASB v úzkej spolupráci s Fórom pre finančnú stabilitu zriadila poradný panel v oblasti spravodlivého hodnotenia. V IASB prebieha aj práca na podsúvahových položkách. Odvetvie priemyslu prišlo s hodnotnými údajmi, ktoré zlepšujú transparentnosť pre regulátorov sekuritizačného trhu. Komisia tlačí na odvetvie priemyslu, aby objasnilo túto informáciu s cieľom zlepšiť transparentnosť pre regulátorov.
<P>
Vzhľadom na tieto činnosti a ďalšie, o ktorých budem hovoriť, by pre poslancov nemalo byť prekvapením, keď poviem, že môžem uvítať mnoho z bodov uvedených v správe pána Rasmussena. Dôležité je, že sme schopní určiť kľúčové opatrenia, ktoré by sme mali teraz prijať a zaviesť.
<P>
Ako som už predtým povedal, zmätok na trhoch ukázal nedostatky v riadení rizika veľkých finančných inštitúcií. Objasnil aj množstvo oblastí s nedostatočnou reguláciou. Regulačná pozornosť sa musí zamerať na tieto oblasti. Pán Rasmussen označil vo svojej správe mnohé z najnaliehavejších oblastí: konflikty záujmov v ratingových agentúrach, potreba zlepšenia v hodnotení nelikvidných aktív a nedostatočné prepojenie stimulov v modeli "originate and distribute" (vytvoriť a rozdeliť).
<P>
V minulom roku som informoval poslancov v pléne a najmä vo Výbore pre hospodárske a menové veci o práci na zlepšení kapitálových požiadaviek pre banky, ako aj o mojich nápadoch týkajúcich sa regulácie ratingových agentúr. Domnievam sa, že všetci súhlasíme, pokiaľ ide o potrebu posilnenia kapitálových požiadaviek a povinnosti v oblasti transparentnosti a povinnú starostlivosť o štruktúrované produkty. Pracovali sme na zmenách smernice o kapitálových požiadavkách, pomocou ktorej sa zlepší riadenie veľkej majetkovej angažovanosti, kvalita kapitálu prostredníctvom zosúladeného prístupu k hybridnému kapitálu. Takisto sme sa zamerali na posilnenie dohľadu nad medzibankovými skupinami.
<P>
Počas niekoľkých nasledujúcich týždňov Komisii navrhnem oddelené regulačné opatrenia na riešenie týchto a ďalších záležitostí: po prvé, pozmeňujúci a doplňujúci návrh k smernici o kapitálových požiadavkách a po druhé, nariadenie o ratingových agentúrach. Teším sa na podporu Európskeho parlamentu v prospech týchto návrhov, ktoré sú vo veľkej miere v súlade s tým, čo žiadate v tejto správe.
<P>
Hedžové fondy a súkromné kapitálové fondy sa nachádzajú v oboch správach. V priebehu rokov sme mali niekoľko zaujímavých výmen názorov, pokiaľ ide o úlohu hedžových fondov a súkromných kapitálových fondov. Domnievam sa, že môžeme súhlasiť s jedným, a to, že neboli príčinou súčasného rozruchu. Ukázalo sa, že to bol práve regulovaný sektor, ktorý spôsobil zmätok v dôsledku nedostatočného pochopenia sekuritizačných nástrojov.
<P>
Nemyslím si, že je v tomto štádiu potrebné merať hedžové fondy a súkromné kapitálové fondy rovnakým metrom, aký používame na regulovaný sektor. Problémy týkajúce sa súčasných turbulencií sú rozdielne. Nesmieme zabudnúť, že tieto fondy sú v členských štátoch regulované. Manažéri hedžových fondov a súkromných kapitálových fondov sú v celej Európe oprávnenými a kontrolovanými subjektmi. Podliehajú tým istým disciplínam zneužívania trhu ako ostatní účastníci na finančných trhoch. Pri investovaní do verejných spoločností sú viazaní podobnými povinnosťami v oblasti transparentnosti a konzultácie. Otvorenie bankového sektora hedžovým fondom a súkromným kapitálovým fondom je predmetom smernice o kapitálových požiadavkách.
<P>
Neznamená to však, že pred hedžovými fondmi a súkromnými kapitálovými fondmi zatvárame oči. Keďže sa tieto obchodné modely vyvíjajú a ich úloha na finančných trhoch sa mení, regulátori na celom svete musia zostať ostražití. Samotné odvetvia priemyslu musia prevziať všetku zodpovednosť, ktorá súvisí s vedúcou úlohou na európskych a globálnych finančných trhoch. Z niekoľkých nedávnych trhových iniciatív vyplýva, že tento odkaz bol pochopený. Našou úlohou by malo byť podrobne sledovať tento a ďalší rozvoj na trhu a byť pripravený reagovať, keď to bude potrebné.
<P>
Vítam konštruktívne návrhy na podporu fungovania jednotného trhu. Rád by som len v tomto štádiu uviedol, že v Komisii prebieha dôležitá práca v oblasti súkromného umiestňovania a rizikového kapitálu.
<P>
Súhlasím s pánom Lehnem, že dostatočný stupeň transparentnosti je dôležitou podmienkou pre dôveru investorov. Je preto nevyhnutný, ak chceme, aby finančné trhy fungovali efektívne.
<P>
V správe sa uvádza zoznam pravidiel transparentnosti, ktoré sa v súčasnosti uplatňujú na rôzne subjekty na finančných trhoch v EÚ. Podľa môjho názoru je dôležité, aby trh disponoval dostatočným stupňom jasných informácií, ktoré sú užitočné. Musíme nájsť rovnováhu medzi potrebou dôvernosti majetkových informácií týkajúcich sa investičných nástrojov a oprávnenými potrebami investorov, zmluvných strán, regulátorov a investičných firiem.
<P>
Som preto rád, že sa v správe kladie dôraz na potrebu analýzy vplyvu existujúcich ustanovení EÚ a ďalších pravidiel členských štátov v tejto oblasti predtým, ako sa niekto pustí do zavedenia novej legislatívy.
<P>
Komisia už bola v tejto oblasti veľmi aktívna. Uskutočnili sme rozsiahle konzultácie v kontexte iniciatívy práv našich akcionárov, kde sme sa zamerali na množstvo otázok, ktoré sa v správe uvádzajú - napríklad pôžičku akcií a otázku identifikácie akcionárov.
<P>
Okrem toho sme nedávno uverejnili výberové konanie na vonkajšiu štúdiu, ktorá sa zameria na implementáciu smernice o transparentnosti v členských štátoch. Táto štúdia bude dostupná nasledujúci rok a bude tvoriť základ pre všeobecné hodnotenie smernice vrátane stropov vymedzujúcich notifikačnú povinnosť.
<P>
Ako si poslanci určite spomenú, Komisia na jar tohto roka prijala oznámenie, v ktorom stanovuje svoj politický prístup k štátnym investičným fondom. Dospeli sme k záveru, že tieto opatrenia boli primerané, ale aj dostatočné na riešenie otázok, o ktorých sa v súčasnosti diskutuje. Tento prístup schválila Európska rada; vidím však, že Výbor pre právne veci toto hodnotenie úplne nezdieľa.
<P>
V tejto oblasti uvediem niekoľko krátkych poznámok. Po prvé, mali by sme uznať, že hedžové fondy a súkromné kapitálové fondy v mnohom nie sú jednotné - ostatní inštitucionálni investori majú podobné ciele a v súčasnosti používajú podobné postupy. Ak by sme v takejto situácii zaviedli pre hedžové fondy a súkromné kapitálové fondy povinnosti, malo by to za následok diskrimináciu týchto kategórií investorov.
<P>
Po druhé, nemali by sme urobiť chybu a vnímať všetky aktivity hedžových fondov ako hrozbu pre trh, ale mali by sme si uvedomiť aj kladný vplyv, ktorý majú ich aktivity. Jasne povedané, hospodárstvo EÚ bude v budúcnosti potrebovať masové investície. Bez štátnych investičných fondov, kapitálových investičných fondov a im podobným by zotavenie Európy zo súčasných problémov bolo oveľa pomalšie.
<P>
Po tretie, súhlasím, že určité postupy, ako pôžička akcií a používanie derivátov, predstavujú výzvu pre vytvorenie modelov riadenia. Toto je oblasť, ktorej spolu s národnými orgánmi dohľadu budeme v blízkej dobe venovať primeranú pozornosť.
<P>
Aby som to zhrnul, tieto dve správy budú výrazným príspevkom k našim prebiehajúcim úvahám. Odporúčam poslancom do pozornosti tieto dve správy. Komisia preskúma vaše odporúčania a podá správu tak, ako je to uvedené v rámcovej dohode. Naďalej sa plne angažujeme v tom, aby sme na túto krízu reagovali pomocou opatrení potrebných na obnovenie dôvery a stability.
<SPEAKER ID="072" NAME="Sharon Bowles">
spravodajkyňa Výboru pre hospodárske a menové veci požiadaného o stanovisko. - Vážený pán predsedajúci, chcela by som pánovi komisárovi povedať, že v tomto čase krízy možno jasne vidieť prepojenie medzi všetkými inštitúciami. Je rovnako jasné a logické, že nariadenie musí byť zamerané na fungovanie a nie na jednotlivcov. Nebolo by správne, keby sa jedna súkromná spoločnosť musela riadiť odlišnými pravidlami ako ostatné spoločnosti len preto, že bola vlastnená kapitálovým investičným fondom.
<P>
Každá minca má dve strany. Uprostred často opakovanej kritiky tento týždeň namierenej na krátky predaj nesmieme zabúdať na tých, ktorí si požičiavajú akcie. Je dôležité, aby investori - či dokonca orgány dohľadu - venovali pozornosť úverovej politike dôchodkových fondov a ďalších subjektov a nielen aktivitám subjektov požičiavajúcich si akcie. Zaoberali sme sa touto záležitosťou už predtým v kontexte požičaných akcií s hlasovacím právom. "Dve strany" tiež znamená, že zvýšenie transparentnosti bude účinné iba vtedy, keď ho bude sprevádzať náležitá starostlivosť, ktorá nebude opäť zrušená nadmernými odvolaniami. Nakoniec významnú úlohu zohrávajú aj dobrovoľné kódexy, ktoré zasahujú oblasti, ktoré nemôžme regulovať. Nie sú však len súkromnou záležitosťou pre predmetné priemyselné odvetvia, ale vyžadujú si zverejnenie, jednoduchý prístup a aktívnu revíziu a monitorovanie.
<SPEAKER ID="073" NAME="Harald Ettl">
spravodajca Výboru pre zamestnanosť a sociálne veci požiadaného o stanovisko. - (DE) Vážený pán predsedajúci, rok 2007 bol naďalej označovaný za rok, v ktorom bude pravdepodobne pokračovať hypotekárna kríza. Snažili sme sa tým nezaoberať. V júni 2007 sme mali ešte viac počúvať poplašné zvony, minimálne keď dva hedžové fondy riadené investičnou bankou Bear Stearns v New Yorku zišli z cesty, pretože sa do obrovskej miery zapojili do cenných papierov zabezpečených nehnuteľným majetkom. A to bol len začiatok celej záležitosti! Bolo čoraz jasnejšie, ako sa tieto druhy obchodov s finančnými službami rozvíjali pri takej nízkej úrovni transparentnosti. Na jednej strane len málo subjektov dosiahlo veľké zisky - samozrejme, vo vysoko rizikových sektoroch - zatiaľ čo na druhej strane v súčasnosti čelíme klasickému znárodneniu strát. Nie sú to len americkí hospodárski novinári a ekonómovia, ktorí opisujú túto situáciu presne týmto spôsobom. Aj my v EÚ a v Európskom parlamente, chtiac-nechtiac meníme našu perspektívu, ale príliš neskoro. Pre Komisiu by bolo tiež lepšie, keby na tom trvala.
<P>
Obe správy - správa pána Rasmussena aj správa pána Lehneho - poukazujú na naliehavú potrebu konať. Nateraz musí byť všetkým politickým subjektom jasné, že trh nie je schopný regulovať sa úplne sám. Komisia by si to teraz mala tiež uvedomiť. Hedžové fondy a súkromné kapitálové fondy patria k jedným z najväčších zamestnávateľov, avšak podľa mnohých súdnych systémov už tak nevystupujú, a preto sú, samozrejme, zbavené svojich povinností zamestnávateľov. To je neprijateľné; nedostatok transparentnosti je príliš veľký! Finančná kríza zatiaľ ohrozuje tisíce pracovných miest.
<P>
Je nevyhnutná regulácia, dohľad, transparentnosť, účasť zamestnancov a informácie v sektore dôchodkových fondov, ktoré sa významne podieľali na hedžových fondoch a súkromných kapitálových fondoch .
<P>
Pre Výbor pre zamestnanosť a sociálne veci je dôležité, aby zamestnanci nemuseli platiť dvakrát, pán komisár: raz z dôvodu finančnej krízy per se a raz z dôvodu zdieľania rizika dôchodkovými fondmi. Aby sa tak nestalo, smernica 2003/41/ES by mala aspoň zabezpečiť, aby zamestnanci boli priamo alebo nepriamo informovaní členmi správnej rady o druhu a riziku investovania ich dôchodkov a mali hlas pri prijímaní rozhodnutí. Je to len jeden z mnohých faktov, ktoré sme v našich správach a stanoviskách objasnili.
<P>
Pán komisár, teraz vás žiadame, aby ste niečo urobili. Viem, že môžeme diskutovať ešte o mnohých veciach, ste však povinný poskytnúť pomoc. Volebné obdobie sa ešte neskončilo. Na to vás chcem upozorniť.
<SPEAKER ID="074" NAME="Kurt Joachim Lauk">
v mene skupiny PPE-DE. - (DE) Vážený pán predsedajúci, dámy a páni, táto správa bola pôvodne zameraná na hedžové fondy a súkromné kapitálové fondy, teraz však zahŕňa celý finančný systém, ktorý úplne skolaboval.
<P>
Súčasná kríza je výsledkom úverovej mánie, najmä nadmerného zadlženia. Americká centrálna banka pridlho držala úrokové sadzby príliš nízko, čím výrazne podporovala poskytovanie úverov.
<P>
Správu sme vypracovali na základe súčasnej situácie a spolu s našimi kolegami zo skupiny Aliancie liberálov a demokratov za Európu sme s pánom Rasmussenom dospeli k dohode, ktorá zahŕňa celý finančný systém. Sme vďační, že vo Výbore pre hospodárske veci to prešlo prakticky jednohlasne.
<P>
Už sa nemôžeme spoliehať na normy USA a určovanie noriem v medzinárodnom finančnom systéme. Musíme vytvoriť svoje vlastné nové európske možnosti a navrhli sme prijatie celej škály bodov a ukončenie diskusie o nich.
<P>
Na začiatok musíme zahrnúť všetky finančné inštitúcie zaoberajúce sa investovaním finančných prostriedkov, najmä hodnotením rizika. Ďalej hovoríme, že v globálnom finančnom systéme musia mať požiadavky na rizikovo vyvážený kapitál rovnaký štatút pre všetky subjekty. Takisto by sme mali stanoviť požiadavky pre iniciátorov balíkov a syndikovaných balíkov, na základe ktorých si ponechajú časť týchto balíkov. Ratingové agentúry - pán Rasmussen a pán Lehne to už zdôraznili - musia vyplniť medzery v poskytovaní informácií a zverejniť konflikty záujmov.
<P>
Mali by sme zvážiť, či ratingové agentúry budú alebo nebudú preberať zodpovednosť za svoje ratingy v súlade s líniami finančných audítorov. Musíme zvážiť aj to, či by deriváty mali byť povinne obchodovateľné na burze alebo nie - s výnimkou úrokových swapov. Takisto žiadame, aby riadiace rady bánk zabezpečili, že v odmenách bankárov sa nebudú zohľadňovať len dobré transakcie, ale aj straty, ku ktorým môže prípadne dôjsť. Znamená to, že stimuly pre bankárov sa budú uplatňovať v dobrých aj zlých časoch, nielen v tých dobrých.
<P>
Chamtivosť je zlým radcom pri finančných stratégiách. V ECB sme v posledných rokoch mali spoľahlivého partnera, ktorý celkovo reagoval grosso modo skôr rozumnejším a vyváženým spôsobom ako Centrálna americká banka. To môžeme povedať, keď sa obzrieme späť. V eurozóne takisto existuje naliehavá potreba európskeho bankového dohľadu pre oblasť eurozóny, pretože si nemôžeme vystačiť len s vnútroštátnymi orgánmi dohľadu. Znamená to, že sa domnievame, že v Európe sa zriaďujú inštitúcie, či dokonca dobrovoľnícke asociácie, aby bolo možné lepšie porozumieť subjektom, o ktorých hovoríme, s cieľom zabrániť ďalšej kríze takýchto rozmerov.
<SPEAKER ID="075" NAME="Ieke van den Burg">
v mene skupiny PSE. - Vážený pán predsedajúci, rada by som povedala pánovi Laukovi, že on možno podporuje správu, ktorú sme navrhli s pánom Dăianu o európskom dohľade, zo strany PPE sme však v tejto veci nemali dostatočnú podporu.
<P>
Dovoľte mi tiež niečo povedať ako reakciu na slová pána komisára, a to, že je neuveriteľné, že nereagoval na tieto kľúčové záležitosti uvedené v správe. Povedal nám len to, že Komisia dôkladne monitoruje a pozorne sleduje vývoj, a následne uviedol, že hedžové fondy a súkromné kapitálové fondy majú aj pozitívny vplyv a že by sme o tom mali uvažovať.
<P>
Je to ako počuť, že prichádza hurikán alebo tsunami, a dozvedieť sa, že by sme sa mali zamerať na kladné stránky vody a vetra! Je to smiešne.
<P>
(NL) Budem pokračovať po holandsky, keďže sa chcem zamerať na dve otázky osobitného významu v správe pána Lehneho. Jednou z nich - spomenul ju už sám pán Lehne - je požičiavanie akcií a krátky predaj. Ide samozrejme o klasický príklad nedávneho neúspechu Komisie udržať stav vecí. Už dávno sme predniesli záležitosť týkajúcu sa potreby prijatia opatrení, pokiaľ ide o pôžičky akcií, pôžičky a požičiavania podielov, keďže v kampaniach hedžových fondov proti spoločnostiam sa to zneužívalo. Orgány dohľadu nad finančným trhom - niekoľkí jednotlivci v oblasti dohľadu v jednotlivých členských štátoch - to tak v súčasnosti konečne urobili. Toto nie je koordinovaná európska činnosť; iniciatívy, ako je táto, museli opäť raz začať na vnútroštátnej úrovni. Mohli sme byť o krok vpred a pravdepodobne predísť niektorým chybám, niektorým kolapsom bánk alebo poisťovní, keby sme boli mali primerané opatrenia.
<P>
Je to tiež ďalšie znázornenie skutočnosti, že takéto udalosti presahujú sektory a že iba sektorový dohľad nad bankami, poisťovňami alebo cennými papiermi nie je dostačujúci. Skutočne musíme skombinovať takýto dohľad a zabezpečiť, aby tieto cenné papiere boli vopred splatné na oboch stranách a aby sa takýmto okolnostiam predišlo.
<P>
Ďalšou záležitosťou sú systémy odmeňovania. V správe sme uviedli, že je veľmi dôležité, aby boli obmedzené a aby sa na schôdzach akcionárov umožnila politika hlasovania a odmeňovania. Som rada, že som mohla poznamenať, že počas diskusie z tohto týždňa o nadchádzajúcom núdzovom fonde v Spojených štátoch moje demokratické náprotivky v Kongrese vyjadrili želanie využívať prostriedky z tohto fondu za podmienky, okrem iného, obmedzenia prehnaných manažérskych platov a bonusov.
<P>
Napriek všetkému úsiliu by bolo nepravdepodobné, keby spoločnosti Goldman Sachs a Morgan Stanley, ktoré sa v súčasnosti podrobujú tomuto dohľadu a takisto chcú využiť tieto verejné prostriedky, naďalej rozdávali bonusy v miliónovej výške. Je takisto vhodné, aby sme v Európe presahovali odporúčania spred niekoľkých rokov. Rada by som sa opýtala pána komisára, čo zamýšľa urobiť v tejto veci, keďže je najvyšší čas prijať opatrenia.
<SPEAKER ID="077" NAME="Sharon Bowles">
v mene skupiny ALDE. - Vážený pán predsedajúci, prepáčte, ale toto je druhá časť. Ako povedal pán Rasmussen, tieto správy sú vyvážené, i keď niektorí by možno mali skôr tendenciu citovať z tlače prezentujúcej opačné názory. Už celé roky sme intenzívne diskutovali o hedžových fondoch a súkromných kapitálových fondoch, ale keďže sme zamotaní v súčasnom finančnom zmätku, už nie je ničím výnimočným, že sa zaoberáme dlhom a pákovým obchodovaním. To nám však neposkytuje možnosť vyčistiť vzduch a vykonať komplexnú kontrolu zameranú na primárne otázky, ktoré sú základom súčasného zmätku, ako aj na iné otázky spojené s hedžovými fondmi a súkromnými kapitálovými fondmi.
<P>
V správach sa uznáva, že sa to musí urobiť na nediskriminačnom a principiálnom základe s primeraným zreteľom na proporcionalitu. Musí sa to urobiť aj v kontexte medzinárodného rozvoja a musí to byť predovšetkým dobre premyslené. Aj keď sa teraz otázka dlhu a jeho správneho manažovania objavuje všade, ďalšou je otázka kompenzačných balíkov a konfliktu záujmov. Stručne a jasne, na dosiahnutie stability trhu je potrebné podniknúť kroky, ktoré prinesú úžitok aj v dlhodobejších horizontoch. Súhlasím s tým, že tento princíp by sa mal rozšíriť do všetkých oblastí. Tým nechcem podporiť názor, že motiváciou získania súkromného a rizikového kapitálu je vždy tunelovanie: určite to nie je najlepší spôsob, ako zmeniť krachujúci podnik na ziskový a predajný. Vnútroštátne právne predpisy, ktoré zabraňujú tunelovaniu, už vlastne existujú, ale zriedkavo sa uplatňujú. Takže nie som presvedčená, že európske opatrenie by v skutočnosti prinieslo nejaký pokrok.
<P>
Ak sa vrátime k otázke regulácie verzus dobrovoľné kódexy, mnohé z dobrovoľných kódexov sa len začínajú vytvárať a zväčša im je potrebné poskytnúť čas, aby mohli začať fungovať. Dajú sa aj ľahšie aktualizovať, ale ako som už predtým povedala, nie sú súkromnou záležitosťou a je potrebné brať do úvahy aj dôveru verejnosti. Takže som rada, že môj návrh na vytvorenie komplexnej webovej stránky ako registra dobrovoľných kódexov správania s príslušnými odkazmi na bezplatne prístupné informácie bol kolegami prijatý ako potenciálne užitočný nástroj, a dúfam, že pán komisár ho bude podporovať.
<P>
Pokiaľ ide o transparentnosť, dôležité je tiež uznať, že verejní investori a kontrolóri potrebujú rozličné úrovne informácií a že tieto informácie musia byť vhodné na daný účel. Dokonca aj v kontexte profesionálnych investorov je zatajovanie informácií v tom, čo nazývam "legálny spam", neprijateľné. Kontrolóri by mali mať všetky potrebné informácie, ale opatrní musíme byť v tých oblastiach, z ktorých by sa informácie nemali dostať na verejnosť.
<P>
Nakoniec sme sa dostali k citlivým oblastiam sekuritizácie a ratingových agentúr. Pokiaľ ide o sekuritizáciu, viem, že pánovi komisárovi sa páči predstava zadržania rizika, ale to je zjavne len jeden dostupný nástroj a rád by som ho požiadal, aby bol pripravený nástroje vymeniť a aby nezatváral debničku s náradím príliš skoro. Pokiaľ ide o ratingové agentúry, je potrebné lepšie podchytiť viaceré problémy, ale varujem pred fragmentáciou systému medzinárodne prijatých ratingov. V obidvoch prípadoch ide o oblasti, v ktorých, ako som už povedal, musíme postupovať premyslene: musíme radšej vziať rozum do hrsti, ako sa pokúšať byť pomstychtivými.
<SPEAKER ID="078" NAME="Eoin Ryan">
v mene skupiny UEN. - Vážený pán predsedajúci, táto správa určite prichádza vo veľmi zaujímavom čase, keďže prežívame obdobie nevídaných hospodárskych prevratov a nedávne udalosti nás priviedli k tomu, aby sme si smutne uvedomili, že v mnohých sektoroch finančného trhu existujú určité nedostatky, slabé stránky a zneužitia.
<P>
Ani jeden sektor či zoskupenie z tejto situácie nevyviazol bez ujmy alebo bez poškvrny. Ani v jednom prípade sa nedá povedať "vráťme sa späť k tým istým starým pravidlám". V Spojených štátoch sme svedkami radikálnych premien v oblasti vysokých finančných kruhov. Zmeny sa musia urobiť aj tu v Európe, ale takisto na globálnej úrovni.
<P>
Takáto napätá finančná klíma môže zvádzať k pokušeniu urobiť z niektorých finančných aktérov alebo orgánov obetných baránkov. Nedostatok pochopenia, ktorý môže zahaľovať hedžové fondy a ich operácie, z nich často robí ľahký cieľ.
<P>
Nesmieme však zabúdať, že súčasnú finančnú krízu nevyvolali ani hedžové fondy, ani súkromné kapitálové fondy. Tie, práve naopak, občas pre trh poslúžili ako veľmi potrebné injekcie likvidity.
<P>
Takisto by sme nemali zabúdať, že kríza, ktorá sa začala v Amerike, vyplynula zo zlých bankových praktík a hoci európsky bankový sektor je veľmi vážne zasiahnutý, zdá sa, že je schopný tento problém riešiť lepšie ako krízou zasiahnuté banky v Spojených štátoch.
<P>
Nesmieme však popierať, že existujú problémy a chyby v štruktúre a vo fungovaní mnohých investičných nástrojov vrátane alternatívnych investícií. Nestačí sa tu a tam babrať s nie veľmi dôležitým pravidlom. Potrebná je ozajstná reforma, a to na globálnej úrovni.
<P>
Myslím, že v správe, ktorá vznikla vo Výbore pre hospodárske a menové veci pod vedením pána Rasmussena, sa tieto obavy odzrkadľujú. V záujme dlhodobého finančného zdravia a konkurencieschopnosti nesmieme a nemôžeme preregulovať konštruktívne riziko. Napriek svojmu názvu sa tento text nepokúša znevažovať hedžové fondy a súkromné kapitálové fondy, ale práve naopak, poukazuje na potrebu všeobecnej reformy, väčšej transparentnosti a vyzýva na reguláciu založenú na princípoch.
<P>
Vítam poznámky pána komisára, ktoré predniesol dnes večer, a vôbec nepochybujem o tom, že bude reagovať na situáciu, v ktorej sa teraz nachádzame.
<P>
Finančný systém je svojou podstatou medzinárodný a nad týmito trhmi potrebujeme medzinárodný dohľad v globálnom kontexte. Ak chceme zabezpečiť globálnu hospodársku stabilitu, musíme pracovať spolu s cieľom nájsť najlepšiu cestu vpred, vrátiť finančným inštitúciám a trhom kredibilitu a dôveru občanov globálne, ale aj občanov Európy v ich dôchodkové fondy a ich úspory.
<SPEAKER ID="079" NAME="Pierre Jonckheer">
v mene skupiny Verts/ALE. - (FR) Vážený pán predsedajúci, páni komisári, páni spravodajcovia, myslím, že táto správa, tak, ako ju prijal Výbor pre hospodárske a menové veci, je dobrá a mali by sme byť povďační predovšetkým pánovi Rasmussenovi za to, že mnoho mesiacov zdôrazňoval potrebu rozsiahlejšieho zásahu EÚ v oblastiach, ktoré sú dnes večer predmetom rozpravy.
<P>
Moja skupina však znovu predložila na prerokovanie viaceré pozmeňujúce a doplňujúce návrhy, ktoré, aj keď sa to možno zdá zvláštne, sme nevypracovali my, ale sám pán Rasmussen. Inými slovami, sú to dôležité návrhy, najmä tie, ktoré sa týkajú vytvorenia dozorného orgánu na úrovni EÚ a európskeho systému registrácie a schvaľovania pre podniky manažmentu aktív a manažmentu fondov (pozmeňujúce a doplňujúce návrhy 6 a 7) a zavedenie limitu dlhu pre kapitálové investičné fondy (pozmeňujúci a doplňujúci návrh 9), ktoré pán Rasmussen podal, ale ktoré bol z určitých pochopiteľných dôvodov nútený stiahnuť, s cieľom zabezpečiť väčšinu v Parlamente: teda väčšinu so skupinou PPE a s liberálmi.
<P>
Podľa môjho názoru tieto pozmeňujúce a doplňujúce návrhy, ktoré sa zaoberajú otázkami uvedenými v pracovných dokumentoch a ktoré pokladáme za konštruktívne a hodné diskusie, boli stiahnuté preto, lebo tu v Parlamente, ako aj v Rade a celkom určite aj v Komisii existujú dva smery myslenia: podľa prvého máme už dosť pravidiel tak na národnej, ako aj na európskej úrovni a každý otvorený problém môže vyriešiť finančný priemysel samoreguláciou. Druhý smer, s ktorým sa stotožňuje pán Rasmussen (a v žiadnom prípade nie je sám), už roky hlása, že súčasný systém dohľadu nad finančnými trhmi vo všeobecnosti je nedostatočný.
<P>
Dôvodom, prečo sa nepodnikli nijaké kroky, pán McCreevy, nebolo podľa mňa to, že sme nemohli predvídať, kam smeruje vývoj, alebo že sme si to neuvedomili. Myslím si, že za mnoho rokov sa ozvalo len veľmi málo autoritatívnych hlasov, a to najmä vo Fóre pre finančnú stabilitu, aby upozornili verejné orgány na charakter rizík, ktorým sme boli vystavení.
<P>
Vy a Barrosova Komisia ste mali všeobecnú tendenciu obhajovať skôr prístup "nech to beží tak, ako to je", keďže ste sa domnievali, že súčasné opatrenia sú postačujúce. Parlament od vás teraz žiada prinajmenšom to, aby ste zmenili postoj. Či sa vám to podarí, neviem, ale myslím si, že je to nevyhnutné.
<P>
Pokiaľ ide o mňa, rád by som upozornil na tri otázky, o ktorých sa už zmienili iní rečníci, ale ktoré obzvlášť znepokojujú ochrancov životného prostredia. Vieme, že klimatický a energetický balík, ktorý je potrebné prijať, bude závisieť od udržateľnej úrovne investícií pri pomerne nízkej miere návratnosti s pomerne nízkymi ziskami, aby sme mohli poskytovať financovanie, ktoré potrebujeme.
<P>
Finančné nástroje, ako napríklad súkromné kapitálové fondy a hedžové fondy, nie sú vhodné a čakáme na európske bankové a menové orgány, aby prišli s iniciatívami na predloženie niektorých starých návrhov na nové prerokovanie: mám teraz na mysli návrhy Jacquesa Delorsa zo začiatku 90. rokov a znovu posilnenú úlohu Európskej investičnej banky, aby sme mohli zabezpečiť dlhodobé investície pri priemernej miere návratnosti.
<P>
Bude ťažké stabilizovať finančný systém, a v správe pána Rasmussena sa táto otázka spomína, bez rázneho útoku na zámorské finančné centrá a daňové raje a toto je ďalšia oblasť, kde Barrosova Komisia zlyháva pri preberaní vedúcej úlohy. Na záver, v súvislosti so správou a riadením spoločnosti, o čom sa zmienili aj iní rečníci, by sme sa mali oveľa prísnejšie pozrieť na príjmy manažérov a politiku odmeňovania v investičných fondoch. Sú neprijateľné a v skutočnosti predstavujú hrozbu pre ekonomiku všeobecne.
<SPEAKER ID="080" NAME="Konstantinos Droutsas" LANGUAGE="EL">
Vážený pán predsedajúci, otázka, či máme riešiť úverovú krízu v prísnom súlade s existujúcimi právnymi predpismi Spoločenstva alebo prostredníctvom nejakých nových prísnejších nariadení, je podľa nášho názoru nesprávnou dichotómiou. Ani jedna možnosť nemôže narušiť cyklický pohyb kapitalistického hospodárstva smerom ku kríze, ktorá má základ v nadmernej akumulácii kapitálu vo výrobe.
<P>
Úverová kríza je aj odzrkadlením tohto pohybu. Buržoázny manažment sa pokúšal vyriešiť problém nadmernej akumulácie tým, že podporoval nadmerné pôžičky a povzbudzoval všeobecnú spotrebu v hedžových fondoch a súkromných kapitálových fondoch ako spôsoboch obchodného financovania. Špecifické výbery manažmentu nielenže nemohli odvrátiť pohyb smerom k spomaleniu a recesii, ale, práve naopak, vytvorili bombu pripravenú vybuchnúť s nevypočítateľnými dôsledkami na príjmy ľudí.
<P>
Politika EÚ súčasne urýchlila úplnú liberalizáciu kapitálu v úverovom systéme v súlade s princípmi kapitalistického trhu. Hedžové fondy a súkromné kapitálové fondy sú výsledkom tohto pohybu k liberalizácii.
<P>
Žiadny navrhnutý pokus o dosiahnutie väčšej transparentnosti a prísnejšej právnej regulácie vo vzťahu k pohybu kapitálu v úverovom sektore, teda vo sfére obehu, nemôže vyriešiť všetky nedôslednosti a rozpory vytvorené kapitalistickými výrobnými vzťahmi.
<P>
Zavedenie prísnejších podmienok poskytovania pôžičiek bude preto viesť k zníženiu všeobecnej spotreby a k veľmi rýchlym prejavom krízy. Nikto nedokáže uviesť jasnú definíciu ani spoločné charakteristické vlastnosti týchto systémov, ktoré získavajú v rámci globálneho hospodárstva čoraz väčšiu kontrolu (s výnimkou rýchleho zisku) systémov, ktoré vytvorila a ktoré využíva výlučne plutokracia s pomocou špecializovaných trhových organizácií.
<P>
Obeťami tejto politiky sú pracujúci, ktorí sa dívajú na to, ako sa bohatstvo, ktoré vyrábajú, hromadí v rukách malého množstva plutokratov, ako sú ich úspory v ohrození, že sa rozplynú, a ako sú ohrozené aj ich dôchodky.
<P>
Je typické, že hedžové fondy a súkromné kapitálové fondy sú oslobodené ešte aj od tých povinností, ktoré majú zamestnávatelia voči pracovníkom. To isté sa deje aj s verejnými a súkromnými dôchodkovými systémami meniacimi dôchodkové práva pracovníkov na korisť pre kapitál, ktorý sa čoraz väčšmi využíva v týchto programoch, v terminovaných investičných programoch, ktoré znásobujú riziká a oberajú pracovníkov o práva.
<P>
Možno uviesť veľa príkladov z nedávneho obdobia, keď sa v Spojených štátoch a Spojenom kráľovstve bezpečné úverové inštitúcie zosypali ako domček z karát a státisíce pracovníkov prišli o úspory a dôchodky.
<P>
Hospodárska kríza, ktorá v súčasnosti ničí trhy, neprišla ako blesk z jasného neba. Všeobecne sa očakávala - aj z hľadiska času, aj rozsahu. Možno aj opatrenia, ktoré sa dnes prijímajú, boli vopred naplánované. Pracujúci, ktorí v kapitalistickom systéme vykorisťovania svojou prácou a úsporami financovali nadmerné zisky plutokracie, sú dnes v mene stability ako daňoví poplatníci vyzývaní, aby financovali aj ich straty.
<P>
Pre pracujúcich a ľudové vrstvy sú ohlasované opatrenia na podporu transparentnosti nepresvedčivé, keďže možnosť ich uplatnenia a ich účinnosť sú otázne. Nepresvedčivé sú pre nich aj opatrenia, ktoré ich vyzývajú, aby aj ďalej prispievali na záchranu kapitálových ziskov a na udržanie systému vykorisťovania. Prejavujú neposlušnosť a neochotu podriadiť sa tomuto systému a stredopravicovým a stredoľavicovým zoskupeniam, ktoré ho podporujú a udržiavajú pri živote. Bojujú proti nespravodlivosti, nerovnosti a vykorisťovaniu ľudu, ako aj za radikálne zmeny smerujúce k systému ľudovej moci, ktorá bude slúžiť záujmom pracujúcich.
<SPEAKER ID="081" NAME="John Whittaker">
v mene skupiny IND/DEM. - Vážený pán predsedajúci, nepreukáže sa napokon týmto všetkým, že toto rozsiahle uplatňovanie finančných nariadení EÚ sa výnimočne minulo cieľa? Vo svojej posadnutosti praním špinavým peňazí a úsilím o vytvorenie iluzórneho jednotného trhu finančných služieb sledovala EÚ nesprávne ciele. Priznajme si, že napriek predchádzajúcim ubezpečeniam pána Tricheta, pána Almuniu a iných dôjde v Európskej únii k ďalším finančným zlyhaniam a reálne ekonomiky v EÚ zasiahne úverová kríza.
<P>
Takže teraz nemá veľký význam diskutovať o kapitálových požiadavkách a o tom, ako v budúcnosti zabránime tomu, aby sa takéto niečo zopakovalo. Máme problém a ten problém je tu teraz. Môžeme obviňovať Američanov, môžeme obviňovať hedžové fondy, môžeme obviňovať investičných bankárov, môžeme obviňovať koho chceme, ale Komisia pána McCreevyho by mohla radšej využiť čas na diskusie s ministrami financií jednotlivých krajín o tom, ako sa toto bremeno rozdelí medzi krajiny, keď zistíme, že budeme musieť založiť finančné inštitúcie do výšky stoviek miliónov, ako sa to teraz deje v USA.
<P>
Ako budeme môcť poskytnúť pomoc Taliansku, Španielsku, Grécku a Írsku, domovine pána McCreevyho, keď tamojšiu zlú situáciu ešte zhoršuje kríza a keď tieto krajiny uviazli v eure a nemôžu urobiť nič, aby si pomohli samy?
<SPEAKER ID="082" NAME="Jean-Paul Gauzès" AFFILIATION="PPE-DE">
(FR) Vážený pán predsedajúci, pán komisár, dámy a páni, ak európske banky znášajú súčasnú krízu relatívne dobre, je to jednoducho preto, lebo bankový dohľad v Európe je aspoň seriózny, aj keď ani zďaleka nie dokonalý. Prebiehajúce práce na smernici o finančných požiadavkách a na projekte Solventnosť II poskytujú možnosť zavedenia užitočných opatrení na zlepšenie finančnej bezpečnosti. Je úplne samozrejmé, že profesia bankára so sebou nesie potrebu riskovať, ale riziká musia byť kontrolované. Bankári by mali vždy vedieť, ako majú príslušné riziko zabezpečené. Niektorí neporiadni finanční operátori spustili zo zreteľa tento jednoduchý princíp a v ich prípade už samoregulácia nebude postačovať. Trhy derivátov sa postupne veľmi zahmlili a obchodníci nakupovali a predávali s rizikom, ktoré nemohol zvládnuť manažment inštitúcií, ktoré sú teraz najväčšmi ohrozené.
<P>
Zotavenie z tejto krízy závisí od vytvorenia systému dohľadu schopného vzbudiť a znovu vybudovať dôveru. V súčasnosti existujú celé oblasti finančného priemyslu, ktoré sa nachádzajú mimo dosahu dozorných orgánov. Kto vykonával dohľad nad poskytovateľmi hypoték, keď tak veľkoryso požičiavali domácnostiam, ktoré nikdy nebudú schopné splatiť dlh? Kto vykonával dohľad nad investičnými bankami, ktoré si prehodili krízu z pleca na plece tým, že premenili nedobytný dlh na finančné produkty a ponúkali ich na predaj po celom svete? Existuje tu regulačné vákuum, ktoré zapĺňajú aj podporovatelia úverov, ratingové agentúry a hedžové fondy. Je neprijateľné, aby Európa musela pravidelne znášať dôsledky chybného amerického finančného systému.
<P>
V súvislosti s hedžovými fondmi finančná "politika" v Spojenom kráľovstve a v USA len dočasne zamedzila špekuláciám o poklese hodnoty majetku vo fondoch, a to celkom správne! Zlyhanie niektorých z týchto hmlistých operátorov by urýchlilo krízu v deregulovanom sektore. Nie všetky investičné fondy sú škodlivé a niektoré z nich sú vlastne potrebné, ale nemôžeme dovoliť, aby naďalej existovali finančné čierne diery. Kontroly sú užitočné a naozaj nevyhnutné, ale práve teraz potrebujeme činy! V tom je úderná sila dvoch správ, o ktorých diskutujeme.
<SPEAKER ID="084" NAME="Manuel Medina Ortega" AFFILIATION="PSE">
(ES) Vážená pani predsedajúca, napriek tomu, že rečník, ktorý hovoril predo mnou, je z inej politickej strany, úplne s ním súhlasím: nemôžeme nechať finančné trhy v rukách finančných manažérov. Je to, ako keby sme spravili capa záhradníkom. Samoregulácia a dobrovoľné kódexy správania sú nepoužiteľné. Ako už povedal pán komisár McCreevy, pri záchrane európskych finančných trhov je dôležitá existencia nariadení, vnútroštátnych nariadení, pretože každá z našich krajín má nariadenia, ktoré fungujú a zabraňujú tomu, aby sa finančná katastrofa na trhoch v USA rozšírila do Európy.
<P>
Aké poučenie si z toho môžeme vziať? Že Európa nemôže napodobňovať Spojené štáty vo finančnej deregulácii. Ak je naším cieľom chrániť naše hospodárstvo a náš hospodársky a sociálny systém, musíme mať celoeurópske nariadenia, ale nesmieme nahrádzať vnútroštátne nariadenia nadnárodnou dereguláciou ako v Spojených štátoch, kde systém umožňuje podnikovým manažérom bohatnúť na úkor chudobných investorov, dôchodcov a ľudí, ktorí sú závislí od toho kapitálu.
<P>
Preto si myslím, že poučenie, ktoré si musíme vziať, nie je deregulácia, ale jej pravý opak: musíme prijať európske nariadenia vo všetkých týchto aspektoch. To je podľa môjho názoru podstata správy pána Rasmussena aj správy pána Lehneho: teda potreba vytvoriť európske finančné nariadenia.
<P>
Veľa sa hovorí o európskom pase, o tom, že je potrebné dať pas podnikom a umožniť im pohybovať sa po Európe celkom slobodne, ale ako môžeme poskytnúť pas podnikom, ak si nemôžeme byť istí, že ich činnosť sa podrobne reguluje v ich domovskej krajine? Keby sme to urobili, privolali by sme ďalšiu nadnárodnú finančnú katastrofu.
<P>
Nariadenia v správe pána Lehneho obsahujú množstvo indikácií alebo odporúčaní týkajúcich sa napríklad činností manažérov fondov. Mali by sme vedieť, ako sa tieto fondy manažujú; a predovšetkým by sme mali vedieť o ziskoch, ktoré zarábajú, napríklad, nákupom a predajom akcií. Myslím si, že toto je podstatné. Transparentnosť musí ísť ruka v ruke s veľmi prísnymi nariadeniami, s možnosťou zásahu vo vhodnom čase bez čakania na zrútenie trhu, ako sme toho v súčasnosti svedkami v Spojených štátoch, pričom sa peniaze daňových poplatníkov použijú na nápravu všetkých škôd spôsobených ľuďmi, ktorí zneužili svoje postavenie.
<P>
Preto vás, pán komisár, vyzývam, aby ste využili svoje postavenie a pokúsili sa vytvoriť riadny systém Spoločenstva na reguláciu týchto sektorov, aby sme nekráčali po ceste samoregulácie alebo deregulácie.
<SPEAKER ID="085" NAME="Olle Schmidt" AFFILIATION="ALDE">
(SV) Vážená pani predsedajúca, pán komisár, chcel by som vysloviť veľké poďakovanie pánovi Rasmussenovi a pánovi Lehnemu za ich dôležité správy. Ako už mnohí zdôraznili, správy nemohli prísť v lepšom čase.
<P>
Vývoj na americkom trhu s hypotékami mal v priebehu minulého roka závažné dôsledky pre celý globálny trh. Zlé pôžičky boli zoskupované do balíkov a šírili sa ďalej. Krátkozrakosť, zložitosť a spletitosť mnohých nových nástrojov trhu viedli k vyššej neprehľadnosti trhu a k rýchlejším pohybom na trhu. Premrštené odmeňovanie riaditeľov spoločností navyše vážne otriaslo dôverou - myslím, že na tomto sa dokážeme zhodnúť. Svetové finančné dozorné orgány taktiež nedokázali dostatočne posilniť svoju spoluprácu a okruh pôsobnosti. Boli zavedené nové nástroje, chýbala otvorenosť a transparentnosť. Východiskovým bodom by teraz malo byť rovnaké zaobchádzanie so všetkými aktérmi na finančných trhoch, to znamená zavedenie prísnejších kapitálových požiadaviek a regulácie aj pre hedžové fondy a súkromné kapitálové fondy.
<P>
Pokiaľ ide o dozor, viedli sa diskusie o potrebe nových orgánov. V tejto súvislosti mnohí - Gordona Browna som videl len dnes - nástoja na spoločnom európskom, ba dokonca globálnom systéme finančného dozoru. Pretrvávajúce rozdiely medzi trhmi, na ktoré poukazuje vývoj v Spojených štátoch, podľa môjho názoru dávajú dôvod na starostlivé zváženie. Na druhej strane sú trhy prepojené globálne. Ako tiež uviedol náš výbor, existujúce európske výbory pre spoluprácu v oblasti financií, bankovníctva a poisťovníctva by mali byť významne posilnené. V tomto ohľade možno veľa vykonať - aj na globálnej úrovni. Ak máme obnoviť dôveru vo finančný trh, je potrebné dosiahnuť transparentnosť a prehľadný dozor. Verím, že v tejto otázke taktiež panuje úplný konsenzus.
<P>
Trhové hospodárstvo potrebuje jasné pravidlá vrátane jasných pravidiel hry. Ako liberál nemám vôbec žiadny problém s argumentáciou v prospech jasnejších predpisov a efektívnejšej legislatívy. Na druhej strane si musíme dať pozor, aby sme nezaviedli zákony a predpisy, ktoré neriešia aktuálne problémy a nezohľadňujú význam globálneho finančného trhu. Globálny prístup ku kapitálu zvyšuje potenciál rastu a vytvára nové pracovné príležitosti - na toto by sme nemali zabúdať. Európa potrebuje otvorený, efektívny finančný trh, ktorý ponecháva aj priestor na samoreguláciu a vnútorné nápravné opatrenia.
<P>
Výzvou je preto zabrániť ochromeniu našich systémov nadmernou reguláciou, ktorá by nám znemožnila zvládnuť či už rast, alebo nové krízy. Tento týždeň finančnú komunitu zachvátila panika. Nesmieme dopustiť, aby takáto panika určovala naše právne predpisy - prinajmenšom v tomto parlamente.
<SPEAKER ID="086" NAME="Ilda Figueiredo" AFFILIATION="GUE/NGL">
(PT) Vážená pani predsedajúca, pán komisár, dámy a páni, táto rozprava sa uskutočňuje na pozadí rozsiahlej krízy finančného trhu spôsobenej rastúcim významom a podielom finančného odvetvia v rámci hospodárstva, neregulovanými špekuláciami a rozšírením finančných nástrojov a produktov, pričom nemenným cieľom boli a sú čoraz vyššie špekulatívne zisky. Toto je ďalšia zo stránok krízy kapitalizmu. Nejaký čas bolo zrejmé, že existuje ďalšia finančná bublina a že jedného dňa praskne nielen v Spojených štátoch, ale aj v Európskej únii. Ide aj o výsledok neoliberálnych politík, ktoré investorov podnecovali k tomu, aby sa usilovali o čoraz vyššie zisky, ktoré podporovali nedostatok transparentnosti a ktoré vytvorili daňové raje a umožnili im, aby ukrývali kapitál a prali špinavé peniaze pochádzajúce z tieňového hospodárstva, z vojnových ziskov, z obchodovania s ľuďmi a narkotikami.
<P>
Dnes sa verejné prostriedky, ktoré neboli dostupné na sociálnu politiku, na boj s chudobou a sociálnou izoláciou a na to, aby sa zabránilo smrti hladom miliónov ľudí vrátane detí a smrti z dôvodu nedostatku základnej zdravotnej starostlivosti, tak dnes, opakujem, sa verejné prostriedky používajú na to, aby sa zabránilo bankrotom a väčším stratám medzi finančnými skupinami. Zisky a výnosy boli sústredené v súkromných rukách len malej skupiny investorov a správcov s nemravne vysokými platmi, avšak dôsledky budú znášať stále tí istí: pracujúci, ktorí stratia svoju prácu, široké masy, ktoré musia platiť vyššie úroky, aj tu v Európskej únii, najmä v krajinách so slabším hospodárstvom. Vezmime si ako príklad Portugalsko, kde sú pravidlom nízke mzdy a biedne starobné dôchodky a kde miera chudoby a miera nezamestnanosti patria k najvyšším v rámci EÚ. Keďže domácnosti majú jeden z najvyšších podielov dlhu, ktorý dosahuje približne 120 % HDP, a mikropodniky, malé a stredné podniky sú do veľkej miery závislé od úverov, zažívajú v súčasnosti stále väčšie problémy spôsobené výslednými vyššími úrokovými sadzbami, čo je obzvlášť vážny problém Portugalska i ďalších krajín so slabším hospodárstvom.
<P>
Niektoré opatrenia sú preto nevyhnutné okamžite, počnúc odstránením daňových rajov a utajenia, bez ktorého nemôže existovať transparentnosť. Avšak z toho, čo tu niektorí povedali, predovšetkým komisár Charlie McCreevy, podľa všetkého vyplýva, že to nebude cesta vpred. A to je neprijateľné. V tejto kritickej situácii je nutné zrieknuť sa aj klamlivej nezávislosti Európskej centrálnej banky, aby sa zabezpečila zmena cieľov monetárnej a finančnej politiky. Na boj so špekuláciami na burze je potrebné urobiť ďalekosiahle opatrenia. Prioritou verejnej politiky musí byť podpora vytvárania pracovných príležitostí so zaručenými právami, výroba a znižovanie chudoby, čím sa zvýši kúpna sila pracujúcich a dôchodcov a podporia sa kvalitné verejné služby.
<SPEAKER ID="087" NAME="Nils Lundgren" AFFILIATION="IND/DEM">
(SV) Vážená pani predsedajúca, finančná kríza vrhá momentálne znepokojivé svetlo na hedžové fondy a súkromné kapitálové fondy - a podobný vplyv má aj na ďalšie finančné inovácie, ako sú napríklad štruktúrované investičné nástroje (SIV), úveroví sprostredkovatelia a fondy peňažného trhu. Všetky tieto inovácie boli vymyslené presne za účelom obísť požiadavky na kapitálovú primeranosť a transparentnosť, ktoré sa uvaľujú na banky. Na pôžičkách likvidných aktív na krátko, investíciách do nelikvidných aktív na dlho a nasadení minimálneho vlastného kapitálu sa dá značne zarobiť, ide však o nebezpečnú činnosť. Ako sme videli, likvidita i solventnosť môžu rýchlo zmiznúť. To je dôvod na prísne medzinárodné pravidlá v oblasti bankovníctva. Dnes pozorujeme kolaps medzinárodného nebankového systému. Hedžové fondy a súkromné kapitálové fondy sú na rade ako ďalšie. Majú veľmi málo vlastného kapitálu a vysoký podiel cudzieho kapitálu (leverage). Kapitálové investičné fondy zahŕňajú mimoriadne veľké množstvo nákupov, ktoré sú vo veľkej miere financované úverom (leveraged buyouts - LBO) a ktoré sa uskutočnili s takmer nulovým vlastným kapitálom. Mali by sme vzhľadom na tieto skutočnosti v tejto historickej chvíli naozaj predkladať mdlé reformné návrhy, ako sú tieto v tejto oblasti? Ja si to v žiadnom prípade nemyslím.
<SPEAKER ID="088" NAME="Karsten Friedrich Hoppenstedt" AFFILIATION="PPE-DE">
(DE) Vážená pani predsedajúca, pán komisár, dámy a páni, práve sme počuli všetko od odborníkov, ktorí správu vypracovali - pán Rasmussen, pán Lehne, pán Lauk, ďakujeme. Bola to vynikajúca práca, ktorá sa stretla s veľkým uznaním vo Výbore pre hospodárske a menové veci.
<P>
Pán komisár, v posledných troch rokoch sme neustále požadovali zavedenie pravidiel a žiadali sme, aby sa vzniesli otázky ako napríklad: ako môžeme dosiahnuť väčšiu transparentnosť pre hedžové fondy, kto poskytuje poradenstvo ratingovým agentúram a tak ďalej. Dnes tieto otázky prichádzajú z Írska, a preto prenasledujú odborníkov. Keď je plot vysoký, kone sa ho väčšinou boja preskočiť. Jednoducho povedané, boja sa preskočiť plot, ktorý už neexistuje! Teraz musíme - a toto ste naozaj sľúbili - stanoviť pravidlá a predkladať návrhy. Musíme preukázať, že sme sa zo všetkých týchto kríz poučili a razíme nové cesty. Predložili ste tento návrh. Verím, že v októbri od vás dostaneme usmernenia.
<P>
Pred pár dňami som sa zúčastnil na veľkej konferencii pri Ríme. Prvým bodom tamojších diskusií bola samozrejme otázka bánk. Vo štvrtok titulky novín hlásali: Morgan Stanley ponúka nádej. V piatok zneli nasledovne: Morgan Stanley požaduje ochranu. Ako sa také niečo môže stať za jediný deň? Nedostatky sa vyskytujú v transparentnosti a podobne. Ak sa po bankách Bear Stearns, Lehman Brothers a Merril Lynch aj táto investičná banka potápa v chaose finančných trhov, mali by sa neodkladne podniknúť nápravné kroky.
<P>
Nedávno som bol v Číne. Číňania hovorili: náš vzor, Spojené štáty americké, sa zrútil. Spoločne - Európa, Čína a ďalší - musíme hľadať nové cesty. Mojou nádejou je, že spolu budeme mať silu raziť tieto nové cesty, a potom nielen víťazi, ale aj porazení budú zachránení spolu s nami.
<SPEAKER ID="089" NAME="Pervenche Berès" AFFILIATION="PSE">
(FR) Vážená pani predsedajúca, viem, že pán komisár rád stávkuje na dostihoch, takže mi prepáči použitie športovej metafory, keď poviem, že na dnešnom podujatí nie je práve favoritom. Na druhej strane, Poul Nyrup Rasmussen vyzerá ako veľmi dobrá stávka, takže si myslím, že by ste urobili dobre, ak by ste zvážili zmenu postoja, pán komisár. Pán Rasmussen nám práve načrtol a navrhol presne to, čo Európa potrebuje. Jeho návrhy sú dobré nielen pre Úniu, ale aj pre zvyšok sveta - a európska iniciatíva by na základe návrhov pána Rasmussena prehĺbila transatlantické partnerstvo, ktoré si tak vážite.
<P>
Zdá sa, že ste sa dostavili na nesprávnu rozpravu, pán komisár. Ponúkli ste nám prehľad o tom, ako sa kríza minulý rok začala, avšak otázky, o ktorých diskutujeme teraz, zamestnávali našu pozornosť dlho predtým, ako kríza v auguste vyplávala na povrch, pretože rozklad bol v tejto fáze už zjavne rozšírený a finančný svet bol iba krok od kolapsu. Nie sme beznádejne staromódni a neusilujeme sa odsúdiť, ani zakázať alternatívne či investičné fondy. Skrátka uznávame, že ak určité finančné nástroje uskutočňujú na medzinárodných trhoch také strategické funkcie a získali takú kľúčovú pozíciu, potom musia podliehať všeobecnej zásade regulácie. Aktéri, o ktorých je reč, nám to vskutku hovoria sami. Hovoria: "Áno, v poriadku, môžeme súhlasiť s reguláciou, len nechceme byť stigmatizovaní a nechceme špeciálny systém regulácie."
<P>
Nuž dobre. Chceme, aby boli registrovaní, chceme, aby boli pod dozorom, chceme, aby boli platení v súlade s normálnymi zásadami, a chceme, aby podliehali pravidlám transparentnosti a pravidlám kapitálovej primeranosti. To sú fakty. Tieto štruktúry v súčasnosti zaujímajú také významné miesto na finančných trhoch, že nemôžu byť naďalej výnimkou zo všeobecných pravidiel. Toto je však základný bod, ktorý vy, pán komisár - bývalý írsky minister financií - odmietate pripustiť. To sú fakty. Hovoríte nám, že hedžové fondy a súkromné kapitálové fondy "nie sú príčinou súčasných turbulencií" a že vinu je potrebné pripísať regulovanému sektoru. Nechcem tu dávať hodiny ekonómie, ale veľmi dobre vieme, že banky mali pocit, že dokážu uniesť riziká, ktoré prevzali, práve pre súbežnú existenciu hedžových fondov a súkromných kapitálových fondov, ktoré spracúvali finančné produkty urýchľujúce rozklad v sektore bankovníctva.
<P>
Pokiaľ ide o správu pána Rasmussena, rada by som vás vyzvala, aby ste na ňu reagovali z praktického hľadiska, bod po bode, pretože obsahuje množstvo legislatívnych návrhov, ktoré môžu zlepšiť vašu vlastnú správu na konci funkčného obdobia, keď odstúpi súčasná Komisia. Počúvala som, čo ste nám hovorili. Rozprávali ste o naskytnutej príležitosti na zvýšenie transparentnosti. Nuž, súhlasíme s vami a očakávame, že Komisia túto príležitosť využije. Kľúčom k dôvere medzi bežnými ľuďmi a aktérmi finančných trhov je transparentnosť. Momentálne je zjavné, že v oblasti alternatívnych fondov a investičných fondov neexistuje žiadna transparentnosť. My však potrebujeme práve transparentnosť.
<P>
Je samozrejmé, že podporujem mnohé návrhy v správe Poula Nyrupa Rasmussena, ale polemiku by som rada zaviedla o trochu ďalej. Ak chceme problém naozaj postihnúť v jeho jadre, musíme preskúmať koncept, ktorý ste popísali ako "akcionársku demokraciu". Čo sa myslí pod akcionárskou demokraciou, ak je možné za niekoľko minút či dní ohroziť prácu takého množstva ľudí? Existuje tu skutočný problém, ktorý musíte riešiť a ku ktorému očakávame efektívne návrhy. Vzájomné požičiavanie cenných papierov ohrozuje pracovné príležitosti v Európe a je v rozpore s Lisabonskou stratégiou.
<P>
Poslednou vecou, ktorú predložili aj predchádzajúci rečníci, je problém, ktorý predstavujú zahraničné finančné centrá daňových rajov. Vy, pán komisár, ste horlivým obhajcom transatlantickej aliancie, tak mi dovoľte, aby som vás informovala, že na druhej strane Atlantického oceánu existujú demokrati, ktorí sú podobne ako my ochotní lobovať za rozsiahly útok na daňové raje. Aký má význam hrdinský boj v Afganistane alebo Iraku bez útoku na zlo, ktoré existuje na finančných trhoch - a zahraničné daňové raje sú zdrojom zla pre finančné odvetvie. Toto je ďalšia vec, ku ktorej od vás očakávame návrhy, pán komisár.
<SPEAKER ID="090" NAME="Andrzej Wielowieyski" AFFILIATION="ALDE">
Vážená pani predsedajúca, k takémuto zlyhaniu finančných trhov nikdy doteraz nedošlo. Hlavnou príčinou bol obrovský nárast obratu a rozvoj nového systému finančného zisku mimo existujúceho bankového systému bez transparentnosti, akéhokoľvek účinného hodnotenia alebo dohľadu. Nové investície a nástroje priniesli vysoké zisky, ale vyvolali aj rastúce hrozby ovplyvňujúce dokonca aj Medzinárodný menový fond.
<P>
Hoci návrhy pána Rasmussena a jeho výboru v oblasti transparentnosti a dohľadu, najmä v súvislosti s nadmerným zadlžením, sú správne a nevyhnutné, mali by sme zároveň za veľmi nebezpečný označiť názor Výboru pre právne veci, ktorý jednoducho požaduje, aby posúdenie primeranej miery rizika zostalo výlučne na subjektoch pôsobiacich na trhu. Výbor prehliadol fakt, že v minulom roku bolo zadlženie priemernej spoločnosti obchodujúcej s cennými papiermi 27 k 1 bez akejkoľvek regulácie alebo dohľadu. Tieto spoločnosti sa navyše regulovali úplne samy a dokonca aj veľkí veritelia ignorovali rozsah rizika, ktoré podstupovali.
<P>
Cena tohto zlyhania bude mimoriadne vysoká. Napríklad náklady pre Američanov sú strašné, okolo 1 000 miliárd USD. Bude to však mať ešte ďalší dodatočný efekt: účastníci finančných trhov sa nenaučia správať opatrne, pretože si zvyknú spoliehať sa na pomoc daňových poplatníkov. Môžeme si teda vybrať, či chrániť takmer úplnú slobodu voľby účastníkov finančného trhu pri podstupovaní rizika, alebo zaviesť jednoznačné povinnosti a obmedzenia, ktoré budú účinnou poistkou proti nadmerným otrasom a zabezpečia stabilný rozvoj finančných trhov.
<P>
Názor pána komisára dáva určitú nádej do budúcnosti, ale obávam sa, že úlohy, ktoré stoja pred Komisiou, sú nesmierne zložité a vyžadujú oveľa viac odvahy pri hľadaní nových metód a nových opatrení.
<SPEAKER ID="091" NAME="Othmar Karas" AFFILIATION="PPE-DE">
(DE) Vážená pani predsedajúca, dámy a páni, najskôr by som rád povedal, že obe správy, správa pána Rasmussena a správa pána Lehneho, ako aj sociálny program s 19 bodmi, o ktorom sme diskutovali minule, a uznesenia Rady a Parlamentu o Gruzínsku ukazujú, čo dokážeme, keď napriek rozdielnym názorom spojíme sily.
<P>
Hovorím to preto, lebo som rád, že sme sa zaobišli bez socialistickej mašinérie volebnej kampane, plytkého populizmu a vzájomného obviňovania sa a že až do zajtra možno bude víťaziť demokratický parlamentarizmus, zodpovednosť za prijímanie potrebných opatrení a slobodná a realistická diskusia. Hovorím to aj preto, že predseda Socialistickej skupiny v Európskom parlamente, pán Schulz, sa opakovane v pléne pokúšal vraziť klin medzi jednotlivé skupiny práve v týchto otázkach. Myslenie v štýle dobrý/zlý, ľavicový/pravicový, štátny/trhový nezodpovedá dnešnej realite života ľudí, ale vychádza zo starej volebnej rétoriky založenej na triednom boji, ktorá, ako som dúfal, bola už v EÚ porazená a, našťastie, dnešná rozprava to až doposiaľ tiež potvrdzuje.
<P>
Rozum víťazí, a preto môžeme postupovať realisticky, reagovať na finančné turbulencie a odpovedať na otázky ľudí. Máme tu dlhodobú finančnú krízu. Preto potrebujeme konať. Nemôžeme ignorovať program. Potrebujeme viac Európskej únie, viac transparentnosti, viac dohľadu, viac európskej a globálnej regulácie. Potrebujeme vlastný kapitál založený na riziku a musíme zabezpečiť, aby sme realizovali to, čo pripúšťame v týchto správach, a aby všetci zainteresovaní splnili to, čo v oboch správach požadujeme.
<SPEAKER ID="092" NAME="Udo Bullmann" AFFILIATION="PSE">
(DE) Vážená pani predsedajúca, pán komisár, pán Karras, ak som v uplynulých dňoch správne pochopil Morgan Stanley, oni sa menej boja smrtiaceho zovretia pána Schulza než hedžových fondov.
<P>
Pán komisár, ak som niečo pochopil z diskusie počas niekoľkých uplynulých dní, tak je to americký konsenzus v súvislosti s touto spoločnosťou, ktorá urobila mnoho chýb v nakladaní s majetkom a v prístupe k finančnej kríze, že už nechceme umožniť jednotlivým hazardným hráčom, aby tlačili celý finančný systém k múru a zneužívali pritom jeho pružnosť a nedostatok regulácie. Ako dlho ešte chceme vyčkávať? Kým nielen chorľavým, ale aj tým zdravým spoločnostiam zasvieti červená a potom hedžové a iné fondy stavia na ich pokles, aby ich neskôr opäť kúpili za nižšie ceny?
<P>
Toto zaostávanie je potrebné prekonať, a preto pochybujem, že to, čo ste tu urobili, bude stačiť. Teraz nie je čas na zadávanie ďalších štúdií. Toto nie je čas na ďalšiu kontrolu zainteresovaných. Je čas konať!
<P>
Minulý týždeň som sa pozrel na podnik vo svojom volebnom obvode, zdravý podnik vyrábajúci nové materiály, ktoré potrebujeme: závod na vákuové tavenie v Hanau neďaleko Frankfurtu. Veľmi dlho to bol zdravý podnik, kým ho neprevzal americký investor. Dlhy z tohto prevzatia majú vplyv na pracovnú silu, majú vplyv na podnik. Odvtedy sa podnik usiluje vyvliecť z kolektívnej zmluvy a naspäť ho k nej dotlačil až ostrý štrajk. Chceme, aby sa toto dialo v celej Európe? Naozaj chceme, aby bola sila európskeho hospodárstva založená na tomto druhu konfliktov, alebo dokážeme znovu dosiahnuť nejakú mieru porozumenia a vyplníme regulačné medzery európskou legislatívou?
<P>
Toto je náš program. Pán komisár, za ostatných deväť rokov v tomto Parlamente som nezažil diskusiu o hospodárskej politike, počas ktorej by sme vás boli žiadali o zásah tak jednomyseľne a v takej zhode.
<SPEAKER ID="093" NAME="Zuzana Roithová" AFFILIATION="PPE-DE">
(CS) Dámy a páni, pred šiestimi rokmi sme odštartovali globálnu harmonizáciu účtovných pravidiel a konkurenčnú súťaž v európskom bankovom sektore. Cezhraničná finančná integrácia v Únii nemá vo svete obdobu. Finanční výskumníci už dávno upozorňujú, že Európska únia vôbec nie je dostatočne vybavená na riešenie cezhraničných kríz, ktoré súvisia s rastúcou vzájomnou závislosťou európskych bánk a ich prepojením s globálnym finančným trhom. Centrálna európska banka zatiaľ dokázala udržať finančnú stabilitu eurozóny, ale rozdrobené národné regulačné orgány nemôžu efektívne riešiť cezhraničné bankové krízy, ktoré nás čakajú. Centralizovaný dohľad je skrátka nutný. Namiesto všetko zahŕňajúceho finančného regulátora by sme však mali starostlivo vymedziť špecifické podmienky na zásahy celoeurópskeho regulátora. Štátna intervencia v investičných bankách, ako je AIG, vyvoláva tiež obavy, že tento precedens povedie k nezodpovednému správaniu sa bánk v budúcnosti.
<P>
Preto som presvedčená, že musíme prísť s takými kontrolnými mechanizmami, ktoré manažérom investičných a hedžových fondov zabránia nesprávne vyhodnocovať operačné a systémové riziká. Napríklad by nemalo byť možné, aby hedžové fondy a súkromné kapitálové fondy zabezpečovali dlhodobé investície krátkodobými pôžičkami a nestanovili si minimálnu výšku základného kapitálu podľa rizikovosti svojho podnikania. Spôsob financovania hypoték nielen v USA, ale tiež v Spojenom kráľovstve a v Španielsku je varovaním, že európsky finančný trh čaká zásadná sebareflexia, ktorá, obávam sa, príde minútu po dvanástej. Aj keby Európska komisia prišla zajtra s konkrétnou záväznou legislatívou, jej uplatňovanie už bude prebiehať nie v pokoji, ale v rozbúrenej a možno aj hysterickej atmosfére. A otázka je, ako ju prijme Rada.
<SPEAKER ID="094" NAME="Kristian Vigenin" AFFILIATION="PSE">
Vážená pani predsedajúca, dovoľte mi začať konštatovaním, že je vzácnou udalosťou, keď európska inštitúcia koná pred objavením sa problému a nie až po ňom. A hovoríme o obrovskom probléme, ktorého skutočné dôsledky sa ukážu v nadchádzajúcich mesiacoch.
<P>
Vďaka úsiliu spravodajcu Poula Rasmussena sa otázka regulácie hedžových fondov a súkromných kapitálových fondov presunula z okraja do centra pozornosti finančných odborníkov a politikov. Bola to Strana európskych socialistov, ktorá nastolila potrebu lepšej regulácie činnosti hedžových fondov a súkromných kapitálových fondov. Urobili sme to, pretože európske politiky potrebujú dlhodobé investície, ktoré si vyžadujú dlhodobé financovanie. Urobili sme to, pretože naším hlavným cieľom by malo byť zabezpečenie trvalo udržateľného rastu a tvorby pracovných miest, zaistenie predvídateľnosti a dlhodobého plánovania pre rodiny a podniky.
<P>
Vyzývam všetkých poslancov, aby podporili správu, ktorú schválila veľká väčšina vo Výbore pre hospodárske a menové veci. Bude to pre Parlament veľký krok, keďže budeme požadovať od Komisie viacero legislatívnych opatrení, ktorých cieľom je dosiahnutie transparentnosti a finančnej stability.
<P>
Toto nie je ľahká diskusia. Pravdou je, že táto správa je menej predvídavá, než sme pôvodne chceli. Zároveň však môžeme dosiahnuť viac, než sa pred niekoľkými mesiacmi zdalo možné. Uplynulé obdobie a vývoj na finančných trhoch potvrdzujú, že máme pravdu.
<P>
Pán komisár, určite vám nebudeme vyčítať, ak sa rozhodnete konať preventívne a do svojich legislatívnych návrhov zahrniete viac, než bude od vás požadovať Európsky parlament. Nie je vhodná doba na preteky v regulácii, keďže nadmerná regulácia nie je lepšia ako nedostatočná regulácia, ale je najvyšší čas konať a vy to viete.
<SPEAKER ID="095" NAME="Tadeusz Zwiefka" AFFILIATION="PPE-DE">
(PL) Vážená pani predsedajúca, udalosti uplynulých rokov alebo dokonca mesiacov, ale aj úsilie jednotlivých krajín a regiónov ukazujú rastúci význam transparentnosti nielen pre jednotlivé firmy, ale aj pre rozvoj hospodárstva konkrétnych štátov.
<P>
Jednou bariérou priamej regulácie činnosti hedžových fondov je globálny charakter tohto odvetvia a možnosť fondov presunúť svoje sídlo do iného štátu, aby sa vyhli vnútroštátnym reguláciám. To je hlavný dôvod, prečo všetky medzinárodné inštitúcie zaoberajúce sa hedžovými fondmi sa pokúšajú ovplyvňovať činnosť týchto fondov prostredníctvom ich vzťahov so subjektmi, ktoré podliehajú regulácii, najmä s bankami.
<P>
Otázky transparentnosti v Európskej únii sa sústreďujú najmä na konvergenciu a harmonizáciu zákonov v členských štátoch. Problémové oblasti týkajúce sa jednotlivých aspektov transparentnosti možno zhrnúť takto: zjednotenie pravidiel zverejňovania informácií spoločnosťami ponúkajúcimi svoje akcie na burze, ako aj obchodného práva i zásad správy a riadenia spoločností vo vzťahu k otázke kolektívnej zodpovednosti orgánov za informácie obsiahnuté v správach spoločností, posilnenie úlohy nezávislých členov rád, normy v oblasti zostavovania výborov v rámci rád, zverejňovanie informácií o náhradách pre členov rád a tiež zvýšenie ochrany investorov.
<P>
Zavedenie jednotných právnych predpisov, ktoré by vytvorili lepšie podmienky na činnosť a distribúciu hedžových fondov v rámci Európskej únie, by mohlo mať pozitívny vplyv na ich rozvoj v Európe, ale zavádzanie vlastných právnych predpisov pre tieto fondy v jednotlivých krajinách nepomáha vytvárať jednotný, spoločný európsky trh. Stanovenie spoločných a transparentných zásad by výrazne uľahčilo distribúciu produktov fondov.
<P>
V stanovisku Európskej komisie, ktorá dostala požiadavku na revíziu rámcových zásad vo vzťahu k neharmonizovaným produktom ako hedžové fondy so zreteľom na vytváranie celoeurópskeho trhu, sa nenachádzajú žiadne závažné argumenty v prospech prípravy právnych predpisov EÚ o hedžových fondoch. Niet väčšieho omylu! Podporujem požiadavku pána spravodajcu, aby Komisia predložila legislatívny návrh o transparentnosti hedžových fondov a súkromných kapitálových fondov.
<SPEAKER ID="096" NAME="Andrzej Jan Szejna" AFFILIATION="PSE">
Vážená pani predsedajúca, na úvod by som chcel zablahoželať Poulovi Nyrupovi Rasmussenovi k vypracovaniu správy založenej na takých hlbokých analýzach a na skvelej znalosti finančných trhov.
<P>
Oba typy alternatívnych finančných nástrojov, o ktorých diskutujeme, majú rastúci podiel aktív na globálnom trhu a podieľajú sa na vytváraní nových pracovných miest.
<P>
Avšak najdôležitejšou vecou tvárou v tvár finančnej kríze, ktorú v poslednej dobe sledujeme s veľkým znepokojením a s ktorou sa neúspešne pokúšame bojovať, je zabezpečiť finančnú stabilitu.
<P>
Podľa môjho názoru je najúčinnejším spôsobom zvýšenia nielen finančnej stability, ale aj spravodlivej konkurencie medzi účastníkmi trhu primerane zlepšiť úroveň dohľadu a transparentnosti bez poškodenia modelu založeného na inovatívnych trhových stratégiách.
<P>
Aj nad vnútroštátnou a európskou úrovňou existujú normy pre finančné trhy, ktoré sa priamo a nepriamo uplatňujú v oblasti hedžových fondov a súkromných kapitálových fondov. Napriek tomu by sme sa mali usilovať o koherentné, nediskriminačné a konzistentné zavedenie týchto právnych predpisov. Z toho dôvodu plne súhlasím s odporúčaniami Európskeho parlamentu adresovanými Komisii na zvýšenie aktivity a predloženie príslušných legislatívnych návrhov.
<SPEAKER ID="097" NAME="Silvia-Adriana Ţicău" AFFILIATION="PSE">
(RO) Rada by som poďakovala pánovi spravodajcovi Rasmussenovi a domnievam sa, že odporúčania obsiahnuté v prílohe tejto správy sú mimoriadne dôležité. Hedžové fondy a súkromné kapitálové fondy zabezpečujú kapitál potrebný na uspokojovanie dopytu po financovaní dlhodobých investícií a inovatívnych, a často veľmi rizikových, projektov. Ich činnosť je, pochopiteľne, menej regulovaná než bankový systém. Stabilita finančných trhov si vyžaduje primeranú transparentnosť a prijímanie konkrétnych opatrení na predchádzanie nadmerným dlhom.
<P>
Počas uplynulých 10 rokov dôchodkové fondy a poisťovacie spoločnosti poskytli jednu tretinu sumy, ktorú zhromaždili kapitálové investičné fondy. Domnievam sa, že je potrebná väčšia transparentnosť, najmä v prípade dôchodkových fondov, aby boli schopné presne zhodnotiť mieru rizika rôznych investícií. Rada by som upozornila na fakt, že hedžové fondy a súkromné kapitálové fondy sú založené na rastovej stratégii určenej na obdobie kratšie, než je dĺžka investícií, ktoré Európa potrebuje.
<SPEAKER ID="098" NAME="Antolín Sánchez Presedo" AFFILIATION="PSE">
(ES) Vážená pani predsedajúca, finančná kríza ukázala, že existuje prepojenie medzi rozličnými finančnými operátormi. Ich správanie oslabilo finančné trhy a reálne hospodárstvo: rast a zamestnanosť.
<P>
Vznik otvorených, konkurencieschopných a spoľahlivých trhov nie je niečo, čo sa stane šťastnou náhodou. Dokazujú to skúsenosti v Európe. Krehkosť finančných trhov si vyžaduje politický zásah na európskej a medzinárodnej úrovni.
<P>
Musí nám byť jasné, že inovovať neznamená napodobňovať staré praktiky privatizácie zisku a zospoločenšťovania strát, alebo že diverzifikovať znamená presúvať náklady súvisiace s rozhodnutiami niekoľkých ľudí na spoločnosť ako celok.
<P>
Európska únia jednoducho nemôže v terajšej kríze nerobiť nič. Pán spravodajca Rasmussen sa chopil iniciatívy a prišiel s predstavou návrhu, aby sa hedžové fondy a súkromné kapitálové fondy, ktoré držia aktíva vo výške viac ako 4,5 % svetového HDP, nemohli vyhnúť zodpovednosti voči spoločnosti a povinne podliehali rozumnej regulácii a dohľadu. Blahoželám mu k tomu a podporujem ho, rovnako ako aj pána Lehneho za jeho správu o transparentnosti.
<SPEAKER ID="099" NAME="Kostas Botopoulos" AFFILIATION="PSE">
(EL) Vážená pani predsedajúca, v súvislosti s pálčivým a tragicky aktuálnym problémom, o ktorom diskutujeme, by som sa chcel sústrediť na jednu otázku: existuje pravicové a ľavicové riešenie problému, ktorý posudzujeme? Existuje pravicová a ľavicová cesta von z tejto krízy? Mnohí by povedali, a niektorí z nás to dnes skutočne aj povedali, že neexistuje, že všetci sa tu musia zhodnúť v tých otázkach, ktoré sú technické a hospodárske.
<P>
Odhliadnuc od skutočnosti, že tí, ktorí to hovoria, sú takmer vždy napravo, chcem povedať, že deliace línie (a správy to ukazujú) sú veľmi zreteľné. Aký je pohľad ľavice? Vidí to tak, že trh nemôže regulovať všetko sám a je potrebná regulácia štátnou mocou, pričom regulácia znamená dokonca aj zákazy. Prečo by sme nemali uvažovať o tom, čo bolo už predtým uvedené v správe pána Katiforisa: že ratingové agentúry môžu iba vypracovávať ratingy a akúkoľvek inú činnosť by mali zakázanú; že transparentnosť je dôležitá nie pre trhy, ale pre občanov? Tu je potrebné uvážiť fakt, že dôchodkové fondy musia mať zvláštny dohľad.
<P>
Napokon, že je veľmi dôležité, aby štátny zásah neprišiel na konci, ako sa to teraz deje v Amerike a americkí občania na to doplácajú, ale aby prišiel vo vhodnom okamihu a kríze zabránil.
<SPEAKER ID="100" NAME="Manuel António dos Santos" AFFILIATION="PSE">
(PT) Vážená pani predsedajúca, z celého srdca súhlasím s tým, čo tu odznelo o príležitosti, ktorú poskytla skvelá správa Poula Rasmussena. Dodal by som však, že táto správa by bola ešte aktuálnejšia, keby bolo politicky možné predložiť ju pred šiestimi rokmi. Myslím, že Poul Rasmussen so mnou súhlasí. Pred šiestimi rokmi sa niektorí z nás pokúšali v Európskom parlamente otvoriť otázku regulovania hedžových fondov a väčšina tvorená liberálmi a PPE systematicky bránila Skupine socialistov zahrnúť ju do rôznych rozpráv.
<P>
Teraz zažívame krízu, štrukturálnu krízu, ako hovorí pán Almunia, krízu, ktorá skončí nevedno kde a pred ktorou nemôžeme zatvárať oči. Nemôžeme zaujať postoj ako pán komisár McCreevy. My musíme - a majúc na pamäti poznámky pána Almuniu chcem veriť, že Komisia je pripravená to urobiť - my musíme byť aktívni a musíme sa vzdať modelu finančného riadenia, ktorý reguloval európske a globálne hospodárstvo v uplynulých rokoch. To je to, čo pán Poul navrhuje vo svojej správe, a to je to, čo je Komisia povinná - opakujem, povinná - podrobne preskúmať a plniť.
<SPEAKER ID="101" NAME="Mia De Vits" AFFILIATION="PSE">
(NL) Vážená pani predsedajúca, ľudia sa obávajú, čo sa stane s ich úsporami, ale zdá sa, že pána komisára to príliš nezaujíma. Zamestnancov presviedčali, aby sa zapojili do neverejnoprávnych dôchodkových systémov, ktoré mali byť bezpečnejšie a efektívnejšie než štátne dôchodkové systémy. Ich peniaze sú teraz v týchto dôchodkových fondoch, ale ľudia už nemajú žiadnu istotu.
<P>
Aktuálne udalosti sú prehrou tých, ktorí veria v bezuzdné sily voľného trhu. Pán komisár je jedným z tých, ktorí veria vo voľný trh. Ako vlani povedal v tomto Parlamente, nedá sa očakávať príliš veľká regulácia. A dnes hovorí stále to isté. Nuž, nikdy nie je príliš neskoro, aby zmenil názor. Napokon, aké ďalšie kroky sú, podľa neho, potrebné v oblasti prevencie? Dôsledky neschopnosti konať v správnom čase budeme pociťovať mnoho rokov. Prevencia je lepšia než liečba.
<SPEAKER ID="102" NAME="John Purvis" AFFILIATION="PPE-DE">
Vážená pani predsedajúca, zdá sa, že novým démonom je predaj nakrátko a myslím si, že pán komisár bude súhlasiť. Požiadal by som Komisiu, aby dala vypracovať štúdiu, ktorá v prípade banky HBOS porovná výskyt predaja nakrátko oproti predajom dlhodobých investorov - dôchodkových fondov, poisťovacích spoločností, súkromných investorov a ich správcov fondov - a vyberanie vkladov vystrašenými klientmi banky a inými bankami. Odporúčam, aby sme získali nejaké fakty prv, než dôjdeme k záveru, k pravdepodobne ďalšiemu mylnému záveru.
<P>
Pán Rasmussen vo svojej správe, ku ktorej, mimochodom, naša skupina významne prispela, a vo svojom vystúpení použil HBOS a Northern Rock ako dôvody na väčšiu reguláciu, ale HBOS a Northern Rock boli banky a nie hedžové fondy ani súkromné kapitálové fondy a v plnej miere podliehali existujúcemu prísnemu regulačnému systému pre banky vrátane požiadaviek na základný kapitál. Nie je iróniou, že kríza sa objavila a rozšírila v tej časti finančného odvetvia, o ktorej sa predpokladá, že je najviac regulovaná? Pozor na zákon Sarbanes-Oxley!
<SPEAKER ID="103" NAME="Victor Boştinaru" AFFILIATION="PSE">
(RO) Niekedy sme, najmä politici, v zajatí dogmatizmu, čo má katastrofálne následky. Pred niekoľkými rokmi by stúpenci liberalizmu a najmä neoliberalizmu považovali za nemožné, že by sme sa niekedy mohli stať svedkami nedávnych udalostí vo Washingtone. Odmietli by to na základe svojej doktríny a napriek tomu sa to stalo. V súvislosti s globalizáciou sa v dnešných dňoch následky prejavia rýchlo a postihnú každú krajinu a každé hospodárstvo. Správa pána Rasmussena hovorí o tom, že EÚ musí konať a ja som presvedčený, že výsledkom hlasovania Európskeho parlamentu bude výzva Európskej komisii, aby čelila tomuto problému, ktorý neovplyvňuje život len niekoľkých ľudí, ale život obyvateľov celej Európskej únie. A som presvedčený, že Komisia to urobí.
<SPEAKER ID="104" NAME="Margarita Starkevičiūt" AFFILIATION="ALDE">
Vážená pani predsedajúca, pred nejakým časom sme mali ostrú diskusiu o investičných bankách. Teraz investičné banky odišli z trhu a my sme spokojní s platnými pravidlami pre bankový sektor. To isté platí pre hedžové fondy. Hedžové fondy v terajšom prostredí už viac nie sú udržateľné a ja si myslím, že jednoducho potrebujeme rovnaké pravidlá pre všetky investičné fondy namiesto osobitných pravidiel pre hedžové fondy. Týmito pravidlami, pán Rasmussen, v skutočnosti brzdíme reštrukturalizáciu finančného sektora a straty porastú. To znamená, že v konečnom dôsledku nebudete schopní ochrániť obyčajných ľudí, ktorých chcete ochraňovať.
<SPEAKER ID="105" NAME="Charlie McCreevy">
člen Komisie. - Vážená pani predsedajúca, jeden z posledných rečníkov použil na podporu svojho tvrdenia argument, že ľudia by nemali byť zaslepení svojím vlastným dogmatizmom. Som si však istý, že ho nepoužil preto, aby som ho ja použil proti nemu.
<P>
Rizikom v tejto diskusii je hľadať a nájsť vyvážené riešenie problémov, ktoré teraz máme. Táto správa, výrazne pozmenená oproti pôvodným myšlienkam, ktoré predložil pán Rasmussen, sa v zásade skutočne pokúša, z môjho pohľadu, o vyvážený prístup k celej tejto problematike. Ale mnohí z účastníkov tejto rozpravy v Parlamente chcú nevyvážený prístup k tejto problematike, a to nie je odrazom toho, čo bolo v správe.
<P>
Niektorí (najmä mnohí rečníci z jednej strany diskusie) vidia terajší finančný zmätok a ťažkosti, ktoré tu nepochybne sú, ako veľkú príležitosť na úplné regulovanie všetkého a na vnútroštátnej a najmä na európskej úrovni sa stáva veľkým nebezpečenstvom veľmi nevyvážený prístup k tejto záležitosti.
<P>
Myslím si, že to vystihol pán Purvis, keď spomenul fakt, že najväčšou iróniou tejto konkrétnej finančnej krízy je to, že konkrétne banky boli tým najprísnejšie regulovaným sektorom, ktorý dostal seba a nás ostatných do značných ťažkostí, a že žiaden z týchto problémov vôbec nespôsobila činnosť súkromných kapitálových fondov ani hedžových fondov. V skutočnosti mnohé z nich utrpeli výrazné straty v dôsledku toho, čo sa odohralo v iných oblastiach.
<P>
Určite zoberiem do úvahy slová pána Purvisa o tom, ako prispel predaj nakrátko k zániku niektorých týchto inštitúcií v porovnaní s vplyvom dlhodobých predajov dlhodobými investormi. Tuším, že pán Purvis pozná odpoveď takmer rovnako dobre ako ja, teda že z dvoch prvkov, ktoré spomenul, nebudú za problém v tejto oblasti označení investori využívajúci spôsob predaja nakrátko: boli to dlhodobí investori, ktorí sa plným právom zbavovali dlhodobých pozícií, pretože cítili, že daná inštitúcia nestojí na zdravých finančných základoch.
<P>
Ale nech je, ako chce, myslím si, že správy pánov Rasmussena a Leinena, ako nám ich predložili, sú skutočným pokusom o vyvážený pohľad na všetky tieto oblasti. A ja som na to pripravený. Niekoľko mesiacov, teraz je to už takmer rok, som signalizoval, že sa chystám niečo urobiť v oblasti ratingových agentúr. Už vlani v novembri alebo decembri som tento postup začal listom Výboru európskych regulačných orgánov cenných papierov (CESR), v ktorom som členom výboru položil viacero otázok a v tomto roku som napokon dostal od nich správy. Písal som aj expertnej skupine pre európske trhy s cennými papiermi (ESME) a ďalším orgánom. Keď dostanem odpovede na všetky svoje listy, v nasledujúcich mesiacoch predložím Parlamentu a Rade návrh. Ratingové agentúry sa konkrétne spomínajú v správe pána Rasmussena.
<P>
Viac ako rok som sa tiež usiloval sformulovať návrh týkajúci sa kolégií orgánov dohľadu alebo lepšieho regulačného systému pre cezhraničné finančné inštitúcie.
<P>
Každý, kto sledoval túto rozpravu, si musí veľmi dobre uvedomovať, že medzi členskými štátmi nejestvuje všeobecná zhoda ani nič podobné. Návrh, ktorý má v súčasnosti na stole Výbor pre hospodárske a menové veci (ECON) a spravodajca Peter Skinner, konkrétne smernicu Solventnosť II, a myšlienky o cezhraničnom dohľade nad poisťovacími spoločnosťami a o výraznom pokroku v oblasti dohľadu, ktoré som v návrhu uviedol, narazili na značný odpor veľkého počtu členských štátov a veľkého počtu poslancov, ktorí ovplyvňujú názory dozorných orgánov v tomto Parlamente a vo svojich členských štátoch. A hoci vcelku znie v tomto Parlamente volanie po lepšom cezhraničnom dohľade, keď poslanci dostanú otázku, čo by mali urobiť pre to, aby sme mali koherentnejší prístup k cezhraničnému dohľadu, oni cúvnu a zastávajú svoje národné pozície.
<P>
Takže buďme trochu poctiví v tejto konkrétnej diskusii aj vo všetkých diskusiách na túto tému.
<P>
Ako budú určite vedieť ľudia, ktorí sa smernicou o kapitálových požiadavkách zaoberajú vo výbore ECON, odvtedy, čo sme presadili túto smernicu, zostalo nepokrytých viacero oblastí, o ktorých sme si povedali, že sa im budeme venovať v pozmenenej a doplnenej smernici o kapitálových požiadavkách na jeseň 2008. To bolo pred viac ako rokom, pred 18 mesiacmi.
<P>
Potom sme k tomu pridali ďalšie oblasti, ako je cezhraničný dohľad nad finančnými skupinami, o ktorom sme konečne pred niekoľkými mesiacmi dostali nejaké závery od Rady pre hospodárske a finančné záležitosti (ECOFIN), a ja som naznačil, čo mám v úmysle urobiť v otázke modelu "vytvoriť a distribuovať". Je to veľký krok k tomu, čo som pred niekoľkými mesiacmi prezentoval ako svoje úmysly, k tomu, čo chcem urobiť, a predložil som nejaké návrhy. Tie sa odrážajú v správe pána Rasmussena, ktorá sa v tomto konkrétnom ohľade viac-menej zaoberá tou istou myšlienkou ako ja. Ale to vám oznámim predtým, než sa to dostane pred príslušný výbor: ak sa forma z minulosti zachová, poslanci Parlamentu budú zastávať pozíciu mnohých svojich členských štátov, ktorá je značne proti tomu, čo som v návrhu predložil.
<P>
Takže, ako sa hovorí, kvalita pudingu sa ukáže až pri jedení. Nemá zmysel podporiť správu pána Rasmussena v tejto konkrétnej oblasti a potom, keď sa tieto konkrétne otázky dostanú pred Parlament v podobe návrhu, ktorý tiež predložím v priebehu niekoľkých mesiacov a ktorý som avizoval už pred mnohými mesiacmi, poslanci Parlamentu zaujmú svoje národné pozície predstavujúce názory niektorých bankových spoločností v ich vlastnej krajine a niektoré názory vlád členských štátov. V tomto ohľade to nemusí byť práve najlepšia myšlienka.
<P>
Opäť žiadam o racionálny prístup a prinajmenšom nejakú koherenciu. Veľmi si vážim názory ľudí, ktorí sú v tomto všetkom dôslední: ľudí, ktorí povedia "nemyslím si, že je to zvlášť dobrý nápad" a držia sa toho v Parlamente a aj vtedy, keď idú pred výbor, a ani tam nezmenia svoj postoj.
<P>
Ale problém mám s ľuďmi, ktorí sa v určitých oblastiach v zásade držia nejakého smeru, a potom, keď príde konkrétny návrh, cúvnu a viac-menej zastávajú pozície svojho členského štátu alebo inštitúcií vo svojom členskom štáte.
<P>
Ale toto mesto je zrejme centrálou svetového lobistického biznisu. V priebehu rokov som počul rozličné údaje o tom, či je viac lobistov tu alebo na Capitol Hill vo Washingtone, ale v žiadnom prípade nie je medzi nimi veľký rozdiel.
<P>
Takže ma bude zaujímať, keď sa niektoré z myšlienok, ktoré predkladám, ktoré som nejaký čas avizoval a ktoré sú teraz verejne známe (bola o tom porada, dokumenty sú zverejnené a každý pozná niektoré z týchto návrhov v oblastiach, o ktorých sa hovorilo), teda keď sa v najbližšej dobe tieto návrhy dostanú pred poslancov Európskeho parlamentu, či všetci poslanci, ktorí tak vehementne podporovali niektoré zmeny v širšej oblasti, budú v tom pokračovať a podporia ich, aj keď príde na jednotlivé aspekty.
<P>
Dobre sme si všimli argumenty uvedené v oboch správach pánov Rasmussena a Leinena. Ako som sľúbil vo svojich predošlých poznámkach, budeme na to podrobnejšie reagovať v kontexte, ktorý poskytuje rámcový dohovor. Pán Rasmussen ma požiadal, aby to bolo do konca tohto roka (myslím, že pred pár mesiacmi povedal, že možno budeme do konca roka schopní odpovedať), a ja som mu sľúbil, že budeme schopní odpovedať.
<P>
Ale aby som odpovedal pánovi, ktorý hovoril o tom, že nik by nemal byť zaslepený svojím dogmatizmom, myslím si, že by to mohol vztiahnuť aj na druhú stranu diskusie. Žiadam ľudí na tej strane Parlamentu, aby ani oni neboli zaslepení svojím dogmatizmom.
<SPEAKER ID="106" NAME="Poul Nyrup Rasmussen">
spravodajca. - Vážená pani predsedajúca, chcem poďakovať svojim kolegom a pánovi komisárovi za túto rozpravu.
<P>
Pokiaľ ide o môj názor na správu, pred zakončením tejto rozpravy chcem pánovi Purvisovi, svojmu kolegovi, povedať, že je síce pravda, že banky sú regulované, no produkty, ktoré zapríčinili celý tento problém, ktorý teraz máme, regulované nie sú. A nebolo regulované ani to, že sa mimo súvahy dalo evidovať toľko, koľko sa napokon aj evidovalo. Pán Purvis, odpoveď teda znie, že potrebujeme lepšiu reguláciu a potrebujeme reguláciu aj v oblasti produktov.
<P>
A pani Starkevičiūtėovej chcem povedať, aby som sa vyhol prípadným nedorozumeniam, že nehovorím o regulovaní subjektov, ale o regulovaní správania. Vieme, že v reálnom živote hedžové fondy a súkromné kapitálové fondy často menia svoj právny základ, a existuje toho mnoho príkladov. Veď samotné investičné banky vykonávali činnosti v oblasti kapitálových investičných fondov. A práve toto správanie musíme zmeniť. To je jadrom tejto správy.
<P>
Pánovi komisárovi McCreevymu chcem povedať, že existuje jedna základná vec, ktorú chcem zdôrazniť a ktorá nemá nič spoločné s dogmatizmom alebo čímkoľvek podobným. Je ňou to, že prvý odsek našej správy zdôrazňuje toto: regulácia musí zastrešovať všetkých účastníkov finančných operácií. Taký je základný zámer tejto správy. Po prvýkrát v histórii legislatívy Európskej únie chceme spoločnú celkovú reguláciu založenú na filozofii vytvorenia rovnakých podmienok, z ktorých nebude nikto vynechaný, ktorá však bude predstavovať jedinečnú reguláciu zastrešujúcu všetkých účastníkov finančných operácií. V správe sa výslovne dodáva: "vrátane hedžových fondov a súkromných kapitálových fondov". A potom mi vy, pán komisár McCreevy, a ostatní poslanci Európskeho parlamentu poviete: áno, súhlasím, ale nie s hedžovými fondmi ani so súkromnými kapitálovými fondmi. O čom tu teda hovoríme? Celé tri roky spolu diskutujeme o tom, či má regulácia postihovať aj súkromné kapitálové fondy alebo hedžové fondy, alebo nie. Pred finančnou krízou ste hovorili, že to nie je potrebné, že sa dajú regulovať lepšie než akákoľvek vláda, tak ich nechajme robiť svoju prácu. Teraz hovoríte, že nemajú podiel na finančnej kríze, preto nebudeme do regulácie hedžových fondov a súkromných kapitálových fondov zasahovať.
<P>
Pán komisár, hovorili ste o lobingu tu v Európskom parlamente. Môžem potvrdiť, že mnoho zástupcov hedžových fondov, lobingových organizácií a organizácií podnikajúcich v oblasti kapitálových investičných fondov je tu každý deň, každú noc, stále. Myslím, že tento Parlament musí teraz trvať na tom, aby Komisia - a to ste vy - prišla do konca tohto roka s celkovou reguláciou. O tom hovorí prvý odsek zastrešujúci všetkých účastníkov finančných operácií.
<P>
(potlesk)
<SPEAKER ID="107" NAME="Klaus-Heiner Lehne">
spravodajca. - (DE) Vážená pani predsedajúca, dámy a páni, transparentnosť fondov je až taká veľká, že ani dobre vybavené ratingové agentúry, ešte lepšie vybavené rady bánk a ani skromnejšie vybavené regulačné orgány už nevedia, čo sa deje. Taká veľká je transparentnosť! Skutočnosť, že musíme konať, je úplne zrejmá a nepotrebuje žiadne ďalšie odôvodnenie.
<P>
Pán komisár, zaoberali ste sa otázkou pozície s ohľadom na krátke predaje. Nezáleží na tom, či účastníci krátkeho predaja napokon stratia. Ide o to, aké sily uvedú do pohybu a aké škody to môže spôsobiť. V skutočnosti ide o účinky ich konania na druhých. A presne preto reagovali regulačné orgány v mnohých krajinách.
<P>
Ako už spomenuli rôzni poslanci, ide o obyčajných ľudí, o dôchodcov a daňových poplatníkov. Musím znovu zdôrazniť aj to, že straty znárodňujeme, a to nie je správne.
<P>
Moja správa, rovnako ako správa pána Rasmussena, obsahuje množstvo veľmi konkrétnych návrhov. V mojom prípade súvisia najmä s problematikou práva obchodných spoločností. Je relatívne jednoduché vypracovať a realizovať návrhy v tejto oblasti. V zásade je potrebné urobiť len jedinú vec, a to doplniť existujúce pravidlá. V žiadnom prípade tu pritom nejde o diskrimináciu niektorých hedžových fondov alebo iných subjektov.
<P>
V Európe máme momentálne situáciu - a proti tomu nikto nenamieta - pri ktorej tieto alternatívne finančné nástroje reguluje vnútroštátne právo, no v niektorých prípadoch sú spôsoby ich regulácie veľmi rozdielne. Je teda úplne rozumné zlúčiť ich všetky do jedného európskeho finančného trhu a jednotne ich regulovať. Žiadať viac správ od odborníkov teraz, keď o tejto veci hovoríme, ako povedal pán Rasmussen, už tri roky, keď v tomto Parlamente už máme štúdie od odborníkov, keď Komisia vec rieši a keď sa už na túto tému konali vypočutia, je, domnievam sa, bezvýznamné a je to len strata času. Naozaj je potrebné prijať skutočné praktické opatrenia. Situácia vyžaduje konať.
<P>
Dovoľte mi ešte jednu poznámku, ktorá súvisí s vládnymi fondmi. Úplne s vami súhlasím. Potrebujeme vládne fondy a z dlhodobého hľadiska budeme potrebovať aj vládne fondy z ostatných krajín, z krajín mimo EÚ. V opačnom prípade bude pravdepodobne nemožné dlhodobo financovať výdavky na infraštruktúru v Európe. V tejto oblasti si môžete byť istí aj podporou Výboru pre právne veci, aj keď sa to priamo nespája s témou, o ktorej dnes hovoríme. Vždy sme podporili iniciatívy, ktoré v tejto oblasti prijala Komisia, a budeme v tom aj ďalej pokračovať.
<SPEAKER ID="108" NAME="Predsedajúca">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 142)
<SPEAKER ID="996" NAME="Corina Creţu  " AFFILIATION="PSE">
písomne. - (RO) O tom, že nedostatočná transparentnosť v oblasti hedžových fondov a súkromných kapitálových fondov mala za následok vyvolanie súčasnej hospodárskej krízy, nemá zmysel diskutovať. Je to jeden z prvkov, ktorý spolu s inými viedol k súčasnej nemožnosti presne vyhodnotiť zostatok dlhov a úverov v mnohých finančných inštitúciách. Tieto finančné inštitúcie roky neustále ničili hospodárstva a realizovali agresívne prevzatia, pričom ignorovali nielen strednodobé a dlhodobé hospodárske následky, ale aj sociálne dôsledky svojej činnosti. Vábené vidinou krátkodobého zisku pripravili pád a predaj celých spoločností, narúšali národné hospodárstva a pohrávali sa s peňažnými trhmi úplne ignorujúc transparentnosť a pravidlá. Je jasné, že tieto fondy musia byť regulované a že je potrebné zaviesť primeranú úroveň transparentnosti. To je potrebné nielen z hľadiska stability, zdravia a správneho fungovania finančných trhov, ale aj v záujme zníženia rizika ohrozujúceho finančné trhy, ktoré sa nachádzajú vo svojich raných fázach v rozvíjajúcich sa krajinách, a preto im chýba stabilita. Kríza dokázala, aké nebezpečné sú následky voľnej ruky trhu a aké dôležité je zaistiť budúcu transparentnosť finančných činností.
<SPEAKER ID="109" NAME="Daniel Dăianu  " AFFILIATION="ALDE">
písomne. - (RO) Musím pochváliť spravodajcu za jeho húževnatosť pri presadzovaní témy napriek tvrdej opozícii opierajúcej sa o rôzne pevné záujmy. Prehlbovanie finančnej krízy má štrukturálne príčiny, ktoré sa spájajú s nadmernou expanziou finančných transakcií v priebehu posledného desaťročia. Tie sa opierali o chybný proces sekuritizácie, ľahkomyseľné riskovanie, pád hĺbkovej previerky a nedostatočné chápanie systémových rizík. Problémom hedžových fondov je najmä to, že prispievajú k zvyšovaniu systémových rizík. Tvrdenie, že v stávke sú peniaze investorov, je len veľmi malou časťou celého príbehu. Veľmi vysoká miera špekulácií a zameranie sa na krátkodobé zisky zvyšujú mieru prekročenia možností. Čo je však ešte horšie, špekulatívna povaha takýchto operácii vytvára nestabilitu a dokáže poškodiť finančnú stabilitu, čo nám jasne ukázala súčasná kríza. Je rozumné previesť činnosť hedžových fondov (a súkromných kapitálových fondov) do oblasti regulovaných finančných subjektov. Špekulatívne investovanie by nemalo byť svojvoľné. Hedžové fondy by tiež mali poskytovať regulačným orgánom a orgánom dohľadu úplné informácie o svojich obchodoch.
