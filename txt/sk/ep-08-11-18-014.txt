<CHAPTER ID="014">
Európska štatistika (rozprava) 
<SPEAKER ID="407" NAME="Predsedajúci">
Ďalším bodom programu je správa pána A. Schwaba v mene Výboru pre hospodárske a menové veci o návrhu nariadenia Európskeho parlamentu a Rady o európskej štatistike - C6-0346/2007 -.
<SPEAKER ID="408" NAME="Andreas Schwab">
spravodajca. - (DE) Vážený pán predsedajúci, pán komisár, na úvod by som chcel vyjadriť ľútosť nad tým, že pán komisár McCreevy opúšťa Parlament, keďže s týmto materiálom mohol zažiť záver veľmi úspešného a pomerne dlhého postupu s Európskym parlamentom. Táto skúsenosť teraz čaká na vás, pán komisár Almunia. Som veľmi rád, že dnes môžeme úspešný a dlhý proces doviesť k záveru pri prvom čítaní s vysokou mierou konsenzu. Na začiatok by som rád, na rozdiel od predchádzajúceho materiálu, poďakoval slovinskému a francúzskemu predsedníctvu Rady za vytrvalé a niekedy namáhavé rokovania, ktoré ste viedli, aby ste dosiahli kompromis.
<P>
Tento materiál tiež zahŕňa zníženie administratívnej záťaže, pokiaľ ide o štatistiku v Európskej únii, takisto ako aj o spoločnosti na miestnej úrovni. Preto sa domnievam, že túto správu môžeme chápať v kontexte znižovania byrokracie. Napríklad v Nemecku je miera nákladov pre oficiálne štatistiky podľa výpočtov Deutsches Institut für Wirtschaftsforschung (Nemeckého inštitútu pre hospodársky výskum) menšia než 10 % z celkových nákladov administratívneho systému, pokiaľ analyzujeme celé hospodárstvo. To je približne 230 miliónov EUR. Ak my ako Európska únia chceme mať túto situáciu naozaj pod kontrolou, verím, že prostredníctvom zníženia povinností vyplývajúcich zo štatistiky spravíme dôležitý krok smerom k menšej byrokracii. Ďakujem za váš návrh, pán komisár Almunia.
<P>
Teraz by som rád konkrétne prerokoval nové nariadenie o európskej štatistike. Nariadenie o európskej štatistike predstavuje právnu štruktúru na tvorbu štatistík na európskej úrovni a prepracúva existujúci základný právny rámec na tvorbu štatistík na európskej úrovni. Hoci tu dnes nie sú tieňoví spravodajcovia z ďalších skupín, aj tak by som vám rád pri tejto príležitosti poďakoval za konštruktívnu spoluprácu. Rokovania neboli ľahké, no na svojom konci boli úspešné.
<P>
Návrh je časťou celej série nariadení, ktoré Komisia v súčasnom legislatívnom období prijala v súvislosti s tvorbou a distribúciou štatistík a o ktorých sa vo Výbore pre hospodárske a menové veci diskutovalo. V obsahu tohto návrhu nariadenia urobíme nasledovné zmeny. Zmeníme Európsky štatistický systém a upravíme jeho činnosť v práve Spoločenstva. Určíme úlohu národných štatistických úradov v Európskom štatistickom systéme, súčasne zabezpečíme, aby sa zásada subsidiarity naďalej plne uplatňovala v členských štátoch tak, ako sa stanovilo, a budeme sa snažiť o uvedenie Európskeho kódexu štatistických postupov a jeho zakotvenie v práve Spoločenstva. Z tohto hľadiska dostávame odpoveď na náročnú situáciu týkajúcu sa štatistík po zavedení eura v niektorých členských štátoch Európskej únie. Na záver, návrh zriaďuje dva rozdielne orgány, partnerskú skupinu pre EŠS a Výbor pre EŠS, ktoré nahrádzajú doterajší Výbor pre štatistické programy.
<P>
Jasné hlasovanie výboru a úspešný trialóg dokazujú, že sme dosiahli súdržné právne predpisy. V posledných minútach, ktoré mi ostávajú, by som rád predstavil tento legislatívny projekt ešte raz v súvislosti s dvomi dôležitými otázkami. Dokázali sme zabezpečiť, že v budúcnosti toto nariadenie umožní Eurostatu, ktorý má získavať dôležité hospodárske kritériá, rýchlejší a neobmedzený prístup ku všetkým štatistickým údajom. Takýmto spôsobom zaistíme o trochu väčšiu transparentnosť štatistík na európskej úrovni a tým aj väčšiu konkurencieschopnosť v eurozóne. Sú to dobré správy, najmä v súvislosti s finančnou krízou a náročnými rokovaniami o štatistickom systéme.
<P>
Po druhé, domnievam sa, že je veľmi dôležité, aby táto správa ešte viac posilnila vedeckú nezávislosť štatistík. Ide o pozitívny signál pre tých, čo pracujú v tejto oblasti. Na záver, som veľmi rád, že sme dosiahli kompromis medzi všetkými členskými štátmi. Viem, hoci sú dnes lavice Rady prázdne, že to pre mnohých nebolo ľahké, ale verím, že s týmto návrhom nariadenia dokážeme uspokojiť všetkých zainteresovaných a že s ním môžeme byť spokojní. Rád by som vám poďakoval za pozornosť a úspešnú spoluprácu.
<SPEAKER ID="409" NAME="Joaquín Almunia">
člen Komisie. - (ES) Vážený pán predsedajúci, dámy a páni, oficiálna štatistika hrá nepochybne ústrednú rolu v dnešnej spoločnosti. Inštitúcie, tvorcovia politiky, hospodárske subjekty, trhy a jednotlivci sa vo veľkej miere spoliehajú na štatistiky, aby čo najpresnejšie opísali vývoj v hospodárskej, spoločenskej, ekologickej, kultúrnej sfére a ďalších.
<P>
Štatistické informácie sú oporou transparentnosti a otvorenosti politických rozhodnutí, a preto úradná štatistika predstavuje verejné blaho poskytovaním základu na bezproblémové fungovanie demokracie. Európska štatistika je na európskej úrovni stále dôležitejšia pre rozvoj, zavedenie, sledovanie a hodnotenie politík, o ktorých sa rozhodlo tu v Parlamente a Rade a ktoré navrhujeme v Komisii.
<P>
Cieľom návrhu Komisie, o ktorom sa dnes hovorí, je prepracovanie základného právneho rámca na tvorbu štatistík na európskej úrovni. Chcem oceniť dôkladnú prácu, ktorú v konštruktívnom duchu vykonal tento Parlament, a najmä pán Schwab ako spravodajca a pani Ferreirová, ktorá tu dnes nie je, ale zastupuje ju pani van den Burgová, a pani Starkevičiūtėová, ktorí pracovali v spolupráci s Eurostatom a Komisiou na tom, aby sme dospeli k tejto rozprave.
<P>
Toto prepracovanie je vedené zmenami v spoločnosti a potrebou jasnejšieho vymedzenia úlohy Európskeho štatistického systému (EŠS). Predchádzajúce nariadenie o tejto téme je z roku 1997. Odvtedy sa veľa vecí zmenilo, čo si vyžiadalo toto prepracovanie. Toto prepracovanie dá nový podnet na vznik spolupráce medzi národnými štatistickými úradmi 27 členských štátov a Eurostatom a nepochybne bude predstavovať základ na riešenie štatistických úloh v budúcnosti.
<P>
Toto prepracovanie je navyše vyvrcholením série opatrení, ktoré prijala Komisia od roku 2005 s podporou tohto Parlamentu a Rady na modernizáciu riadenia Európskeho štatistického systému. V tomto procese sa zriadilo Európske poradné grémium pre riadenie v oblasti štatistiky a Európsky poradný výbor pre štatistiku, ktoré už onedlho začnú fungovať.
<P>
V súvislosti s tým, ako navrhuje nové nariadenie, v záujme zvýšenia dôvery v európsku štatistiku musia mať štatistické úrady nezávislosť v odbornej oblasti a pri tvorbe európskej štatistiky musia zabezpečiť nestrannosť a vysokú kvalitu v súlade so zásadami ustanovenými v Európskom kódexe štatistických postupov schválenom Komisiou v jej odporúčaní o nezávislosti, integrite a zodpovednosti národných štatistických úradov a štatistického úradu Spoločenstva.
<P>
Tiež by som mal okrem zásad, ktorými sa riadi návrh Komisie a ktoré sa nachádzajú v správe pána Schwaba, spomenúť cieľ, ktorým je skutočnosť, že navrhované zlepšené legislatívne prostredie európskej štatistiky by malo reagovať najmä na potrebu minimalizácie administratívneho zaťaženia podnikov a prispieť k všeobecnejšiemu cieľu zníženia administratívneho zaťaženia, ktoré vzniká na európskej úrovni.
<P>
Na záver musím, vážený pán predsedajúci, ešte raz poďakovať pánovi spravodajcovi Schwabovi a celému Výboru pre hospodárske a menové veci za ich skvelú prácu s cieľom poskytnúť Únii dôveryhodnejšiu a spoľahlivejšiu štatistickú štruktúru. Tá sa v súvislosti s úplnou bezpečnosťou javí ako nesmierne potrebná v čase krízy, v ktorej bude tvorba štatistiky, najmä štatistiky štátneho rozpočtu, hrať ešte významnejšiu úlohu.
<SPEAKER ID="410" NAME="Ieke van den Burg">
v mene skupiny PSE. - Vážený pán predsedajúci, sú obdobia, keď by politici možno radi ovplyvnili štatistiku, predovšetkým v týchto časoch. Ak sú hospodárske štatistiky veľmi zlé, možno by ste ich radi odstránili a predstavovali si, že je to inak a že to neovplyvňuje povahu spotrebiteľov atď.
<P>
Plne súhlasím s tým, čo všetci o tejto správe hovoria, že dobré, pravdivé a spravodlivé štatistiky sú dôležitým nástrojom pre politiku a že z tohto významného dôvodu musíme mať nezávislé štatistické orgány, ktoré budú tieto štatistiky poskytovať.
<P>
Taktiež by som chcela poďakovať pánovi spravodajcovi a Komisii za návrhy tohto nariadenia. Spolupráca s Radou bola dobrá, čo nám umožnilo dosiahnuť kompromisy v tomto dokumente. Dôležité je, aby sme mali tieto nezávislé orgány, jasné kontaktné miesto pre Komisiu v členských štátoch. Pre Európsky štatistický systém je dôležité zahrnúť do európskych právnych predpisov Európsky kódex štatistických postupov, ktorý vypracovali experti. Myslím si, že je to veľký úspech, a dúfam, že bude fungovať, že nám pomôže poraziť zlú štatistiku, že vďaka nemu budeme čeliť prichádzajúcemu hospodárskemu poklesu a získame konkrétnejšie opatrenia, aby sme proti nemu bojovali.
<SPEAKER ID="411" NAME="Margarita Starkevičiūtė">
v mene skupiny ALDE. - (LT) Venujeme sa veľmi dôležitému dokumentu, ktorý by mal pomôcť reformovať Európsky štatistický systém. Rada by som zdôraznila, ako urobili aj moji kolegovia, že pán spravodajca Európskeho parlamentu, pracovná skupina pre štatistickú reformu a odborníci z Rady, predsedníctvo a Komisia boli pri príprave tohto dokumentu veľmi dôslední. Je to krásny príklad nášho spoločného úsilia. V posledných dňoch sme boli unavení z mnohých problémov, možno sme sa navzájom obviňovali, ale ak pracujeme všetci spolu, môžeme dosiahnuť veľmi dobré výsledky. Skupina ALDE podporuje predložený návrh a verí, že prednesie naše nariadenia v oblasti štatistiky.
<P>
Štatistika musí byť predovšetkým spoľahlivá, chránená pred vplyvom rozličných záujmových skupín. Dnes môžeme mať občas pochybnosti najmä v súvislosti s kvalitou štatistiky štátnych financií. Keď hovoríme o štatistike finančného trhu, máme tu problémy s dôvernosťou a tiež tu musíme spolupracovať s Európskou centrálnou bankou.
<P>
Kvalita štatistických údajov závisí nielen od kvality práce špecializovaných inštitúcií, ale aj od použitých metód, a my by sme chceli, aby akademické inštitúcie mali v ich príprave aktívnejšie postavenie.
<P>
Získavanie štatistických údajov musí byť efektívnejšie organizované, využívajúc údaje z existujúcich štátnych registrov, musí používať zovšeobecnené metódy, a tak znižovať administratívne zaťaženie pre štatistické správy o podnikaní. V tejto oblasti máme iste veľa nevyužitých rezerv.
<P>
V dnešnom svete je hospodársky a spoločenský rozvoj dynamický, preto by štatistické údaje mali byť prezentované efektívnejším spôsobom, aby sme rozhodnutia mohli prijímať rýchlejšie. Dúfajme, že nám štatistická reforma pomôže vyriešiť aj tento problém.
<P>
Európsky štatistický program je financovaný z rozpočtu Európskej únie. Rada by som dúfala, že predložený návrh umožní týmto programom lepšiu koordináciu, čo zabezpečí, že prostriedky Spoločenstva budú efektívnejšie využívané.
<SPEAKER ID="412" NAME="Joaquín Almunia">
člen Komisie. - (ES) Vážený pán predsedajúci, chcem znovu poďakovať pánovi spravodajcovi a poslancom, ktorí práve predniesli svoj prejav, za ich skvelú prácu. Ako povedala pani Starkevičiūtėová, spoločná práca prináša takéto výsledky, ktoré sú dobré pre všetkých. Dúfam, ako aj my všetci, že pomocou týchto vynikajúcich štatistík budeme môcť čoskoro našim občanom poskytnúť dobré správy o hospodárskej situácii.
<SPEAKER ID="413" NAME="Andreas Schwab">
spravodajca. - (DE) Vážený pán predsedajúci, pán komisár, dámy a páni, ďakujem veľmi pekne za užitočné pripomienky na záver a najmä za prospešnú spoluprácu. Nechcem opakovať to, čo sme tu už povedali. Preto by som rád spomenul dve veci, na ktoré by sme, podľa mňa, mali myslieť v nadväznosti na diskusie o tejto správe. Po prvé, faktom je, že sa zaoberáme článkom 285 Zmluvy o EÚ, ktorý sa venuje vedeckej nezávislosti štatistických úradov. V tejto správe sme silno zdôraznili nezávislosť v odbornej oblasti, keďže sme zistili, že s tým boli v minulosti problémy. Tiež by sme to v primárnom práve mali vhodne zakotviť v určitom bode, aby sme zaistili dlhotrvajúcu zrozumiteľnosť. Chcel by som však veľmi jasne dodať, že v súvislosti s nemeckým právom toto neznamená, že môžeme mať nezávislosť vo vzťahu k nariadeniam o dohľade v odbornej oblasti.
<P>
Po druhé, správa vo veľkej miere nariaďuje stanovenie priorít pre tvorbu štatistických údajov a ich zaznamenávanie. Pani Starkevičiūtėová na to tiež upozornila. Pán komisár Almunia, verím, že stanovením týchto priorít tiež dokážeme znížiť štatistickú záťaž pre stredné podniky zo strednodobého hľadiska, keďže budeme môcť s väčšou zameranosťou hľadať údaje, ktoré pre naše štatistiky potrebujeme. Majúc toto na pamäti, ďakujem veľmi pekne. Verím, že hlasovanie zajtra rýchlo prebehne.
<SPEAKER ID="414" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
