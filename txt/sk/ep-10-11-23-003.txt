<CHAPTER ID="003">
Prírodné katastrofy v Európskej únii
<SPEAKER ID="006" NAME="Predseda">
Chcel by som začať s veľmi smutnými informáciami týkajúcimi sa povodní v Európe. Európu tento rok opäť postihli katastrofálne povodne. Len nedávno zasiahli Belgicko, Francúzsko, Holandsko a severné Taliansko a v tejto chvíli dochádza k záplavám v strednom Taliansku, ako aj na juhozápade Anglicka a v niektorých ďalších krajinách. Ak využijete príležitosť vystúpiť v tejto rozprave, keďže o chvíľu vám dám slovo, možno uvediete aj ďalšie príklady závažných povodní v Európe.
<P>
Došlo k stratám ľudských životov aj k materiálnym stratám, ktoré boli vyčíslené na mnoho miliónov. Pred ôsmimi rokmi bol zriadený Fond solidarity Európskej únie na pomoc krajinám postihnutým prírodnými katastrofami. Finančné prostriedky vyčlenené v tomto fonde boli doteraz použité v 33 prípadoch závažných prírodných katastrof. Dnes vyjadrujeme spoluúčasť na utrpení rodín obetí a tých, ktorým voda zobrala celý majetok. Chápeme, že ide o strašné, mimoriadne udalosti v živote každej dotknutej osoby.
<SPEAKER ID="007" NAME="Sergio Paolo Francesco Silvestris" LANGUAGE="IT">
Vážený pán predseda, dámy a páni, počas uplynulých týždňov bolo niekoľko európskych krajín zasiahnutých závažnými povodňami, ktoré zrazili obyvateľstvo zasiahnutých regiónov na kolená.
<P>
Minulý týždeň prišli o život štyria belgickí občania z provincií Waals-Brabant, Oost-Vlanderen a Henegouwen ležiacich na hraniciach medzi hlavným mestom a severnou časťou krajiny. Podľa oficiálnych informácií išlo o najhoršiu povodeň za posledných 50 rokov. V priebehu dvoch dní padlo toľko zrážok, koľko zvyčajne padne za jeden mesiac. Situácia bola taká zlá, že musela zasiahnuť armáda a evakuovať najviac postihnuté oblasti.
<P>
Podobná situácia vznikla v západnej časti Francúzska, kde došlo k zablokovaniu premávky na mnohých cestách, čo spôsobilo dopravnú kalamitu. Na jeseň nebola možná sejba z dôvodu neustáleho dažďa, ktorý znemožnil prístup k pôde.
<P>
Pred dvadsiatimi dňami boli aj v našej krajine Taliansko vážne zasiahnuté regióny Benátsko, kde došlo k dvom úmrtiam, Furlandsko-Julské Benátsko, Ligúria a Kalábria, kde došlo k jednému úmrtiu v každom regióne, provincia Salerno v Kampánii a Toskánsko, kde zomreli traja ľudia a ďalších dvanásť ľudí sa zranilo pri vyslobodzovaní z bahna a trosiek a jedna osoba je ešte stále nezvestná v meste Rovigo.
<P>
Škody sú vyčíslené na viac ako 1 miliardu EUR, a to iba za okamžité práce, a k tejto sume treba pripočítať finančné prostriedky potrebné na štrukturálne práce. Viac ako 4 500 ľudí ostalo bez strechy nad hlavou, postihnutých bolo 280 obcí a vyše 500 000 ľudí, poľnohospodárske oblasti boli zničené a došlo k úhynu 150 000 kusov dobytka.
<P>
Chcel by som zdôrazniť dve hľadiská. Prvým je výnimočná mobilizácia postupov pomoci a solidarita vo svete, vďaka ktorým sa vyslali tisíce dobrovoľníkov na podporu ľudí postihnutých v prvom štádiu krízy. Zaslúžia si našu vďaku a ocenenie.
<P>
Druhé hľadisko sa týka dlhodobých následkov, ktoré táto katastrofa vyvolá. Štruktúru európskeho výrobného priemyslu tvoria malé a stredné podniky, ktoré prišli o všetko: zariadenia, vozidlá i materiál. To isté sa týka tisícok poľnohospodárskych podnikov, ktoré sa prizerali ničeniu plodín, ale aj traktorov, zariadení a osiva úplne znehodnotených bahnom a ktorých stajne a chovné stanice zaplavila voda a utopili sa tisíce kusov hovädzieho dobytka a hydiny.
<P>
Tieto poľnohospodárske podniky, ktoré navyše bojovali s hospodárskou krízou, teraz stoja pred bankrotom. Postupne budú následky povodní viesť k zániku výrobného systému, ktorý bude spojený s nezamestnanosťou a vyčerpaním postihnutej pôdy. Európa preto musí bezodkladne zohrať svoju úlohu a ubezpečiť vlády postihnutých krajín, že je ochotná mobilizovať Fond solidarity.
<P>
Musíme okamžite reagovať na situáciu našich spoluobčanov, ktorí ešte aj teraz prekonávajú následky tejto obrovskej krízy a ktorí majú nárok cítiť, že Parlament je na ich strane a Európska únia im poskytne dostatočnú podporu, aj keby to malo znamenať, že sa obídu prísne kritériá na aktivovanie fondu a dokonca že nebude schválený rozpočet na rok 2011.
<SPEAKER ID="008" NAME="Edite Estrela" LANGUAGE="PT">
Vážený pán predsedajúci, v mene Skupiny progresívnej aliancie socialistov a demokratov v Európskom parlamente by som chcela vyjadriť našu solidaritu všetkým regiónom postihnutým prírodnými katastrofami a úprimnú sústrasť rodinám obetí búrok. Začiatok roku 2010 šokoval svet rozsahom tragédie spôsobenej pohromou, ktorá postihla autonómnu oblasť Madeira v Portugalsku. Krátko nato búrka Xynthia zasiahla Francúzsko. Mimoriadny meteorologický jav takisto zasiahol Španielsko, Belgicko, Nemecko a Holandsko a spôsobil značné škody.
<P>
V strednej Európe sú letné povodne čoraz častejšie a ničivejšie. Tisíce ľudí z Českej republiky, Slovenska, Maďarska, Rakúska, Poľska, Talianska a Spojeného kráľovstva museli opustiť svoje domovy a mnohé továrne museli zastaviť prevádzku. V južnej Európe každoročne zhoria státisíce hektárov lesa. Predpokladá sa, že situáciu zhoršuje zmena klímy a že stúpa výskyt prírodných katastrof, ktoré spôsobujú obrovské škody, pokiaľ ide o stratu ľudských životov, poškodzovanie životného prostredia a znižovanie hospodárskej činnosti. Predchádzanie riziku, jeho výskum a riadenie sú preto mimoriadne dôležité.
<P>
Lepšie plánovanie výstavby miest v pobrežných oblastiach a ochrana ekosystémov môžu podľa Medzinárodnej stratégie OSN na zmiernenie následkov katastrof zmierniť vplyv prírodných katastrof. Na druhej strane treba posilniť mechanizmy civilnej ochrany, zjednodušiť nástroje reakcie EÚ a dosiahnuť väčšiu pružnosť pravidiel na vykonávanie nariadení. Vážený pán predseda, spomínali ste Fond solidarity. Je nepochopiteľné, že Rada zdržuje prijatie nového nariadenia o Fonde solidarity schváleného Parlamentom. Chcela by som tiež zdôrazniť, že Parlament nedávno schválil návrh na vytvorenie Európskeho monitorovacieho strediska pre suchá ako centra poznatkov o následkoch súch, ktoré sa bude zaoberať zmierňovaním a monitorovaním týchto následkov. Väčšie investície do prevencie katastrof a starostlivejšia príprava a školenia pracovníkov strediska by mohli tiež veľa zmeniť.
<SPEAKER ID="009" NAME="Dirk Sterckx" LANGUAGE="NL">
Vážený pán predseda, v prvom rade, samozrejme, vyjadrujeme sústrasť obetiam. V našej krajine sa utopili štyria ľudia a dozvedel som sa, že aj v ďalších krajinách státisíce ľudí utrpeli obrovské finančné a duševné straty, pokiaľ ide o ich podniky a domovy. Naše prvé myšlienky sú, samozrejme, venované práve im. Mnohé členské štáty zaznamenali v posledných týždňoch, mesiacoch a dokonca rokoch problémy s vodou, konkrétne s povodňami. Mám otázku pre Komisiu. Nemyslíte si, že pri hodnotení týchto udalostí by bolo užitočné spojiť odborníkov z rôznych členských štátov a z rôznych regiónov a dať im príležitosť vyjadriť svoj názor na to, čo sa stalo, aby sme lepšie pochopili príčiny týchto udalostí? Ide o veľmi komplikovanú záležitosť, ale podľa môjho názoru, ak sa nám podarí dostať k podstate príčin, budeme môcť s odborníkmi hovoriť aj o primeraných opatreniach. Podľa mňa by bolo vhodné vykonať analýzy rizík pre každé povodie rieky, ako boli tie, ktoré sme vykonali v rámci smernice o vode. Musíme s nimi tiež prekonzultovať preventívne opatrenia. Ako zabránime opakovaniu takejto katastrofy? Pretože očakávame, že intenzívne dažde budú ďalej pokračovať a voda sa bude hromadiť v konkrétnych oblastiach, a to bolo vlastne príčinou povodní. Nakoniec, ak by vznikla nová krízová situácia, musíme sa ubezpečiť, že dokážeme prijať koordinovanejšie opatrenia na zlepšenie nakladania s vodou. Chcel by som požiadať Komisiu, aby spojila odborníkov v záujme dôkladného hodnotenia nedávnych katastrof.
<SPEAKER ID="010" NAME="Isabelle Durant" LANGUAGE="FR">
Vážený pán predseda, v mene Skupiny zelených/Európskej slobodnej aliancie by som aj ja chcela vyjadriť sústrasť rodinám a všetkým ľuďom, ktorých postihli tieto tragické povodne, všetkým tým, ktorí stratili svojich milovaných, a všetkým tým, ktorí utrpeli materiálne straty. Chcela by som však tiež spomenúť všetkých hasičov, záchranárov a dobrovoľníkov, ktorí v posledných týždňoch veľmi aktívne pracovali v postihnutých regiónoch, a poďakovať im.
<P>
Obetiam treba poskytnúť pomoc a odškodnenie, a to nielen z krátkodobého hľadiska, ale aj v nasledujúcich mesiacoch. Musíme tiež vytvoriť dôslednú a inovatívnu stratégiu, ktorá bude zameraná na hlavné príčiny problému. Navrhujem Komisii tri druhy opatrení.
<P>
Po prvé, musíme uskutočniť projekty obnovy a výstavby zamerané na zníženie nepriepustnosti pôdy. Vždy pri budovaní priemyselného závodu, nákupného centra alebo sídliska musí byť stavba navrhnutá takým spôsobom, ktorý zabráni miernemu zvyšovaniu nepriepustnosti pôdy. Toto ustanovenie sa netýka len záplavových oblastí.
<P>
Po druhé, musíme zrevidovať naše poľnohospodárske postupy. Intenzívne poľnohospodárske stratégie spôsobili, že pôda je citlivejšia na náhle zmeny počasia. Preto by sme na tomto základe mali posilniť všetky agroenvironmentálne opatrenia.
<P>
A nakoniec je tu otázka upozorňovania miest a ich koordinácia, aby sa mohli pripraviť na takéto udalosti a riešiť ich, ak nastanú. Myslíme si, že komunikácia a mobilizácia neboli dostatočne rýchle a nepochybne treba premýšľať aj nad aktívnejšími postupmi na koordináciu šírenia poveternostných varovaní.
<P>
Preto navrhujem, aby Európska únia zrevidovala všetky svoje politiky, napríklad politiky prevencie a politiky aktívne vo všetkých ostatných oblastiach, a rozvíjala také, ktoré môžu byť v tejto veci užitočné, aby sme sa tu o pár mesiacov, keď dôjde k ďalším extrémnym klimatickým javom, znova neocitli a nevyjadrovali sústrasť obetiam - ľuďom, rodinám a podnikom. Myslím si, že tomu musíme zabrániť a môžeme tak urobiť vo všetkých našich politikách.
<SPEAKER ID="011" NAME="Julie Girling">
v mene skupiny ECR. - Vážený pán predseda, aj naša skupina vyjadruje úprimnú sústrasť postihnutým osobám. Mám v tejto veci veľmi osobnú skúsenosť, práve pre povodne, ku ktorým došlo v našom regióne, som sa po prvýkrát dostala do kontaktu s Európskym parlamentom a tieto povodne ma vlastne prinútili k tomu, aby som sa napokon stala poslankyňou Parlamentu. Preto bola pre mňa mobilizácia Fondu solidarity v tomto prípade naozaj veľkou udalosťou. Len tento týždeň došlo k ďalším povodniam v grófstve Cornwall, ktoré sa nachádza v mojom regióne.
<P>
Môj názor už vyjadril pán Sterckx, ale myslím si, že sa ho oplatí zopakovať. Myslím si, že včasné varovania sú dôležité, ale všetci vieme, ako rýchlo sa poveternostné fronty pohybujú a ako rýchlo sa počasie mení. Uvažujem nad tým, či finančné prostriedky vyčlenené na včasné poveternostné varovania, ktoré už sú viditeľné, sú dobrou investíciou. Ide skôr o to, ako budeme konať, keď takéto varovanie dostaneme. Ako už povedal pán Sterckx, Európa by mohla výrazne prispieť vytvorením situácie, v ktorej sa navzájom učíme jeden od druhého.
<P>
Napríklad grófstvu Gloucestershire, odkiaľ pochádzam, po povodniach veľmi pomohlo najmä prepojenie s rakúskymi regiónmi, ktoré mali značné skúsenosti s povodňami vo vysoko položených oblastiach. My sme takéto skúsenosti nemali.
<P>
Myslím si, že by bolo veľmi dobré, keby sa Komisia sústredila na vytvorenie regionálnych prepojení, aby sme sa mohli učiť jeden od druhého, ako si poradiť v takýchto situáciách, ktoré sa v budúcnosti zjavne neskončia.
<SPEAKER ID="012" NAME="Lothar Bisky" LANGUAGE="DE">
Vážený pán predseda, v mene Konfederatívnej skupiny Európskej zjednotenej ľavice - Nordickej zelenej ľavice chcem vyjadriť sústrasť obetiam a postihnutým osobám. Na tomto sa zhodnú všetky skupiny v Parlamente. Tiež sa zhodneme na tom, že musíme urýchlene poskytnúť pomoc. Zaznelo tu už mnoho múdrych slov. Nie je potrebné, aby som ich opakoval, ale plne ich podporujem. Chcel by som však zdôrazniť ešte jedno hľadisko, a tým je dlhodobá ujma. Nesmieme zabúdať, že mnohé následky budú mať trvalejší vplyv na životné prostredie, ako momentálne predpokladáme. Preto považujem za dôležité, aby Fond solidarity a opatrenia, ktoré prijímame, boli nasmerované na tieto dlhodobé následky prírodných katastrof.
<P>
Chcel by som povedať ešte jednu vec. Môžeme tu sedieť a diskutovať o tomto probléme, ale najdôležitejšie je poskytnúť ľuďom podporu, aby mohli zorganizovať pomoc sami pre seba, pretože lepšie chápu miestne podmienky ako my tu v Parlamente.
<SPEAKER ID="013" NAME="Mara Bizzotto" LANGUAGE="IT">
Vážený pán predseda, dámy a páni, v mene našej skupiny chcem vyjadriť solidaritu so všetkými občanmi postihnutými povodňami. Chcela by som však hovoriť o našom regióne, ktorý má 5 miliónov obyvateľov. Tu povodne zasiahli 500 000 ľudí, postihli 131 obcí, 7 000 obyvateľov bolo presídlených, voda zaplavila 140 km2 územia, museli sa evakuovať tri nemocnice a zdravotnícke zariadenia a došlo k dvom úmrtiam. Povodne ťažko zasiahli poľnohospodárstvo a 23 % podnikov v regióne Benátsko bolo tiež v plnej miere zasiahnutých. Týmto chcem len poukázať na veľkosť tejto katastrofy.
<P>
Európa musí urobiť viac. Európa musí zmobilizovať Fond solidarity a vieme, že ak sa neschváli rozpočet, fond nebude možné mobilizovať. Je veľmi pekné sedieť tu a hovoriť o veľkých stratégiách, plánoch rozvoja a imaginárnych programoch, Európa by však mala viac investovať do rozvoja a predchádzania hydrogeologickým rizikám, podporovať zodpovedné územné plánovanie a poskytovať stimuly na využívanie a rozvoj systémov včasného varovania.
<P>
Mala by viac investovať do prác na hydraulickom zabezpečení, pretože naše rieky predstavujú riziko a naďalej ohrozujú zdravie našich občanov. Preto úprimne dúfam, že Európa tentoraz predloží riešenia a bude presadzovať svoj názor, pretože ju často obviňujú, že je príliš vzdialená od svojich občanov.
<SPEAKER ID="014" NAME="Predseda">
Rozprava sa skončila.
<P>
Písomné vyhlásenia (článok 149)
<SPEAKER ID="015" NAME="Olga Sehnalová" LANGUAGE="CS">
Prírodné, ale aj priemyselné katastrofy, ako sme mali možnosť vidieť pri nedávnej tragédii úniku jedovatého kalu v Maďarsku, sa v Európe, žiaľ, vyskytujú pomerne často. Dôveryhodnosť Európskej únie ako organizácie preukazujúcej solidaritu v núdzi závisí od schopnosti poskytnúť účinnú a najmä rýchlu pomoc postihnutým oblastiam a ich občanom. Najdôležitejšiu úlohu tu hrá čas. Preto by pravidlá, ktorými sa riadi akákoľvek pomoc, mali byť čo najpružnejšie, najmä pokiaľ ide o katastrofy cezhraničného charakteru. Podmienka dosiahnutia definovanej očakávanej úrovne škôd bez ohľadu na veľkosť postihnutého územia a intenzity škôd sa ukazuje ako nevyhovujúca. Všetko sa naozaj nedá predvídať. Preto plne podporujem zmeny zamerané na účinnú a rýchlu mobilizáciu zdrojov. Schopnosť pomôcť našim vlastným občanom je podľa môjho názoru významným pozitívnym prvkom vo vnímaní EÚ. Ako sa dá lepšie dokázať, že Európa je tu pre svojich občanov?
