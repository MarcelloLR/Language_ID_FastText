<CHAPTER ID="005">
Piata správa o súdržnosti a stratégii pre politiku súdržnosti po roku 2013 - Vykonávanie programov politiky súdržnosti v rokoch 2007 až 2013 - Európska mestská agenda a jej budúcnosť v politike súdržnosti - Cieľ 3: výzva pre územnú spoluprácu - budúca agenda cezhraničnej, nadnárodnej a medziregionálnej spolupráce - Aktuálna situácia a budúce synergie pre väčšiu účinnosť EFRR a ostatných štrukturálnych fondov (rozprava) 
<SPEAKER ID="045" NAME="Predsedajúci">
Ďalším bodom programu je spoločná rozprava o nasledujúcich správach:
<P>
správa Markusa Piepera v mene Výboru pre regionálny rozvoj o piatej správe Komisie o súdržnosti a stratégii pre politiku súdržnosti po roku 2013 (2011/2035 (INI));
<P>
správa Miroslava Mikolášika v mene Výboru pre regionálny rozvoj o správe za rok 2010 o vykonávaní programov politiky súdržnosti v rokoch 2007 až 2013;
<P>
správa Oldřicha Vlasáka v mene Výboru pre regionálny rozvoj o európskej mestskej agende a jej budúcnosti v politike súdržnosti;
<P>
správa Marie-Thérèse Sanchezovej-Schmidovej v mene Výboru pre regionálny rozvoj o cieli 3: výzva pre územnú spoluprácu - budúca agenda cezhraničnej, nadnárodnej a medziregionálnej spolupráce;
<P>
správa Georgiosa Stavrakakisa v mene Výboru pre regionálny rozvoj o aktuálnej situácii a budúcich synergiách pre väčšiu účinnosť EFRR a ostatných štrukturálnych fondov.
<SPEAKER ID="046" NAME="Markus Pieper" LANGUAGE="DE">
Na úvod chcem povedať, že by som veľmi uvítal, keby som mal k dispozícii dve minúty rečníckeho času na záverečné poznámky. Dámy a páni, Európska únia je Európou solidarity a zároveň obhajcom európskych regiónov. Európsky parlament dnes vysiela našim regiónom jasný signál. Chceme pomôcť najslabším regiónom vytvoriť lepšie spojenie. Podporujeme pohraničné regióny, aby sa Európa mohla stať súdržnejšou, a chceme využiť potenciál všetkých regiónov v snahe posilniť konkurencieschopnosť Európy.
<P>
Napriek tomu, že hospodárska a finančná kríza mnohé z týchto aktivít oslabila, európska štrukturálna politika bude naďalej silným impulzom pre rast a zamestnanosť. V období po roku 2013 bude treba naliehavo konať v dôsledku problémov súvisiacich s demografickými zmenami, ako aj meniacej sa štruktúry hospodárstva, nedostatkov v dopravných systémoch, začiatku éry obnoviteľných zdrojov energie a zvyšovania sociálnych rozdielov.
<P>
Umenie štrukturálnej politiky bude spočívať v tom, aby sme umožnili regiónom zavádzať inovácie s cieľom riešiť tieto problémy a pomôcť im, aby si dokázali pomôcť sami. Európa zároveň potrebuje potenciál regiónov, aby bola schopná realizovať stratégiu Európa 2020 a zabezpečiť jej úspešnosť. Musíme sa postarať o to, aby sme na všetky tieto úlohy mali primerané finančné prostriedky. Preto sa postavíme proti všetkým pokusom zrušiť našu úspešnú štrukturálnu politiku prostredníctvom renacionalizácie, nových fondov v oblasti zmeny klímy alebo zamestnanosti alebo akýmikoľvek inými centralizačnými opatreniami plánovanými Bruselom. Chceme posilniť zásadu viacúrovňového riadenia. Zodpovednosť regiónov za plnenie európskych cieľov samo osebe prináša pridanú hodnotu.
<P>
V správe sme predložili celý rad návrhov, ako môže Európa túto pridanú hodnotu ešte zvýšiť. Žiadame viac zdrojov na skvalitnenie infraštruktúry v našich pohraničných regiónoch a na posilnenie transeurópskych sietí. Chceme viac investovať do budúcnosti našich miest a vidieckych oblastí a vyzývame na lepšiu koordináciu programov. Je pravdepodobné, že väčšina v Parlamente podporí strednú kategóriu s vysokou úrovňou dotácií pre menej znevýhodnené regióny. To by som neodporúčal, pretože tým sa dostaneme zo stavu bdelosti do spánku, a to si Rada nemôže dovoliť.
<P>
Prinášame aj vylepšené návrhy zamerané na vyššiu účinnosť a transparentnosť. Je veľmi dôležité, aby sme zabezpečili, že pri rozdeľovaní prostriedkov sa budú uplatňovať prísnejšie podmienky. Peniaze EÚ budú sprístupnené až potom, keď sa začnú uplatňovať právne predpisy EÚ. To platí pre verejné obstarávanie a cenovú reguláciu. Chceme tiež omnoho prísnejšiu kontrolu rozdeľovania prostriedkov z dotácií. Ak nebudeme konečne pravidelne pranierovať členské štáty, v ktorých dochádza k väčšine podvodov, stratíme dôveryhodnosť.
<P>
Vyzývame na väčšiu angažovanosť Komisie pri monitorovaní využívania fondov. Pán Lewandowski, neprenášajte, prosím, priveľa zodpovednosti na členské štáty. Prevezmite zodpovednosť za akreditáciu vnútroštátnych kontrolných orgánov na seba a Parlament vám vyjadrí podporu.
<P>
Napokon by som chcel upriamiť pozornosť Komisie na niektoré veci, ktoré nie sú obsiahnuté v správe. Na rozdiel od návrhu správy už nežiadame zníženie spolufinancovania, ale, a to chcem zdôrazniť, nežiadame ani jeho zvýšenie. Správa už neobsahuje ani náš návrh na zlúčenie Európskeho fondu na prispôsobenie sa globalizácii s Európskym sociálnym fondom. Berte však, prosím, na vedomie, že nechceme ani nezávislý Európsky fond na prispôsobenie sa globalizácii. Považujte, prosím, tieto dva príklady za dôkaz toho, že Parlament podporuje reformu oveľa viac, ako sa možno tvrdí v správe. Potrebujeme reformu štrukturálnej politiky v snahe zabezpečiť, aby EÚ zostala silná.
<P>
Na záver by som chcel povedať, že práca na tejto správe bola pre mňa potešením. Hnevali ma však mnohé prejavy sebeckého nacionalizmu, ktoré sú, žiaľ, vyjadrené aj v tejto správe. Som zvedavý, aký bude výsledok hlasovania. Veľmi pekne vám ďakujem za pozornosť.
<SPEAKER ID="047" NAME="Miroslav Mikolášik">
spravodajca. - Predovšetkým by som chcel poďakovať všetkým zainteresovaným poslancom za zaujímavé príspevky a najmä tieňovým spravodajcom za vynikajúcu spoluprácu. Pozmeňujúce a doplňujúce návrhy, ako aj stanoviská obsahovali množstvo podnetných a dôležitých názorov, preto som venoval osobitnú pozornosť vytvoreniu vyváženého prístupu, ktorý by čo najviac obsiahol ich podstatu a rôznorodosť.
<P>
Strategické správy predstavujú nový prvok politiky súdržnosti, ktorý sa zaviedol v súčasnom programovom období 2007 - 2013. V strategickej správe za rok 2010 mal Parlament prvýkrát možnosť analyzovať a hodnotiť výstupy a výsledky uplatňovania politiky súdržnosti. Je to zároveň príležitosť na vyjadrenie stanoviska Parlamentu k prioritám členských štátov v oblasti výdavkov a na zdôraznenie oblastí, v ktorých je potrebné vyvinúť viac úsilia vrátane uplatňovania politiky súdržnosti a jej presadzovania zo strany Komisie, ako aj samotného podávania strategických správ.
<P>
Strategická správa za rok 2010 sa zameriava najmä na vykonávanie programov v súčasnom programovom období a na podávanie strategických správ. Prináša však aj niekoľko cenných pohľadov na budúcnosť politiky súdržnosti.
<P>
Po prvé, z hľadiska vykonávania programov predstavuje zverejnený finančný objem vybraných projektov 93,4 miliardy EUR, čo je viac ako 27 % dostupných zdrojov EÚ v príslušnom období. Tento údaj môžeme považovať za celkom primeraný nielen v kontexte vážneho zhoršenia sociálno-hospodárskej situácie v období 2008 - 2009 spôsobeného globálnou krízou, ale aj v kontexte reformy politiky v období 2007 - 2013.
<P>
Vývoj sa však výrazne líši v závislosti od krajín a jednotlivých tém, pričom agregátové kvóty výberu sú v prípade deviatich členských štátov vyššie ako 40 % a v prípade štyroch členských štátov nižšie ako 20 %. Medzi európskymi regiónmi nepochybne pretrvávajú výrazné hospodárske, sociálne a environmentálne nerovnosti. Na druhej strane sme zaznamenali lepšiu priemernú kvótu výberu projektov v prípade troch cieľov - cieľa konvergencie, regionálnej konkurencieschopnosti a zamestnanosti a európskej územnej spolupráce - a to isté platí pre kategórie zamerané na plnenie cieľov lisabonskej stratégie. Vyššia miera využívania environmentálnych programov v rámci cieľa európskej územnej spolupráce predstavuje pridanú hodnotu cezhraničnej a medziregionálnej spolupráce - preto by sa mali v budúcnosti podporiť. Na druhej strane je potrebné v niektorých oblastiach vyvinúť viac úsilia, najmä zlepšiť vykonávanie, zabrániť nadmernému oneskoreniu, zabezpečiť prísnejšiu finančnú disciplínu a zlepšiť synergiu s ostatnými politikami EÚ.
<P>
Po druhé, pokiaľ ide o samotné podávanie strategických správ, je to nástroj, ktorý strategicky odráža a rieši tematický rozmer politiky súdržnosti na základe konkrétnych dôkazov poskytnutých členskými štátmi. Podávanie strategických správ je tiež hodnotením prebiehajúceho procesu. Vykonáva sa počas programového obdobia s cieľom poskytnúť prehľad o pokroku členských štátov v plnení cieľov EÚ a predstavuje užitočný základ pre zlepšenie výkonnosti. Správa teda zdôrazňuje mnohé osvedčené postupy, ktoré pomôžu zlepšiť kvalitu podávania správ, zvyšujú angažovanosť zainteresovaných strán v členských štátoch a v konečnom dôsledku zvyšujú účinnosť vykonávania.
<P>
Na záver uvediem len jeden z mnohých osvedčených postupov, a to využívanie základných ukazovateľov všetkými členskými štátmi.
<SPEAKER ID="048" NAME="Oldřich Vlasák">
spravodajca. - (CS) Dovoľte mi podeliť sa s vami o niekoľko bodov v súvislosti so správou, ktorej som spravodajcom, teda správou o mestskom rozmere budúcej politiky súdržnosti.
<P>
Táto správa sa zameriava na mestá a ich úlohu v politike súdržnosti. Na úvod by som však chcel zdôrazniť, že to neznamená, že pri rozdeľovaní európskych fondov by sme mali zabúdať na vidiecke oblasti. Naopak, je potrebné, aby sa ruka v ruke synchronizovane rozvíjali tak veľké mestá, ako aj malé vidiecke komunity. Mimochodom, na tieto témy som poukázal v pozmeňujúcich a doplňujúcich návrhoch k správe pána Siekierského o budúcnosti spoločnej poľnohospodárskej politiky.
<P>
Na úvod by som rád zdôraznil niektoré body. Po prvé, musíme si uvedomiť, že mestá sú dôležitou platformou pre plnenie stratégie Európa 2020, a to aj pre ich nesporný význam z hľadiska hospodárskeho rozvoja regiónov Európy. Preto je nevyhnutné, aby mestá dostali silný mandát pri plnení cieľov tejto spoločnej európskej stratégie.
<P>
Po druhé chcem zdôrazniť, že v mnohých mestách musíme dobudovať základnú infraštruktúru. Za vhodné riešenie považujem nielen samotnú obnovu, ale aj modernizáciu a technologické investície do infraštruktúry prostredníctvom informačných technológií. Potom si môžeme byť istí, že mestá skutočne zaznamenajú prudký rast a lepšiu kvalitu života. Práve takéto investície, ktoré zabezpečujú rast, by sme mali uprednostňovať aj z hľadiska zásady koncentrácie.
<P>
Po tretie by som chcel spomenúť tému partnerstva. Partnerstvo je často prázdnym pojmom. Preto by som bol rád, keby sme mestám mohli poskytnúť skutočnú podporu, a preto vyzývam Komisiu, aby členským štátom uložila povinnosť zapojiť politických predstaviteľov významných miest a združení orgánov miestnej a regionálnej samosprávy do všetkých fáz rozhodovania v rámci politiky súdržnosti. Predstavitelia miestnej samosprávy by mali mať príležitosť zúčastniť sa na rokovaniach o národných dohodách pre plánovanie strategického rozvoja.
<P>
Po štvrté, posledný dôležitý bod, ktorý by som chcel dnes spomenúť v súvislosti s návrhom správy, sú nástroje finančného inžinierstva. O téme finančného nástroja JESSICA bolo povedané už veľa. V reálnom svete sa však toho veľa nedeje. Preto by som bol rád, keby sme vyzvali Komisiu, aby vyhodnotila skúsenosti s týmito nástrojmi a upravila ich pravidlá tak, aby boli konkurencieschopné v porovnaní s ostatnými nástrojmi na finančnom trhu. Zároveň si myslím, že by sme mali vyzvať členské štáty, aby iniciatívu JESSICA zrealizovali na úrovni miest a nie na úrovni regiónov či štátov. Iba tak bude JESSICA skutočne patriť mestám a môže mať dlhodobý účinok.
<SPEAKER ID="049" NAME="Marie-Thérèse Sanchez-Schmid" LANGUAGE="FR">
Prioritná rozprava o politike súdržnosti sa uskutočňuje zriedka a dnešná diskusia je mimoriadne dôležitá.
<P>
Regionálna politika dosiahla počas svojej dlhej histórie mnohé úspechy a v roku 2009 sa stala hlavnou výdavkovou položkou Európskej únie, pričom do našich regiónov sa v rokoch 2007 až 2013 investovalo 350 miliárd EUR. Dnes bude Parlament hlasovať o budúcnosti tejto politiky a určí jej priority z hľadiska prípravy na nadchádzajúce rozpočtové a regulačné rokovania o budúcom finančnom rámci.
<P>
Pokiaľ ide o mňa, mala som česť pracovať na budúcnosti európskej územnej spolupráce - cieľ 3 politiky súdržnosti - a chcela by som poďakovať tieňovému spravodajcovi a Európskej komisii za plodnú spoluprácu.
<P>
Čo je územná spolupráca? Na aký účel slúži? Akými otázkami sa zaoberá? Aký by mal byť jej význam v rámci regionálnej politiky? Toto sú otázky, ktoré nám treba zodpovedať.
<P>
V súčasnosti žije v pohraničných regiónoch 196 miliónov európskych občanov. Tieto regióny prostredníctvom nerovností, ktorým čelia, odhaľujú problém našich krajín prispôsobiť sa výzvam otvorených hraníc, ako aj problém dobudovania spoločného európskeho trhu a globalizácie.
<P>
Európa je rozdelená na 27 členských štátov a 271 regiónov. V dôsledku toho je európske územie rozdelené mnohými administratívnymi hranicami, ktoré vymedzujú rôzne politické a právne systémy. Budem parafrázovať slová francúzskeho sociológa, podľa ktorého je hranica politický prvok vytvárajúci vzdialenosť tam, kde je blízkosť. Európska únia chce, naopak, zbližovať tam, kde história vytvorila vzdialenosť, nedorozumenie a niekedy nenávisť.
<P>
Preambula Rímskej zmluvy z roku 1957 v skutočnosti predstavuje spoločnú hrozbu z hľadiska našej úlohy európskych volených zástupcov. Cieľom Európskej únie je vytvárať čoraz užšie spojenie medzi národmi. Cieľ 3 sa prostredníctvom rozpočtu 8,5 miliardy EUR snaží bez narušenia hraníc alebo spochybňovania ich legitímnosti zmierniť ich negatívny vplyv na každodenný život našich občanov v úsilí zmeniť hranice, ktoré rozdeľujú, na hranice, ktoré spájajú.
<P>
Práve preto je európska územná spolupráca stelesnením európskej integrácie a mimoriadne dôležitým zdrojom konkurencieschopnosti.
<P>
Akú budúcnosť jej chceme vytvoriť?
<P>
Táto správa obsahuje konkrétne a pragmatické návrhy vyplývajúce z požiadaviek praxe, zo stretnutí s mnohými zainteresovanými stranami a z očakávaní občanov.
<P>
Predovšetkým obsahuje výslovné pripomenutie pridanej hodnoty európskej územnej spolupráce a jej potenciálu z hľadiska zvýšenia konkurencieschopnosti, návrh zvýšiť jej financovanie na 7 % budúceho rozpočtu pre politiku súdržnosti, hovorí o zachovaní celkovej štruktúry a kľúčovej úlohy cezhraničného rozmeru s cieľom uspokojiť miestne potreby pohraničných komunít, o poskytovaní finančných prostriedkov pre všetky programy spolupráce vykonávané s využitím harmonizovaných kritérií, aby sa zabránilo tomu, že niektoré členské štáty budú kalkulovať s finančnou návratnosťou, o strategickejšom programovaní finančných prostriedkov v súvislosti so stratégiou Európa 2020, ktorá má charakter územnosti.
<P>
Ďalej obsahuje stimuly, ktorých cieľom je dosiahnuť, aby regionálne operačné programy zohrávali úlohu vo veľkých cezhraničných alebo nadnárodných projektoch, ako sú transeurópske dopravné siete, hovorí o posilnenej koordinácii medzi nadnárodným rozmerom a makroregionálnymi stratégiami, zjednodušenom vykonávaní formou prijatia samostatného nariadenia, lepšom využívaní európskych zoskupení pre územnú spoluprácu, ktoré sú jediným nástrojom Spoločenstva pre viacúrovňové riadenie, a napokon o lepšej viditeľnosti a zrozumiteľnosti územnej spolupráce medzi miestnou samosprávou a občanmi.
<P>
Na záver by som chcela povedať, že územná spolupráca je jednou z tých výlučne európskych politík, ktoré majú vysokú pridanú hodnotu. Je to najjednoduchší, najrýchlejší a najlacnejší spôsob, ako dosiahnuť silnú a skutočnú európsku integráciu.
<P>
Pán komisár, dámy a páni, dnes je našou povinnosťou posilniť najeurópskejší cieľ politiky súdržnosti.
<SPEAKER ID="050" NAME="Georgios Stavrakakis" LANGUAGE="EL">
V správe sa vysvetľuje najmä to, že posilnenie súčinnosti medzi Európskym fondom regionálneho rozvoja a ostatnými fondmi politiky súdržnosti výrazne pomôže zvýšiť účinnosť a pridanú hodnotu politiky súdržnosti. Zároveň sa vyžaduje viac synergie v rozvojových operáciách Európskeho poľnohospodárskeho fondu pre rozvoj vidieka a Európskeho fondu pre rybné hospodárstvo. Viac synergie v praxi znamená, že opatrenia financované z rôznych fondov politiky súdržnosti budú pripravené, navrhnuté a uplatňované v rámci spoločného integrovaného plánu, aby každé opatrenie využívalo a dopĺňalo pozitívne výsledky iných opatrení.
<P>
Skúsenosti z vykonávania programov politiky súdržnosti v súčasnosti jasne ukazujú, že úspešný výsledok väčšiny opatrení v oblasti regionálneho rozvoja v zásade závisí od uplatňovania doplňujúcich iniciatív. Napríklad skvalitnenie infraštruktúry nevedie automaticky k vyššiemu rastu, ak sa neskombinuje s investíciami do vzdelania, podnikania a inovácií. Preto sme presvedčení, že účinná koordinácia bude skutočným prínosom pre dobré rozpočtové riadenie z hľadiska účinnosti a zlepšenia.
<P>
Vzhľadom na splnenie tohto cieľa je hlavnou požiadavkou správy prijatie spoločných pravidiel pre riadenie a uplatňovanie vo všeobecnom rámci politiky súdržnosti a v rámci Európskeho poľnohospodárskeho fondu pre rozvoj vidieka a Európskeho fondu pre rybné hospodárstvo. Okrem prínosu vo forme šetrenia zdrojov a využívania komplementárnosti by sa tým zjednodušilo využívanie fondov príjemcami a riadenie fondov vnútroštátnymi orgánmi. Napokon zjednodušenie formou harmonizácie pravidiel na všetkých úrovniach programu podporí zapojenie malých agentúr do programov politiky súdržnosti a zlepší využívanie fondov.
<P>
V rámci správy vítame aj iniciatívu Európskej komisie, aby sa prijal jednotný strategický rámec, ktorý zahŕňa viac fondov. My vo Výbore pre regionálny rozvoj však žiadame, aby sa tento jednotný rámec a koordinácia neobmedzovali na etapu plánovania politiky, ale aby sa rozšírili na všetky etapy tvorby politík: plánovanie, uplatňovanie a platby, kontrolu a hodnotenie.
<P>
Chcel by som tiež vyjadriť spokojnosť so skutočnosťou, že hlavné odkazy mojej správy Európsky parlament prijal v mimoriadne dôležitom návrhu uznesenia o budúcom finančnom výhľade Európskej únie, ako aj v správe o budúcnosti politiky súdržnosti.
<P>
Na záver by som chcel povedať, ako som zdôraznil na začiatku, že základnou zásadou mojej správy je, že viac synergie medzi fondmi ešte viac zlepší účinnosť politiky súdržnosti. V tejto súvislosti ma zvlášť znepokojuje skutočnosť, že v poslednom období sa objavili tendencie rozdeliť politiku súdržnosti do rôznych rozpočtových riadkov. Sme zásadne proti akémukoľvek podobnému návrhu, pretože to priamo narúša základy politiky súdržnosti ako takej, najmä partnerstvo a integrovaný prístup k regionálnemu rozvoju.
<SPEAKER ID="051" NAME="Johannes Hahn" LANGUAGE="DE">
Politika súdržnosti je základným pilierom projektu európskej integrácie a vo všeobecnosti je jednou z najúspešnejších politík za posledné desaťročia. Za toto obdobie sa nám skutočne podarilo znížiť rozdiely v prosperite medzi regiónmi Európy. Zmeny v kategorizácii v nasledujúcom období túto skutočnosť zdôraznia.
<P>
Musím opäť zdôrazniť, že regionálna politika sa zároveň stala dôležitou a trvalo udržateľnou investičnou politikou pre všetky európske regióny. Ak chceme zabezpečiť, aby stratégia Európa 2020 bola úspešná, a ak chceme túto stratégiu, ktorá je v súčasnosti iba na papieri, zmeniť na konkrétne aktivity, iniciatívy a projekty, musíme vo všetkých našich regiónoch zaviesť práve takúto modernú, pokrokovú formu regionálnej politiky, aby sme v našich mestách, komunitách, podnikoch, výskumných centrách a školách dosiahli potrebné výsledky.
<P>
Chcel by som poďakovať Európskemu parlamentu a najmä spravodajcom pánovi Pieperovi, pánovi Mikolášikovi, pánovi Vlasákovi, pani Sanchezovej-Schmidovej a pánovi Stavrakakisovi za vynikajúce správy, ktoré nám pomôžu napredovať v našej práci. Rôzne diskusie, ktoré sa viedli nielen vo výbore, ale aj pri mnohých iných príležitostiach, potvrdili, že je to tak. Pracujem na tom, aby sa mnohé z týchto dôležitých a mimoriadne konštruktívnych príspevkov začlenili do návrhu budúcej regionálnej politiky. Pokiaľ ide o hlavné aspekty budúceho vývoja regionálnej politiky, Parlament a Komisia idú rovnakým smerom a za to by som sa vám chcel poďakovať. Chcem jasne povedať, že počas diskusie o prechodných regiónoch sme skôr prehliadali skutočnosť, že v tejto oblasti máme toho veľa spoločného vrátane spoločných priorít a veľmi dôležitých návrhov zmien budúceho smerovania politiky, čo ju urobí ešte úspešnejšou, udržateľnejšou a viditeľnejšou a zároveň zrozumiteľnejšou a konkrétnejšou pre občanov Európy. Máme spoločný záväzok vytvoriť pevné prepojenie medzi regionálnou politikou a stratégiou Európa 2020 a spoločne vytvoriť nevyhnutnú podmienenosť, aby sme pomohli prekonať akékoľvek problémy pri uplatňovaní politiky. Zároveň máme spoločný záväzok zabezpečiť, aby sa naša politika dôrazne zameriavala na výsledky. To nám v konečnom dôsledku umožní zistiť, čo môže táto politika dosiahnuť do konca obdobia cieleným využívaním finančných zdrojov vo všetkých jednotlivých regiónoch, a teda ako môže prispieť k plneniu hlavných cieľov stratégie Európa 2020.
<P>
Ak dovolíte, rád by som sa stručne vyjadril k jednotlivým správam. Najskôr sa zameriam na správu pána Piepera. Chcel by som poukázať na to, čo pán spravodajca povedal o pripravenosti na zavedenie reformy a o dohode vo viacerých oblastiach. Je dôležité, že sme sa zaviazali k inováciám, trvalej udržateľnosti, energetickej účinnosti, využívaniu potenciálu inteligentných ekologických technológií v európskom hospodárstve a k ochrane pracovných miest v konkurencieschopnom globálnom prostredí. Diskutovali sme o tom v Parlamente a chcel by som Parlamentu poďakovať za výraznú podporu navrhovaného vytvorenia takzvaného prechodného regiónu v nasledujúcom období. O tejto téme sme veľa diskutovali. Riešili sme ju dostatočne a teraz nebudem zachádzať do podrobností. Chcel by som však znovu zdôrazniť, že naším záujmom vždy bolo predložiť návrh, ktorý pomôže tým oblastiam regiónov, ktoré nepatrili k najchudobnejším, ale stále boli výrazne podpriemerné, a poskytnúť im podporu v procese dobiehania. Chápem však obavy a pochybnosti, ktoré niektorí vyjadrili. Som pripravený a dokonca zaujmem aktívny prístup, aby sme koncom nasledujúceho obdobia zohľadnili možnosti predbežného hodnotenia, ktoré už máme k dispozícii, a stanovili rozsah, v akom sa splnili ciele v jednotlivých regiónoch. Na základe toho posúdime, či nesplnenie cieľov spôsobili vnútorné alebo vonkajšie faktory a vyvodíme závery potrebné z hľadiska rozdelenia prostriedkov v ďalších obdobiach. Sú to citlivé a nevyhnutné opatrenia, ktoré v budúcnosti zaručia politický súhlas a tiež súhlas občanov s týmto typom európskej politiky.
<P>
Chcel by som poďakovať pánovi Mikolášikovi za to, že do správy zaradil jasný záväzok dosiahnuť výsledky, ako aj výslovnú zmienku o význame a budúcom vývoji strategických správ, dosahu týchto správ a spôsobu, akým sa môžu využívať.
<P>
Rád by som poďakoval aj pánovi Vlasákovi, ktorý vždy dôrazne presadzoval záujmy miest, a ďakujem celému tímu. Naše mestá sú dôležitým aspektom kľúčových európskych cieľov, hoci nesmieme zabúdať ani na vidiecke oblasti. Vždy budem tvrdiť, že ak máme zlepšiť energetickú účinnosť, musíme začať v mestách. Ak chceme znížiť emisie CO2, musíme začať v mestách. Boj proti chudobe znamená boj za zlepšenie situácie v schátralých štvrtiach, ktoré nájdeme vo všetkých veľkých európskych mestách. Preto existuje veľa dôvodov, prečo musíme začať v mestách, a ako som povedal, nesmieme zabúdať na vidiecke oblasti. Zároveň je však potrebné, a to sa týka pána Stavrakakisa, zlepšiť spoluprácu s ostatnými fondmi v tejto oblasti a najmä s fondom pre rozvoj vidieka. Bude potrebné zabezpečiť účinnú, kvalitnú a transparentnú koordináciu s rámcovým programom pre výskum, najmä z hľadiska inovácií. A to preto, že v prípade výskumu je hlavným rozhodovacím kritériom kvalita, ktorá sa nevymedzuje na základe geografickej polohy. To je zrejmé aj zo skutočnosti, že viac ako 30 % prostriedkov určených na výskum smeruje do 10 európskych regiónov, v ktorých sa sústreďuje výskum. Preto je to dôležité. V súčasnosti začíname prostriedky zo štrukturálneho fondu investovať do výskumnej infraštruktúry v celej Európe, pokiaľ charakter projektov preukáže potrebu investícií, a v ďalšom období budeme výdavky v tejto oblasti naďalej zvyšovať. To umožní postupne vytvoriť širšiu základňu pre výskumné činnosti v Európe. Malé a stredné podniky sa v zásade tiež podieľajú na inováciách, napríklad v oblasti vývoja výrobkov, riadenia, služieb a marketingu, preto majú zastúpenie na mnohých rôznych úrovniach. Táto široká základňa je potrebná, pretože sú to práve malé a stredné podniky, ktoré v konečnom dôsledku vytvárajú pracovné miesta a chránia ich z dlhodobého hľadiska.
<P>
Chcem sa tiež poďakovať pani Sanchezovej-Schmidovej za jej príspevok. O územnej spolupráci sme už diskutovali pri viacerých príležitostiach. Táto oblasť je v celej svojej rozmanitosti a komplexnosti jednou z našich najeurópskejších politík. Umožňuje nám prelomiť hranice, ktoré by občania vôbec nemali považovať za hranice, a dosiahnuť skutočný pokrok v procese európskeho zjednocovania a integrácie. Nové prístupy, napríklad v oblasti makroregionálnych stratégií, ukazujú potenciál cezhraničnej spolupráce.
<P>
Ešte raz vám ďakujem za vaše príspevky. Teším sa na diskusiu. Môžem vás ubezpečiť, že mnohé z týchto názorov a myšlienok zapracujeme do návrhu na právnom základe, ktorý potrebujeme na ďalšie dotačné obdobie. Tento návrh predložíme v septembri tohto roku. Ďakujem vám všetkým aj za neustálu podporu európskej regionálnej politiky a jej rozvoja.
<SPEAKER ID="052" NAME="Derek Vaughan">
spravodajca Výboru pre kontrolu rozpočtu požiadaného o stanovisko. - Silná, dostatočne financovaná politika súdržnosti je nevyhnutná, ak má EÚ zohrávať svoju úlohu pri vytváraní pracovných miest a rastu, najmä keď členské štáty znižujú svoje výdavky.
<P>
Miestam, ako je Wales, štrukturálne fondy prinášajú zmenu, a ak to má pokračovať, musíme zabezpečiť, aby politika súdržnosti bola primerane financovaná a dobre cielená. Musíme zabezpečiť korektné využívanie prostriedkov a zjednodušenie systému. Tieto dva posledné body sú, samozrejme, veľmi dôležité pre Výbor pre kontrolu rozpočtu. Chceme uľahčiť a zjednodušiť život nielen v členských štátoch, ale aj v kandidátskych krajinách. Musíme zabezpečiť vytvorenie rovnováhy medzi korektným využívaním prostriedkov a zjednodušením prístupu k fondom, najmä pre menšie organizácie.
<P>
Na záver by som chcel spomenúť ešte jednu vec. Pri zvažovaní akýchkoľvek krokov zameraných na väčší dôraz na mestské oblasti a mestá, vytvorenie potenciálneho nového fondu pre infraštruktúru a prípadné vytvorenie výkonnostnej rezervy musíme zabezpečiť, aby nič z toho neohrozilo alebo nepoškodilo chudobnejšie regióny v EÚ.
<SPEAKER ID="054" NAME="Veronica Lope Fontagné" LANGUAGE="ES">
Na úvod by som chcela upozorniť na to, že politika súdržnosti významnou mierou prispela k hospodárskemu rastu a k integrácii občanov a území EÚ.
<P>
Z toho dôvodu bolo nevyhnutné, aby sa Parlament vyjadril k fungovaniu politiky od roku 2013 a bolo by nespravodlivé nespomenúť prácu, ktorú vykonal pán Pieper v jeho rozsiahlej správe.
<P>
V rámci politiky súdržnosti Európsky sociálny fond bol a bude veľmi dôležitým nástrojom na pomoc členským štátom prispôsobiť svoje politiky stratégii Európa 2020 a bojovať proti finančnej kríze.
<P>
Fond musí smerovať svoje úsilie na vytváranie zamestnanosti, podporu celoživotného vzdelávania, na pomoc najmä pracovníkom s nízkou kvalifikáciou, ľuďom vyradeným z trhu práce, ako aj najzraniteľnejším skupinám, tým, ktorí sú vystavení diskriminácii a, samozrejme, malým a stredným podnikom.
<P>
Mal by sa zamerať aj na podporu sociálneho začleňovania a zníženie chudoby.
<P>
Ak chceme dosiahnuť tieto ciele, je nevyhnutné, aby sa sociálny fond ako súčasť štrukturálnych fondov mohol spoľahnúť na dostatočné zdroje a aby sa administratívna a procedurálna záťaž čo najviac zmiernila a znížila na minimum.
<SPEAKER ID="055" NAME="Antigoni Papadopoulou">
spravodajkyňa Výboru pre zamestnanosť a sociálne veci požiadaného o stanovisko. - Globálna hospodárska recesia dramaticky zmenila hospodársku scénu v EÚ: zvýšila nezamestnanosť, znížila hospodársky rast a narušila podnikateľské prostredie.
<P>
Politika súdržnosti musí byť účinným nástrojom na riešenie sociálno-ekonomických problémov spôsobených finančnou krízou a na zníženie nerovností v úrovni rozvoja európskych regiónov.
<P>
Hodnotenie vykonávania programov politiky súdržnosti spolufinancovaných zo štrukturálnych fondov v období 2007 - 2013 by malo zohľadňovať vplyv projektov, ktoré boli v rámci politiky súdržnosti vybrané na obnovu európskeho hospodárstva, najmä z hľadiska vytvárania nových pracovných miest, znižovania sociálno-ekonomických nerovností, zlepšenia sociálneho začleňovania a posilnenia ľudského kapitálu.
<P>
V čase, keď hospodárska a finančná kríza zvyšuje sociálne nerovnosti, sa však prideľovanie prostriedkov zo štrukturálneho fondu pre členské štáty znižuje. Komisia by mala zlepšiť účinnosť a verejný profil Európskeho sociálneho fondu a v spolupráci s členskými štátmi by mala zabezpečiť silné synergie medzi štrukturálnymi fondmi a príslušnými európskymi politikami a zároveň podporiť synergie, ktoré plnia meniace sa požiadavky dnešného trhu práce.
<SPEAKER ID="056" NAME="Anna Rosbach" LANGUAGE="DA">
Keď hovoríme o budúcnosti miest a obcí, sme si vedomí toho, že vzrastie potreba väčšej mobility. Doprava sa stane ešte dôležitejšou súčasťou života občanov. Mnohí občania sa presťahujú do vzdialenejších vidieckych oblastí a budú dochádzať za prácou do blízkych obcí a miest. Ak však chceme zabrániť znečisťovaniu, dopravným zápcham a časovo náročnému cestovaniu, musíme hľadať nové spôsoby dopravy, ako sú bezplatné systémy záchytných parkovísk "park and ride" (zaparkuj a použi verejnú dopravu) v kombinácii s flexibilnými mesačnými kartami pre niekoľko druhov dopravy, ako sú bicykle, motocykle, spoločne používané automobily, metro, elektrobusy, podzemné železničné systémy atď. Bez flexibilných dopravných možností obce a mestá skolabujú. Preto potrebujeme nový rýchly spôsob myslenia. Samotný automobilový priemysel si uvedomuje, že musíme premýšľať rýchlo, v opačnom prípade nás predbehnú mimoeurópske spoločnosti, ktoré sa pripravujú na budúcnosť spojenú s inteligentnejšími automobilmi a kombinovanými spôsobmi dopravy. My ako politici by sme mali robiť to isté. To je v poriadku, ale nerozumiem celkom tomu, prečo sa na tieto iniciatívy majú využívať fondy EÚ, keďže je vo vlastnom záujme regiónov, aby sa stali zaujímavými pre občanov. Myslím si, že v súčasnom období krízy by sme sa konečne mali prestať správať ako rozmaznaní tínedžeri, ktorí stále pýtajú viac peňazí.
<SPEAKER ID="057" NAME="Tadeusz Cymański" LANGUAGE="PL">
Stratégia Európa 2020 je určená na pomoc pri vytváraní hospodárskeho rastu spôsobom, ktorý zároveň obmedzí sociálne vylúčenie. Politika súdržnosti ako jeden z hlavných nástrojov stratégie Európa 2020 by sa mala v nadchádzajúcom období viac podieľať na znižovaní fenoménu chudoby v našich krajinách. Úsilie Európskeho sociálneho fondu by sa malo viac zameriavať na skupinu ľudí, ktorí potrebujú podporu, s cieľom pomôcť im nájsť zamestnanie a začleniť sa do spoločnosti.
<P>
V tejto súvislosti by malo pomôcť vybudovanie moderných zariadení zameraných na starostlivosť o deti a výchovu a kvalitná odborná príprava pre ľudí, ktorí si hľadajú prácu. Toto sú konkrétne príklady opatrení, ktoré umožnia ľahšie zosúladiť pracovný a rodinný život. Práve tieto opatrenia si zaslúžia podporu zo štrukturálnych fondov a práve tieto opatrenia prispejú k zníženiu chudoby u ľudí, ktorých chudoba ohrozuje najviac.
<P>
V nasledujúcom období financovania bude dôležité aj to, aby sa vytvorenie a vykonávanie štrukturálnych programov zameriavalo predovšetkým na ľudí a aby sa zjednodušili postupy pri využívaní fondov. Mnohé audity a inšpekcie svedčia o tom, že najvyššou prioritou sa stali formálne otázky týkajúce sa vykonávania programov, ktoré sú prekážkou pri účinnom a efektívnom využívaní pomoci.
<SPEAKER ID="058" NAME="Jaromír Kohlíček" LANGUAGE="CS">
Program INTERREG III pre cezhraničnú medziregionálnu spoluprácu je kompletným nástrojom rozvoja. Za dôležitý prvok považujem flexibilitu v zmysle článku 21 nariadenia o Európskom fonde regionálneho rozvoja, inými slovami, možnosť poskytnúť prostriedky aj na výdavky, ktoré nepatria do pôsobnosti programu.
<P>
Verím, že k zjednodušeniu vykonávania programu pomôže na jednej strane stabilizácia pravidiel a na druhej strane táto flexibilita. Európske zoskupenia pre územnú spoluprácu (EZÚS) môžu ako právne subjekty tiež zohrávať dôležitú úlohu. Som presvedčený, že ich štatút sa čoskoro spresní, čo výrazne upevní ich postavenie. To by mohlo viesť aj k väčšiemu zapojeniu súkromných subjektov alebo príspevkových organizácií a tým k účinnejšiemu využívaniu zdrojov. Konfederatívna skupina Európskej zjednotenej ľavice - Nordickej zelenej ľavice podporuje tento posilnený program územnej spolupráce.
<SPEAKER ID="059" NAME="Erminia Mazzoni" LANGUAGE="IT">
Nadobudnutie platnosti Lisabonskej zmluvy dalo politike súdržnosti územný rozmer. Tento vývoj si ešte naliehavejšie vyžaduje podporu mechanizmu skutočného zapojenia. Ak chceme, aby toto zapojenie bolo účinné a efektívne, je nevyhnutné umožniť lepšie využívanie dostupných nástrojov.
<P>
Správa pána Vlasáka, ktorému ďakujem, o európskej mestskej agende a jej budúcnosti v politike súdržnosti prináša veľmi vyváženú predstavu o mestskom rozmere v rámci politiky súdržnosti, ktorá prihliada na všetky stanoviská skupín vyjadrené počas diskusie vo Výbore pre regionálny rozvoj.
<P>
Približne 73 % celkovej populácie Európy žije v mestských oblastiach. Títo obyvatelia vytvárajú 80 % hrubého domáceho produktu (HDP) a spotrebujú takmer 70 % energie v Európe. Ich rozvoj teda priamo súvisí s oblasťami, ako sú zamestnanosť, sociálne začleňovanie, ochrana životného prostredia a všeobecné dosiahnutie cieľov politiky súdržnosti. Argument pána Vlasáka týkajúci sa tejto kľúčovej témy oživenia mestskej politiky ako platformy pre rozvoj stratégie Európa 2020 je úplne prijateľný, hoci je dôležité, aby sme nezabúdali na vidiecke a prímestské oblasti.
<P>
Sú dve priority, na ktoré by som chcela upriamiť pozornosť pána komisára, a to podpora a posilnenie systému viacúrovňového riadenia a synergia medzi rôznymi fondmi, inými slovami, integrovaná vízia a prístup k financovaniu.
<P>
V súvislosti s tým sme v predloženom prehľade, ako aj v následnej diskusii poukázali na to, že regionálne a miestne orgány a občianska spoločnosť nie sú dostatočne zapojené do navrhovania, uplatňovania a rozvoja regionálneho plánovania, teda do využívania nástrojov politiky súdržnosti. Na druhej strane sme upozornili na problémy, ktoré vznikajú, ak je financovanie nepružné. Preto sme žiadali a teraz znovu žiadame Komisiu, aby vytvorila lepšiu flexibilitu vo financovaní a najmä väčšiu integráciu medzi Európskym poľnohospodárskym fondom pre rozvoj vidieka a Kohéznym fondom.
<SPEAKER ID="060" NAME="Constanze Angela Krehl" LANGUAGE="DE">
Politika súdržnosti je úspešnou európskou politikou, ktorú využívajú všetci vrátane menej rozvinutých, ako aj hospodársky silných regiónov. Potvrdili to mnohé štúdie. Najdôležitejšie je však to, že občania Európy môžu priamo využívať jej výhody. Preto politiku súdržnosti budeme v budúcnosti potrebovať vo všetkých regiónoch Európskej únie. Napriek tomu sme povinní naše dobré politiky naďalej zlepšovať. O to sa Európsky parlament snaží prostredníctvom správy pána Piepera.
<P>
Moderná politika súdržnosti znamená riešenie nových úloh, budovanie modernej infraštruktúry, boj proti zmene klímy, podporu energetickej bezpečnosti a účinnosti, propagáciu výskumu a vývoja, poskytovanie podpory pre malé a stredné podniky (MSP) a vytváranie pracovných miest. Musíme, samozrejme, zabezpečiť aj účinné využívanie prostriedkov. Preto dávame jasne najavo, že politika súdržnosti musí byť transparentnejšia, viac orientovaná na výsledky a musí obmedziť byrokraciu. Koordinácia medzi rôznymi fondmi a programami sa musí tiež zlepšiť, ako už povedal pán Stavrakakis. Veľmi dôležité je aj to, aby sa zásada partnerstva posunula na novú, vyššiu úroveň. Do politiky súdržnosti musíme zapojiť všetkých vrátane regiónov, miestnych oblastí, obidvoch strán priemyslu a veľkých mimovládnych organizácií.
<P>
Nová prechodná kategória naďalej zostáva spornou. Myslíme si, že prechodná kategória pomôže regiónom, ktoré potrebujú väčšiu podporu v porovnaní s klasickými regiónmi cieľa 2. Tieto regióny nebudú financované na úkor ostatných regiónov. Naopak, výsledkom nebude spleť dotácií. Namiesto toho sa zavedú mnohé postupy zavádzania a ukončovania podpory a myslím si, že práve to Európska únia skutočne potrebuje. Všetci, ktorí si myslia, že zavádzame kategóriu trvalých dotácií, Európsky parlament podceňujú. Za posledných pár rokov sme mnohokrát ukázali, že sme schopní v prípade potreby zaviesť iniciatívy spoločenstva. Po splnení cieľa sme však tiež spoločne pracovali na ich zrušení. Sme dostatočne kompetentní, aby sme na konci dotačného obdobia vedeli posúdiť, či sú dosiahnuté výsledky dobré a ako by sa mal program prepracovať. Preto vyzývam kolegov poslancov, aby túto novú prechodnú kategóriu v hlasovaní podporili.
<SPEAKER ID="061" NAME="Ramona Nicole Mănescu" LANGUAGE="RO">
Na úvod by som chcela zablahoželať spravodajcom k vynikajúcej práci. Som rada, že pán komisár Hahn je prítomný počas tejto rozpravy o budúcnosti politiky súdržnosti.
<P>
Potrebujeme silnú, dostatočne financovanú regionálnu politiku EÚ, ktorá bude v budúcnosti zameraná na každý európsky región, čo prinesie hospodársky rast, inovácie a konkurencieschopnosť. Pokiaľ ide o budúce programové obdobie, myslím si, že jednotný strategický prístup podporený súborom spoločných implementačných nariadení pre Európsky fond regionálneho rozvoja, Európsky sociálny fond a Kohézny fond vytvorí pridanú hodnotu.
<P>
Územná spolupráca bude tiež zohrávať kľúčovú úlohu v úspešnom plnení cieľov stratégie Európa 2020. Práve preto sa domnievam, že musí byť omnoho prístupnejšou pre potenciálnych partnerov v súkromnom sektore, ktorým musíme skutočne dať príležitosť stať sa plnohodnotnými partnermi v projektoch územnej spolupráce.
<P>
Nesmieme zabúdať ani na kľúčovú úlohu národných vlád a Európskej komisie pri navrhovaní a účinnom uplatňovaní európskych politík na národnej, regionálnej a miestnej úrovni.
<P>
Pokiaľ ide o regionálnu politiku po roku 2013, podporujem myšlienku vytvoriť prechodné regióny, čím umožníme regiónom s HDP na úrovni 75 až 90 % priemeru EÚ získať skutočnú podporu, ale formou hľadania vhodných riešení.
<P>
V neposlednom rade by som chcela zdôrazniť, že je potrebné, aby regionálny aspekt mal svoje zodpovedajúce miesto v revidovanom rozpočte EÚ, ako aj v budúcom finančnom rámci. Preto očakávam, že Komisia predloží primeraný návrh, ktorý bude prihliadať najmä na stanoviská Výboru pre regionálny rozvoj a Európskeho parlamentu.
<SPEAKER ID="062" NAME="Philip Bradbourn">
v mene skupiny ECR. - Správy, ktorými sa dnes v pléne zaoberáme, podľa môjho názoru neriešia základné problémy súčasného systému štrukturálneho financovania.
<P>
Vzhľadom na finančnú krízu a pretrvávajúcu potrebu znižovať rozpočtové deficity v Európe si Parlament musí uvedomiť, že rozpočet v oblasti súdržnosti sa nemôže ďalej nekontrolovane zvyšovať. Už to nie je ako predtým. Skôr by sme sa mali zamerať na boj proti neprijateľne vysokej chybovosti vo výdavkoch, na ktorú poukázal Európsky dvor audítorov.
<P>
Rovnako ani makroregionálne subjekty nie sú odpoveďou na zvýšenie účinnosti regionálnych výdavkov. Sú veľmi pochybné a ohrozujú členské štáty, ktoré by podľa mňa mali naďalej zostať hlavným nástrojom riadenia výdavkov v oblasti súdržnosti. Tieto subjekty nepomôžu naplniť našu víziu menšej a lepšie cielenej politiky súdržnosti, ktorá skutočne pomáha najzaostalejším regiónom Európy.
<P>
Tieto správy idú úplne nesprávnym smerom a budem hlasovať proti ich prijatiu.
<SPEAKER ID="063" NAME="Elisabeth Schroedter">
v mene skupiny Verts/ALE. - (DE) Musím vyjadriť nesúhlas s predchádzajúcim rečníkom. Hlavným odkazom správy pána Piepera pre Komisiu je, že európska politika súdržnosti prináša Európe vlastnú pridanú hodnotu. Je to nástroj, ktorý drží EÚ pohromade v jej podstate. To jasne vidia občania všetkých regiónov Európy a predovšetkým veľmi znevýhodnených regiónov a krízových regiónov. Decentralizovaná a participatívna štruktúra politiky súdržnosti jej umožňuje rozhodujúcou mierou prispievať k vytváraniu zdrojovo účinnej, nízkouhlíkovej, inovatívnej a sociálnej Európy. Nesúhlasím s osobným názorom spravodajcu a myslím si, že nástroje politiky súdržnosti spolu s rozumnými investíciami môžu pomôcť aj v boji proti zmene klímy a chudobe.
<P>
Preto sme sklamaní, že napriek úsiliu, ktoré spravodajca vynaložil a stále vynakladá, boli tieto dva aspekty zo správy vypustené. Chcela by som Komisii povedať, že veľká väčšina v tomto Parlamente tieto dva aspekty podporuje. Na rozdiel od spravodajcu, a to hovorím ako Nemka, si myslím, že návrh Komisie vytvoriť prechodnú kategóriu prinesie vyváženú a transparentnú štruktúru pre budúcu politiku súdržnosti vzhľadom na dramatické problémy v niektorých regiónoch.
<P>
Je smiešne sa domnievať, že v tejto oblasti môžeme šetriť. Aj pre Nemecko je dôležité, aby sa Európska únia naďalej rozvíjala harmonizovaným spôsobom, pretože to Nemecku prináša výhody. Preto my v Skupine zelených/Európskej slobodnej aliancii hlasujeme za prechodnú kategóriu.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="064" NAME="Miloslav Ransdorf" AFFILIATION="GUE/NGL">
(CS) (najskôr bez mikrofónu) ... súhlasí s myšlienkou uvedenou v správe pána Guelleca z predchádzajúceho obdobia, že súčasná forma politiky súdržnosti prispieva iba k zbližovaniu štátov, nie regiónov a to je dôvod, prečo najdynamickejšie regióny EÚ strácajú svoju dynamickosť.
<SPEAKER ID="065" NAME="Elisabeth Schroedter" AFFILIATION="Verts/ALE">
(DE) S týmto názorom nemôžem súhlasiť. Veľmi sme sa snažili zabezpečiť, aby sa pozornosť všetkých správ zameriavala na regióny. Správa pána Piepera zvlášť posilňuje ich postavenie. To je pre nás v tejto chvíli mimoriadne dôležité. Niet pochýb, že hlavnými aktérmi z hľadiska budúcnosti politiky súdržnosti sú regióny a nie členské štáty.
<SPEAKER ID="066" NAME="Elie Hoarau" LANGUAGE="FR">
Povedal by som, že medzi najviac znevýhodnené regióny Európskej únie patria najvzdialenejšie regióny, ktoré zaostávajú a zároveň čelia rôznym trvalým znevýhodneniam, ako sú odľahlosť, menšie trhy, izolovanosť a zraniteľnosť, ako aj vrtochy počasia.
<P>
Je správne, že piata správa o súdržnosti znovu potvrdila, že tieto regióny sa budú posudzovať osobitne v súlade s článkom 349 Lisabonskej zmluvy. V správe sa tiež žiada, aby prostriedky vyčlenené pre tieto regióny po roku 2013 boli aspoň na úrovni prostriedkov súčasného programového obdobia.
<P>
Pokiaľ ide o vytvorenie prechodnej kategórie pre regióny s HDP na úrovni 75 až 90 % priemerného európskeho HDP, súhlasím s týmto návrhom za predpokladu, že budú splnené dve podmienky. Po prvé, že fondy cieľa 1 pre konvergenčné regióny sa nebudú znižovať - bol by som rád, keby sa dokonca zvýšili - z prostriedkov ušetrených tým, že niektoré regióny už nepatria do pôsobnosti cieľa 1. Z týchto úspor musia, samozrejme, profitovať nové prechodné regióny, ale aj ďalšie regióny. Druhou podmienkou je, že vytvorenie tejto kategórie bude prinajmenšom rovnako výhodné ako proces ukončovania podpory v príslušných regiónoch.
<P>
Napokon, politika súdržnosti je politikou solidarity a prerozdeľovania s cieľom umožniť regiónom zvýšiť tempo a vyrovnať sa ostatným. Nemôže však nahradiť žiadnu inú stratégiu, ako je napríklad stratégia Európa 2020, ktorá by mala mať vlastné finančné prostriedky oddelené od prostriedkov určených na politiku súdržnosti, hoci tieto dve politiky sa musia, prirodzene, koordinovať a harmonizovať. Aj preto napríklad naša skupina nesúhlasí s odčlenením Európskeho sociálneho fondu od politiky súdržnosti.
<SPEAKER ID="067" NAME="John Bufton">
v mene skupiny EFD. Región Západný Wales a údolia by mal znovu získať nárok na prostriedky z regionálnych fondov napriek tomu, že priemerná hrubá pridaná hodnota EÚ sa znižuje, čo prináša vážne pochybnosti, či politika súdržnosti vôbec funguje.
<P>
Rozumiem tomu tak, že značná suma išla na rozvoj verejného sektora, hoci sa v dôsledku rozsiahlych domácich škrtov v celom Spojenom kráľovstve znížila. V období rokov 2008 až 2009 sa vo Walese vynaložilo približne 12 miliónov GBP na nápravu programov, pričom celkovo 35 % prostriedkov sa v rovnakom období kompenzovalo vo forme pokút uložených Komisiou. Tieto peniaze sa nevyužijú efektívne, ak zostanú v pokladnici Bruselu. Domnievam sa, že návrhy na čoraz väčšie obmedzenie politiky súdržnosti a zameranie sa na dosiahnutie výsledkov zvýšia úroveň náprav.
<P>
Regionálne fondy nie sú darom z Bruselu, ale úbohou odmenou za milióny, ktoré mu platí Spojené kráľovstvo. Verejné konzultácie o piatej správe o politike súdržnosti potvrdzujú všeobecné želanie odčleniť sa od politiky diktovanej Bruselom. Uvidíme, či komisár tieto obavy vypočuje.
<P>
Tieto peniaze nie sú pozornosť z Bruselu. Je to len malé percento peňazí vytiahnutých z vreciek daňových poplatníkov, ktoré sa potom využívajú výlučne na základe rozhodnutia Komisie, ktorá sa navyše vyhráža zverejnením toho, čo všetko sme dostali od EÚ, alebo uložením pokuty. Je to cynická propaganda.
<SPEAKER ID="068" NAME="Franz Obermayr" AFFILIATION="NI">
(DE) Politika súdržnosti bude v budúcnosti úspešná iba vtedy, ak niektoré problémy vyriešime už teraz. Po prvé, čo sa deje s členskými štátmi, ktoré neustále porušujú podmienky Paktu stability a rastu? V týchto prípadoch štrukturálne fondy nemôžu mať želaný účinok. Naopak, peniaze sa jednoducho strácajú a EÚ sa degraduje na transferovú úniu, ktorá je tiež bezodnou nádobou. Každý, kto dostane regionálne dotácie, musí zároveň dodržiavať pravidlá.
<P>
Po druhé, štrukturálny fond sa nesmie centralizovať pod záštitou Komisie. To administratívnu prácu nezníži, ale zvýši a výsledkom bude vytvorenie nových nákladných decentralizovaných agentúr.
<P>
Po tretie, potrebujeme väčšiu účinnosť pri využívaní štrukturálnych fondov. Musíme stanoviť jasnejšie ciele, vykonávať častejšie hodnotenia a samotní príjemcovia musia prevziať väčšiu zodpovednosť. Musíme pevne stanoviť zásadu spolufinancovania.
<P>
Po štvrté, okrem všetkých obáv týkajúcich sa kultúrnej, sociálnej, náboženskej a zahraničnej politiky by pristúpenie Turecka bolo obrovskou záťažou pre Kohézny fond. V skutočnosti by to zlikvidovalo rozpočet. Vieme, že je to tak. Nie sú to len reči. Turecko roky dostáva miliardy eur zo štrukturálnych fondov. Na takýto prístup sa musíme pozerať kriticky.
<P>
Aby som to zhrnul, v budúcnosti by som uvítal, keby regionálne dotácie skončili tam, kde sú skutočne potrebné, inými slovami, v inovatívnych projektoch, ktoré prinášajú jasné výsledky, v malých a stredných podnikoch, a čo je najdôležitejšie, u občanov v regiónoch a mestách.
<SPEAKER ID="069" NAME="Nuno Teixeira" AFFILIATION="PPE">
(PT) Na úvod by som chcel oceniť úsilie spravodajcu, kolegu pána Stavrakakisa, ktorý odviedol vynikajúcu prácu v súvislosti s identifikáciou budúcich synergií medzi rôznymi štrukturálnymi fondmi s cieľom zvýšiť ich účinnosť. Jeho správa je zahrnutá aj v tejto spoločnej rozprave o politike súdržnosti, ktorá má mimoriadny význam nielen z hľadiska danej problematiky, ale najmä preto, že táto rozprava je správne načasovaná.
<P>
V súčasnosti sa zaoberáme návrhom Komisie nielen z hľadiska nových finančných výhľadov, ale aj z pohľadu budúcej politiky súdržnosti po roku 2013. Politika súdržnosti je pre EÚ kľúčovou politikou. Je to horizontálna politika, ktorá prostredníctvom svojich nástrojov par excellence, štrukturálnych fondov, financuje projekty a programy v členských štátoch s cieľom znížiť nerovnosti v úrovni rozvoja jednotlivých regiónov. V praxi sa však ukázali problémy z pohľadu účinnosti a výsledkov, ktoré vyplývajú z roztrieštenosti a zložitosti tejto politiky. Preto by jednotná stratégia pre rôzne fondy s integrovaným prístupom zameraným na výsledky mala byť východiskom pre väčšiu a lepšiu súčinnosť medzi rôznymi nástrojmi a pre zvýšenie ich účinnosti. To je dôležité aj z hľadiska lepšej koordinácie rôznych odvetvových politík a účinnejšieho využívania zdrojov.
<P>
Musíme využiť riziko krízy na hľadanie nových alternatív. Všetky správy, o ktorých dnes diskutujeme, pre nás nepochybne predstavujú obrovské výzvy, a vieme, že ak chceme na tieto výzvy reagovať, potrebujeme dobrý rozpočet, ale musíme jasne rozlišovať medzi rozpočtovými aspektmi a politickými cieľmi. Politické ciele sú dobre známe. Iba konsolidovaním týchto cieľov však budeme môcť regiónom ponúknuť budúcnosť. Ak chceme tento cieľ splniť, musíme zabezpečiť, aby rozpočet v budúcnosti slúžil regiónom a verejnosti, nie aby regióny a verejnosť slúžili rozpočtu.
<SPEAKER ID="070" NAME="Pervenche Berès" AFFILIATION="S&amp;D">
(FR) Vítam túto rozpravu, ktorá sa uskutočňuje niekoľko dní po záverečnom rokovaní kolégia komisárov o budúcich finančných výhľadoch a revízii nariadení upravujúcich štrukturálne fondy vrátane Európskeho sociálneho fondu.
<P>
Štrukturálne fondy sú jedným z hlavných nástrojov na uplatňovanie hospodárskej a sociálnej politiky Únie. Tlak na rozpočet Spoločenstva, ktorý si všetci uvedomujeme, a vnútroštátne rozpočty obmedzené v dôsledku úsporných opatrení si vyžadujú, aby sa tieto štrukturálne fondy využívali rozumne a efektívne.
<P>
V snahe splniť tento cieľ bude revízia nariadenia o Európskom sociálnom fonde príležitosťou zabezpečiť, aby sa tento nástroj stal prínosom pre stratégiu Únie, ale, samozrejme, aj v rámci tejto stratégie Únie, najmä pokiaľ ide o ciele v oblasti zamestnanosti a sociálneho začleňovania. To si vyžaduje rozdeľovanie prostriedkov na základe iných ukazovateľov, ako je samotný HDP, a vyššie percento prostriedkov pridelených do Európskeho sociálneho fondu.
<P>
Pokiaľ ide o správu pána Piepera, dovoľte mi, pani predsedajúca, vyjadriť sa k odseku 55, v ktorom sa hovorí o fonde na prispôsobenie sa globalizácii. Nesúhlasím s obsahom tohto odseku a myslím si, že by sme sa ním v tejto diskusii nemali zaoberať. Tento fond poskytuje pomoc zamestnancom postihnutým následkami globalizácie a krízy. Táto problematika je v kompetencii Výboru pre zamestnanosť a sociálne veci a budeme sa ňou zaoberať na základe iniciatívy Výboru pre regionálny rozvoj. Malo by byť možné ju odmietnuť v samostatnom hlasovaní, ktoré sa uskutoční neskôr. Spolieham sa na inteligenciu a efektívnosť kolegov poslancov.
<SPEAKER ID="071" NAME="Riikka Manner" AFFILIATION="ALDE">
(FI) Predovšetkým chcem zablahoželať spravodajcom k vynikajúcim a dôležitým správam o politike súdržnosti. Je dobré, že dnes máme túto spoločnú rozpravu.
<P>
Tieto správy vyjadrujú pochopenie významu regionálnej politiky ako prvku, ktorý buduje Európu ako celok a vytvára jednotu, pričom obidva tieto javy sa v správach riešia vynikajúcim spôsobom. Regionálna politika je nepochybne úspechom, ktorý umožňuje zmierniť rozdiely medzi členskými štátmi a tým všeobecne vytvoriť stabilitu v celej Európe.
<P>
Výzvy do budúcnosti sa neustále menia a regionálna politika musí byť schopná prispôsobiť sa týmto zmenám, čo jasne vyplýva z dnešnej diskusie. Musíme si uvedomiť, že problémy s kohéznymi fondmi pretrvávajú celé roky, preto musí byť regionálna politika v budúcom období z hľadiska jej uplatňovania omnoho účinnejšia a zároveň musí byť viac orientovaná na výsledky. Ako tu už zaznelo, v budúcnosti sa musí zmierniť aj administratívne zaťaženie. Týmto spôsobom budeme nepochybne v lepšej pozícii, aby sme mohli reagovať na výzvy, pred ktorými stojí aj politika súdržnosti.
<P>
Pokiaľ ide o stratégiu Európa 2020, nemali by sme zabúdať, že politika súdržnosti je jedným z najdôležitejších a najkonkrétnejších nástrojov na jej uplatňovanie. Z toho dôvodu je veľmi dôležité, aby Parlament v tejto správe zaujal pevné stanovisko a aby podporil rozpočtovú úroveň podobnú tej súčasnej. Na druhej strane je dôležité, aby správa prihliadala aj na špecifické problémy, ktoré existujú. Jedným z príkladov sú oblasti, ktoré sú, žiaľ, riedko osídlené a ktoré budú v nadchádzajúcom období potrebovať vlastnú osobitnú podporu v zmysle článku 71.
<P>
Dnes sa v spojení s týmito správami veľa hovorilo o kategórii prechodných regiónov. V tejto súvislosti by som sa však chcela Komisie opýtať: rieši vytvorenie novej štruktúry vždy problém ako taký, alebo by sme v tomto prípade mohli podobné problémy riešiť rozšírením existujúceho systému zavádzania a ukončovania podpory?
<SPEAKER ID="072" NAME="Tomasz Piotr Poręba" AFFILIATION="ECR">
(PL) Niet pochýb, že politika súdržnosti by mala po roku 2013 naďalej plniť súčasnú funkciu vytvárania rovnakých príležitostí pre rozvoj regiónov, odstrániť chudobu a stimulovať rozvoj Európy. Preto by úroveň jej financovania v novom rozpočte mala byť omnoho vyššia, aby sa skrátka urýchlil rozvoj Európy, regiónov a trvalo udržateľný rozvoj Európskej únie.
<P>
Skutočnosť, že plány Komisie zahŕňajú ciele, ktoré sa trochu líšia od cieľov súčasného finančného výhľadu, musí byť určite znepokojujúca. Mám na mysli ciele zamerané na boj proti zmene klímy a inovácie. Toto sú, samozrejme, dôležité veci, ale nové členské štáty, ako je Poľsko, stále potrebujú prostriedky na rozvoj infraštruktúry. Bez infraštruktúry bude pre nás jednoducho veľmi ťažké porovnávať sa s Európskou úniou z hľadiska úrovne rozvoja.
<P>
Ešte jedna posledná vec: domnievam sa, že v budúcich rozpočtových programoch po roku 2013 by sme sa mali dôrazne zamerať na karpatský región - jeden z najchudobnejších a najhustejšie osídlených regiónov v Európskej únii. Myslím si, že väčšia angažovanosť Európskej únie v tomto regióne bude pre Európsku úniu prospešná a zároveň pomôže zvýšiť úroveň rozvoja krajín karpatského regiónu, ktoré jednoducho potrebujú viac intenzívnejších opatrení zo strany Európskej únie.
<SPEAKER ID="073" NAME="Karima Delli" AFFILIATION="Verts/ALE">
(FR) Politika súdržnosti musí zabezpečiť harmonický a predovšetkým spravodlivý rozvoj všetkých území. Preto podporujeme zavedenie novej kategórie prechodných regiónov pre rozdeľovanie fondov, ako aj využívanie nových ukazovateľov rozvoja a ukazovateľov sociálnej spravodlivosti, prosperity a environmentálnej spravodlivosti. Mrzí nás, že toto sa v správe pána Piepera neobjavuje.
<P>
V záujme spravodlivosti musí politika súdržnosti riešiť aj nerovnosti vo vývoji na subregionálnej úrovni s cieľom obnoviť význam slova súdržnosť, to znamená solidarity, ktorá je pridanou hodnotou Európskej únie. V úsilí splniť tento cieľ sa politika súdržnosti musí zamerať na nerovnosti najmä v rámci mestských oblastí, ktoré sú zvlášť vystavené novým problémom - sociálnym, environmentálnym -, a to je obrovská úloha.
<P>
Zvýšenie atraktívnosti a prostredia týchto diskriminovaných území obnoví dôveru ľudí, ktorí tam žijú. Podporí aj nové udržateľné mesto, ktoré je potrebné pre každého, model, ktorý plní ekologické, energetické a sociálno-demografické požiadavky, no zároveň kladie na popredné miesto nášho záujmu životné podmienky a prosperitu svojich obyvateľov.
<P>
Ukončím svoj prejav jasným odkazom: po roku 2013 musí mať politika súdržnosti k dispozícii veľmi potrebné a stabilné zdroje, aby bola schopná existovať.
<SPEAKER ID="074" NAME="Cornelia Ernst" AFFILIATION="GUE/NGL">
(DE) Pokiaľ ide o problematiku prechodnej kategórie, na začiatok by som si, pán Pieper, určite vedela predstaviť aj iné riešenia, napríklad prechodné nariadenie pre regióny, ktoré doteraz dostali najviac dotácií a v prípade ktorých sa situácia po roku 2013 zmení. Z diskusie však vyplýva, že musíme brať do úvahy aj ďalšie regióny, najmä tie, ktoré sú postihnuté krízou. V tejto chvíli hovoríme o 51 regiónoch. Pri konfrontácii s takým množstvom postihnutých regiónov by bolo nezodpovedné nevytvoriť prechodnú kategóriu. Toto je jediný spôsob, ako vytvoriť spoľahlivý rámec pre poskytovanie zodpovedných dotácií tým regiónom, ktoré musia sami kompenzovať svoj pomalý pokrok v rozvoji.
<P>
Inak má správa pána Piepera množstvo svetlých i tienistých stránok. Okrem iného kritizujeme skutočnosť, že správa neobsahuje žiadny jasný záväzok k omnoho rozhodnejšiemu prístupu v oblasti boja proti chudobe. Myslíme si, že text správy, podľa ktorého politika súdržnosti podlieha podmienkam, ktoré nútia členské štáty zavádzať reformy, je nejasný a môže viesť k nesprávnej interpretácii. Nehovorí o tom, že politika súdržnosti musí zostať nástrojom na vytváranie sociálnej rovnováhy a solidarity vo všetkých regiónoch.
<SPEAKER ID="075" NAME="Juozas Imbrasas" AFFILIATION="EFD">
(LT) Dnes diskutujeme o jednej z najdôležitejších oblastí politiky Európskej únie, ktorá zabezpečuje prosperitu našich občanov a konkurencieschopnosť a rast celej Únie. Predtým politika súdržnosti obsahovala viacero rozhodujúcich faktorov pre zabezpečenie väčšej integrácie a rastu chudobnejších regiónov Európskej únie a pre významné znižovanie hospodárskych a sociálnych nerovností.
<P>
Dnes máme stratégiu Európa 2020, ktorá počíta s ešte významnejšou úlohou štrukturálnej politiky a politiky súdržnosti s cieľom prekonať krízu a prispieť k zabezpečeniu blahobytu našich občanov. Nepochybne musíme prekonať mnohé prekážky týkajúce sa globalizácie, demografických zmien a zachovania zdrojov. V snahe splniť tento cieľ však budeme musieť využiť potenciál všetkých regiónov Európskej únie bez výnimky.
<P>
Myslím si, že budúca regionálna politika by mala byť prepojená so základnými európskymi cieľmi v oblasti inovácií, výskumu, ekologických a energetických úloh a mala by, samozrejme, pomôcť vytvárať európsku pridanú hodnotu, ale len prostredníctvom čo najtransparentnejších a najúčinnejších kontrol.
<SPEAKER ID="076" NAME="Lambert van Nistelrooij" AFFILIATION="PPE">
(DE) Súdržnosť je pevne zakotvená v európskej politike a v zmluve a jej základy ešte viac posilnil územný rozmer Lisabonskej zmluvy. Som veľmi rád, že Komisia vo svojej piatej správe o súdržnosti riadne stanovila integrované prístupy do budúcnosti. Zachovávame solidaritu, ktorá sa však v nových cieľoch stratégie Európa 2020 spája prostredníctvom nástrojov, ktoré sa ukázali ako veľmi užitočné: decentralizovaného prístupu, partnerstva, spájania programov na rôznych úrovniach a viacúrovňového riadenia. Potom sa zameriame na tieto nové úlohy. To je samo osebe vynikajúce. Tiež je veľmi dobré, že tieto správy máme teraz pred sebou. Všetky stavebné prvky s osobitným dôrazom na cezhraničnú spoluprácu - cieľ 3 - si zasluhujú plnú podporu.
<P>
Pravdou je, že v tejto rozprave zostáva vyriešiť ešte jeden bod. Pokiaľ ide o prechodnú kategóriu, my v poslaneckom klube Európskej ľudovej strany (kresťanských demokratov) sme sa rozhodli pre slobodné alebo otvorené hlasovanie v hlasovacom zozname a rád by som vysvetlil, prečo. Dôvodom je, že návrh, ktorý má Komisia ešte predložiť, sa môže ešte uberať mnohými smermi. Pán komisár práve povedal, že chcel s týmito regiónmi hovoriť o konkrétnych úlohách, tak ich pomenujme. Je veľmi potešujúce, že táto téma je predmetom diskusie, keďže sme o nej ešte nehovorili. Zatiaľ nevieme, o ktoré regióny ide. Nevieme, kam budú peniaze smerovať. Nevieme, aké je percento spolufinancovania. Toto všetko sú veci, ktoré by mohli podstatne ovplyvniť tento výsledok. Preto by sme podľa môjho názoru mali počkať, kým Komisia vypracuje svoj návrh - myslím, že to bude čoskoro -, potom budeme presne vedieť, o čom hovoríme. Nemá zmysel diskutovať o prístupe využívania prechodných mechanizmov a nástrojov. To sme už urobili. Pani Mannerová tiež povedala, že máme systém zavádzania a ukončovania podpory a že v súvislosti so stratégiou Európa 2020 môžeme uplatňovať integrovanú politiku. Urobíme to. To je dôvod, prečo sa poslanecký klub PPE v tejto chvíli rozhodol pre slobodné hlasovanie.
<SPEAKER ID="077" NAME="Karin Kadenbach" AFFILIATION="S&amp;D">
(DE) Dnes sme tu poukázali na význam regionálnej politiky. Naša politika súdržnosti a konsolidácie sa musí vzťahovať na všetky európske regióny. Pod pojmom regióny myslím aj ľudí žijúcich v týchto regiónoch. To je veľmi dôležité. Počas viacerých návštev našich delegácií v regiónoch sme videli, aký význam majú európske financie z hľadiska rozvoja regiónov, vytvárania sociálnej súdržnosti a tiež v oblasti politík týkajúcich sa žien a rodovej rovnosti. Môžem len povzbudiť Európsku úniu, aby v budúcnosti ponúkla viac programov, ktoré ľudia prijímajú veľmi pozitívne a ktoré sú zamerané práve na tieto ciele, v súlade s tým, čo sme stanovili v procese skúmania uplatňovania. Potrebujeme, aby ľudia v európskych regiónoch mali pocit angažovanosti. V súčasnosti sme vo fáze, keď diskutujeme o prechodných regiónoch. To je veľmi dôležité, pretože Európa pomohla zabezpečiť vytvorenie pracovných miest v týchto regiónoch. Rast považujem za trvalo udržateľný predovšetkým vtedy, ak prináša sociálnu spravodlivosť. Politika súdržnosti je dôležitou súčasťou európskej politiky.
<SPEAKER ID="078" NAME="Adam Bielan" AFFILIATION="ECR">
(PL) Niet pochýb, že politika súdržnosti pomáha zlepšiť sociálne a hospodárske prostredie a stimuluje rozvoj najmä tých regiónov, ktoré dostávajú pomoc. Nezabúdajme však ani na to, že široká škála investičných príležitostí umožňuje profitovať aj bohatým členským štátom. Odhaduje sa, že realizáciou politiky súdržnosti v našej krajine, Poľsku, môžu krajiny "starej" Únie získať do roku 2015 celkovo až 38 miliárd EUR. Dúfam, že skutočnosť, že rozhodujúca fáza diskusie o budúcnosti politiky súdržnosti sa uskutoční počas predsedníctva našej krajiny, Poľska, pomôže zabezpečiť, aby sa návrhy na výrazné zníženie v tejto oblasti politiky neschválili.
<P>
Náš región Mazovsko, žiaľ, v dôsledku veľmi silnej hospodárskej pozície hlavného mesta krajiny Varšavy prekračuje strop 75 % HDP EÚ. Preto mu hrozí strata podpory. V podobnej situácii sa ocitlo 35 európskych regiónov. Chcel by som vyzvať na prijatie ich návrhu na vytvorenie kategórie prechodných regiónov, čo umožní spomaliť ukončenie poskytovania pomoci. Ak sa pozrieme na hospodársku situáciu Mazovska bez toho, aby sme brali do úvahy Varšavu, zistíme, že hrubý domáci produkt veľkej časti regiónu zďaleka nedosahuje stanovenú hranicu 75 % a navyše je taký nízky ako HDP v najchudobnejších regiónoch Európskej únie, čo potvrdzuje nevyhnutnosť poskytovania ďalšej pomoci.
<SPEAKER ID="079" NAME="François Alfonsi" AFFILIATION="Verts/ALE">
(FR) Politika súdržnosti je dušou politík Európskej únie a vyjadruje solidárne úsilie jej členských štátov, bez ktorého by skutočná Únia neexistovala.
<P>
Táto politika dosiahla za posledných 30 rokov vynikajúce výsledky. Do budúcnosti si vyžaduje priority. Po prvé, žiadne znižovanie rozpočtových záväzkov v oblasti politiky súdržnosti. Pán Hahn musí mať možnosť spoliehať sa pri vytváraní programu na obdobie 2014 - 2020 na rovnaký objem rozpočtových prostriedkov ako v minulosti.
<P>
Po druhé, pre túto politiku potrebujeme obnovený rámec, ktorý sa prispôsobí novej situácii a problémom. Na to je nevyhnutné vytvoriť prechodné regióny. Tieto regióny musia mať právo na lepšie cielenú a lepšie financovanú pomoc, aby sa každý región mohol udržať na úrovni európskeho priemeru bez ohľadu na štrukturálne znevýhodnenie, mieru zaostávania ako dôsledku svojej minulosti a bez ohľadu na mieru vystavenia súčasným alebo budúcim krízam.
<P>
Zámerom presadzovania cieľov prechodných regiónov je dosiahnuť dlhodobý cieľ vytvorenia územnej rovnováhy, aby sa predišlo príliš veľkým rozdielom medzi rozvinutými regiónmi, ktoré sú úplne nasýtené, a odľahlými regiónmi, ktoré zaostávajú a dokonca im v budúcnosti Európy hrozí vyľudnenie.
<P>
Po tretie, výrazným pozitívom iniciatívnej správy pani Sanchezovej-Schmidovej je, že poukazuje na značné možnosti cieľa 3 vytvoriť vysokú európsku pridanú hodnotu. V novej politike súdržnosti sa musí cieľ 3 výrazne posilniť tým, že sa spoľahne na impulz makroregiónov, ako sa žiada v správe pani Sanchezovej-Schmidovej.
<SPEAKER ID="080" NAME="Danuta Maria Hübner" AFFILIATION="PPE">
Členské štáty, Komisia a Európsky parlament v posledných rokoch úzko spolupracujú na ďalšom zvyšovaní účinnosti politiky súdržnosti EÚ, na jej výsledkoch a kvalite jej zásahov.
<P>
Dospeli sme k záveru, že účinným nástrojom na splnenie tohto cieľa môže byť dobre navrhnutá podmienenosť a stimuly v rámci politiky. Dnes som presvedčená o tom, že sme dobre pripravení na zavedenie takých nástrojov podmienenosti do politického rámca, ktoré by zvýšili návratnosť investícií.
<P>
Záväzky súvisiace s podmienenosťou by mali vytvoriť prepojenie medzi zásahmi politiky a pokrokom v oblasti inštitucionálnej, administratívnej a štrukturálnej účinnosti. V kontexte nadchádzajúcich rokovaní by sme mali zabezpečiť primeraný regulačný rámec, ktorý bude identifikovať faktory úspešnosti pre účinnú stimuláciu rastu prostredníctvom politiky súdržnosti.
<P>
Očakávam, že podmienenosť ex ante bude plne integrovaná do procesu vytvárania programu. Zároveň očakávam, že podmienky ex ante budú priamo prepojené s politikou a účinnosťou programu, že ich rozsah bude obmedzený, že budú prispôsobené špecifickému kontextu a budú rešpektovať dohodnuté kritériá.
<P>
Musíme sa zamerať aj na to, aby postupy podmienenosti nevytvárali dodatočnú záťaž, ale aby sa ju, naopak, snažili znižovať a aby nespôsobovali oneskorenie v realizácii politiky, programov alebo projektov.
<SPEAKER ID="081" NAME="Andrea Cozzolino" AFFILIATION="S&amp;D">
(IT) Štruktúra politiky súdržnosti, o ktorej dnes diskutujeme, je veľmi chvályhodná.
<P>
Rád by som uviedol pár poznámok k trom témam. Po prvé, politiku súdržnosti považujem za jeden z hlavných nástrojov na zníženie nerovností medzi členskými štátmi a v rámci nich. Preto je zároveň jednou z hlavných politík na boj proti zdĺhavej hospodárskej a finančnej kríze, ktorej čelíme už niekoľko rokov.
<P>
Po druhé, myšlienku začleniť nové regióny a občanov do politiky súdržnosti považujem za správnu. Bolo by však dobré, keby sme pri diskusii o týchto témach mali jasnejšiu predstavu o tom, koľko táto nová politika bude stáť, aký vplyv bude mať na všeobecnú politiku súdržnosti a ako rozdelíme zdroje v kontexte reformy finančného výhľadu odteraz až do roku 2020.
<P>
Napokon si myslím, že v politike súdržnosti zohráva zásadnú úlohu mestská problematika. Je dôležité, že sme v tomto smere dosiahli určitý pokrok prostredníctvom správy pána Vlasáka, s ktorou sa plne stotožňujem, a myslím si, že táto správa nám umožní lepšie vymedziť právny rámec mestskej problematiky a tiež zaviesť nástroje, ako sú komunálne operačné programy ako operačné programy, ktoré dajú politike súdržnosti novú kvalitu.
<SPEAKER ID="082" NAME="Michail Tremopoulos" AFFILIATION="Verts/ALE">
(EL) Cieľom tejto správy je zistiť, či členské štáty transponovali európske právne predpisy do vnútroštátneho práva. Chceme, aby sa predložila prvá skutočná analýza programov v oblasti politiky súdržnosti za obdobie 2007 - 2013.
<P>
Zameriam sa na transparentnosť, o ktorej som vypracoval správu. Spravodajca pán Mikolášik spomenul otázku transparentnosti pri rozdeľovaní fondov ako základný predpoklad dosiahnutia všeobecných cieľov politiky súdržnosti. Ako môžeme získať celkový obraz na úrovni Európskej únie, keď iba 19 štátov poskytlo základné ukazovatele potrebné na účely porovnania? Napriek tomu, že sme Komisiu žiadali o zvýšenie dôslednosti a kvality získaných informácií, v transparentnosti je vákuum, chýbajú dostupné údaje.
<P>
Musíme vyslať jasný odkaz. Celková suma vyčlenená na vybrané projekty nemôže zodpovedať v priemere 27 % celkových dostupných prostriedkov. Neprichádza do úvahy, aby 9 štátov získalo viac ako 40 % a 4 štáty menej ako 20 %. Nemôžeme mať dvoj- alebo trojrýchlostnú politiku súdržnosti. Žiadané informácie sa preto musia šíriť a využívať.
<SPEAKER ID="083" NAME="Jan Olbrycht" AFFILIATION="PPE">
(PL) Politika súdržnosti je najtransparentnejšou európskou politikou, čo znamená, že jej úspech môžeme vidieť veľmi dobre a veľmi rýchlo, ale rovnako rýchlo môžeme vidieť aj jej neúspechy a problémy, ktoré sú výsledkom slabého riadenia Bruselu a veľmi často aj slabého riadenia členských štátov. Vzhľadom na to je možné veľmi ľahko prísť k záverom a veľmi ľahko využiť rôzne vonkajšie faktory - ako je napríklad kríza - v snahe obhájiť zníženie výdavkov na túto politiku v prospech iných európskych politík, čo je evidentne chyba.
<P>
Musíme si uvedomiť, že keby sme mali politiku súdržnosti považovať za politiku len pre najchudobnejších, potom by mala pomaly zaniknúť, čo znamená, že by mala pomaly úplne zmiznúť zo zoznamu európskych politík. To ale nie je tá politika, o ktorej dnes hovoríme, však? Táto politika je politikou znižovania nerovností - nerovnosti budú existovať vždy a objavia sa nové nerovnosti, o ktorých dnes ešte nevieme. Táto politika navyše podporuje investície a rozvoj. Vzhľadom na to si politika súdržnosti vyžaduje prijať opatrenia vyplývajúce zo zmlúv, no zároveň si vyžaduje aj to, aby tieto opatrenia mali novú formu.
<P>
Preto by som chcel vyjadriť súhlas s rozhodnutím Európskej komisie obnoviť vnútornú štruktúru politiky a prispôsobiť ju novým podmienkam. Zároveň by som chcel vyjadriť súhlas s návrhmi Európskej komisie prijať nové opatrenia, medzi ktoré patria okrem iného aj návrhy na vytvorenie kategórie prechodných regiónov. Myslím si, že vypracovanie novej štruktúry zvýši účinnosť a umožní vykonávať politiku spôsobom, ktorý vyrieši naše súčasné problémy.
<SPEAKER ID="084" NAME="Vasilica Viorica Dăncilă" AFFILIATION="S&amp;D">
(RO) Cezhraničná spolupráca v Európe bez hraníc prináša výhody miestnym a regionálnym orgánom, pretože zohráva dôležitú úlohu z hľadiska trvalého rozvoja jednotného trhu Európskej únie. Cezhraničné oblasti však majú dôležitú črtu charakterizovanú spoločnými multikultúrnymi tradíciami a etnickou rozmanitosťou, aspektmi, ktoré zvyčajne vytvárajú pevný základ nielen pre interakciu medzi ľuďmi, ale aj medzi komunitami v rôznych oblastiach.
<P>
Všetci vieme, že cezhraničné oblasti sa veľmi často vyznačujú nadpriemerne vysokou mierou nezamestnanosti, ale s veľkými medziregionálnymi rozdielmi, ako aj vysokou mierou skrytej nezamestnanosti spôsobenej tým, že mnohí ľudia bez práce nie sú evidovaní na úradoch.
<P>
Preto sa domnievam, že integrovaný prístup k trhu práce v cezhraničných oblastiach by mohol viesť k vyriešeniu štrukturálnych problémov a k priblíženiu dopytu a ponuky. Preto sa cieľ 3 musí výrazne posilniť, ako tvrdí pán spravodajca.
<SPEAKER ID="085" NAME="Iosif Matula" AFFILIATION="PPE">
(RO) Politika súdržnosti je účinným nástrojom na boj proti súčasným vážnym problémom, ktorým čelia regióny Európy, ako sú globalizácia, zmena klímy alebo demografický vývoj. Významný pokrok na úrovni EÚ sa dosiahol z hľadiska vyváženého rozvoja regiónov, ale to nestačí. Preto musíme ambicióznu politiku súdržnosti sprístupniť všetkým regiónom EÚ, čo zníži súčasné nerovnosti.
<P>
Myslím si, že podpora konvergenčných požiadaviek menej rozvinutých oblastí musí v nadchádzajúcom programovom období zostať prioritou, aby sa mohol zaručiť spravodlivý prístup k nástrojom politiky súdržnosti. To nám umožní uplatňovať ustanovenia Lisabonskej zmluvy, ktoré zdôrazňujú, že v súlade s cieľom 1 (konvergencia) sa musí primeraná časť prostriedkov rozdeliť regiónom v najväčšej núdzi podľa závažnosti problémov v oblasti ich rozvoja.
<P>
Európska únia bude môcť konkurovať svojim súperom na globálnej úrovni iba vtedy, ak politika súdržnosti plne využije rozvojový potenciál nielen mestských, ale aj vidieckych oblastí, ktoré majú endogénny potenciál, a ak ponúkne dostatočne flexibilnú reakciu na výzvy a problémy určené v stratégii Európa 2020.
<P>
Z toho dôvodu inovácie, vzdelávanie a odborná príprava, energetika, životné prostredie, zamestnanosť, konkurencieschopnosť, kvalifikácia a boj proti chudobe sú a musia naďalej zostať neoddeliteľnou súčasťou štrukturálnej politiky a politiky súdržnosti. Nová politika súdržnosti musí byť jasne orientovaná na výsledky, musí presne určiť nevyhnutné reformy a zároveň obmedziť prekážky spôsobené byrokraciou a zjednodušiť riadenie fondov.
<P>
Pochádzam z krajiny, ktorá bude najmä v období 2013 - 2020 závislá od toho, ako chápeme jednotný rozvoj Únie. Prostriedky vyčlenené pre Rumunsko teraz a počas nasledujúcich 10 rokov prakticky zabezpečia dlhodobé investície, ktoré sú nevyhnutné pre vyvážený rozvoj celej Európskej únie.
<P>
Blahoželám kolegovi pánovi Pieperovi a všetkým spravodajcom k vynikajúcej správe, ktorú predložili.
<SPEAKER ID="087" NAME="Mojca Kleva" AFFILIATION="S&amp;D">
(SL) V čase finančnej a hospodárskej krízy sa ukázalo, že politika súdržnosti je najdôležitejší nástroj na znižovanie hospodárskych a sociálnych nerovností medzi regiónmi Európskej únie. Je to jedna z našich hlavných politík, ktorej pozitíva môžeme vidieť skutočne všade, vo všetkých kútoch Európskej únie, vo všetkých členských štátoch, prakticky v každej mestskej alebo miestnej komunite EÚ.
<P>
Táto politika nám umožňuje uskutočniť štrukturálne reformy a dosiahnuť pokrok. V podstate nám ponúka riešenie súčasnej zložitej hospodárskej situácie, ktoré nás nič nestojí. Úspech stratégie Európa 2020 bude tiež vo veľkej miere závisieť od úspechu politiky súdržnosti EÚ, preto je mimoriadne dôležité, aby počas nasledujúcich siedmich rokov tieto fondy zostali pre európsky rozpočet prioritou.
<P>
Keďže zostáva vyriešiť najdôležitejšiu otázku, teda začlenenie takzvanej novej prechodnej kategórie regiónov, chcela by som v tejto súvislosti vyzvať komisára a celú Európsku komisiu, aby nám čo najskôr poskytli všetky dosiaľ nevyjasnené detaily týkajúce sa vytvorenia tejto kategórie regiónov, najmä finančné aspekty a účinky, pretože táto otázka sa týka budúceho rozvoja regiónov v celej Európskej únii.
<SPEAKER ID="088" NAME="Alain Cadec" AFFILIATION="PPE">
(FR) Prijatím správy Garrigu Polleda Parlament žiada vytvorenie viacročného finančného rámca na rok 2014, ktorý sa bude zhodovať s očakávanými problémami v rozpočte. Z tohto pohľadu si regionálna politika musí udržať finančné zdroje aspoň na úrovni súčasného obdobia. To je priorita.
<P>
Všetky európske regióny by mali mať naďalej prístup k štrukturálnym fondom. Naše úsilie by sme mali, samozrejme, zamerať na pomoc najmenej rozvinutým regiónom, aby dosiahli cieľ 1.
<P>
V záujme spravodlivosti by sme mali poskytovať primeranú podporu aj regiónom, ktoré nie sú oprávnené uchádzať sa o cieľ 1, no napriek tomu čelia štrukturálnym problémom. Preto ma teší, že Európska komisia navrhla vytvorenie prechodnej kategórie pre regióny s HDP na obyvateľa na úrovni 75 až 90 % priemeru EÚ. Rád by som využil túto príležitosť a poďakoval komisárovi Hahnovi za vykonanú prácu.
<P>
Tento nový nástroj nám umožní viac zohľadniť špecifický charakter mnohých regiónov, ktoré nie sú ani chudobné, ani bohaté. Táto prechodná kategória bude spravodlivejšia aj preto, že poskytne rovnakú podporu regiónom, ktoré dosiahli porovnateľnú úroveň rozvoja. Rád by som však ubezpečil regióny, ktoré by získali nárok na využitie mechanizmu ukončovania podpory: neprichádza do úvahy, aby sme ich vynechali. Budú sa môcť plne uchádzať o podporu v rámci prechodnej kategórie a budú nepochybne patriť medzi hlavných príjemcov.
<P>
Napokon by som chcel zdôrazniť, že vytvorenie tejto novej kategórie neprinesie žiadne dodatočné výdavky, a to vďaka úsporám, s ktorými počítame z dôvodu, že niektoré regióny už nebudú patriť do pôsobnosti cieľa 1. Rovnako neprichádza do úvahy znižovanie pomoci pre regióny, ktoré patria do pôsobnosti cieľov 1, 2 a 3.
<P>
Ak však túto prechodnú kategóriu nevytvoríme, môžeme si byť istí, že rozpočet pre politiku súdržnosti sa zníži. Vytvorením tejto kategórie rozpočet zachováme. Podľa môjho názoru si nikto z nás neželá, aby sa tento rozpočet znižoval. Chcel by som využil túto príležitosť a poďakovať spravodajcovi pánovi Pieperovi za vykonanú prácu.
<SPEAKER ID="089" NAME="Sergio Gaetano Cofferati" LANGUAGE="IT">
Hospodárska súdržnosť bola spolu so sociálnou a územnou súdržnosťou vždy základnou zásadou pri definovaní všetkých politík Európskej únie od jej vzniku.
<P>
Preto je veľmi dôležité, aby sa tieto ciele zdôraznili podobne ako v textoch, o ktorých diskutujeme. Preskúmanie a zmenu štrukturálnych fondov považujem za správne z hľadiska ich vyššej účinnosti pri dosahovaní výsledkov, na ktoré boli určené. Najdôležitejším z týchto fondov je podľa môjho názoru Európsky sociálny fond, a to z veľmi jednoduchého dôvodu. Nachádzame sa v akútnej fáze hospodárskej a sociálnej krízy, ktorá ešte nie je za nami a ktorá najvážnejšie zasiahla práve prácu a zamestnanosť.
<P>
Je veľmi dôležité, aby si Európa udržala svoj sociálny model a zároveň si pripomenula skutočnosť, že práca má nespochybniteľnú sociálnu hodnotu a že zamestnanosť je jedným z hlavných referenčných bodov pri využívaní zdrojov, ktoré by mal priniesť hospodársky rozvoj. Preto je potrebné posilniť Európsky sociálny fond, udržať jeho nezávislosť a zvýšiť dostupné zdroje. Znalosť je dôležitým predpokladom a východiskom každého modelu súťaže. Nič z toho sa nesplní, ak sa zásadne nezvýši kvalita pracovných miest. Preto má Európsky sociálny fond rovnakú hodnotu ako v minulosti, ak nie väčšiu.
<SPEAKER ID="090" NAME="José Manuel Fernandes" LANGUAGE="PT">
EÚ potrebuje viac ako kedykoľvek predtým politiku súdržnosti, ktorá podporuje skutočnú konvergenciu, podnecuje rast a zamestnanosť a zároveň prispieva k plneniu environmentálnych cieľov.
<P>
Z hľadiska súčasnej finančnej situácie a pokračujúceho vykonávania programov by Komisia mala vynaložiť maximálne úsilie na podporu zjednodušenia a flexibility pravidiel na vykonávanie programov a mala by umožniť opätovné prerokovanie miery spolufinancovania v rámci súčasných nariadení vždy, keď to bude potrebné a keď to budú žiadať členské štáty.
<P>
Politika súdržnosti by mala smerovať k dosiahnutiu výsledkov tým, že si stanoví jasné a merateľné ciele a ukazovatele výsledkov. Politika súdržnosti by mala podporovať aj transparentnosť. Ak chceme túto oblasť monitorovať, teda ak chceme dosiahnuť transparentnosť, myslím si, že je potrebné v reálnom čase sprístupniť informácie týkajúce sa schvaľovania a realizácie projektov, a to formou čo najpodrobnejšej klasifikácie územných a štatistických jednotiek, aby k nim mohla mať prístup celá verejnosť.
<SPEAKER ID="091" NAME="Jan Kozłowski" AFFILIATION="PPE">
(PL) Na úvod by som chcel zablahoželať spravodajcom k vynikajúcej práci. Ako zdôraznili spravodajcovia, politika súdržnosti potvrdila svoj význam aj v čase krízy ako politika pre rozvoj, ktorá podporuje investície a prináša priame i nepriame výhody všetkým regiónom. Napríklad každé euro investované v našej krajine, Poľsku, prinieslo "starej" pätnástke členských štátov návratnosť takmer polovicu, alebo presnejšie 46 centov.
<P>
Podpora rozvoja a investícií, ako aj význam politiky súdržnosti pri plnení cieľov stratégie Európa 2020 sú dôvody, pre ktoré by si táto politika mala udržať minimálne súčasný význam, ale aj finančnú podporu. Treba však zlepšiť integráciu fondov a vytvoriť medzi nimi plnú synergiu. Z hľadiska rizík spojených s nezamestnanosťou mladých ľudí a demografickými zmenami je nevyhnutné plne využívať potenciál Európskeho sociálneho fondu (ESF) a to si vyžaduje vytvoriť podmienky pre lepšiu koordináciu ESF s ďalšími nástrojmi na regionálnej a miestnej úrovni.
<SPEAKER ID="092" NAME="María Irigoyen Pérez" AFFILIATION="S&amp;D">
(ES) Súčasná hospodárska a finančná kríza, ktorú prežívame, poukazuje na potrebu regionálnej politiky ako najvhodnejšieho prostriedku na zníženie nerovností v rozvoji medzi regiónmi a členskými štátmi. Zároveň môžeme obnoviť pozitívny obraz Európy, ktorú si občania v poslednom období spájajú iba s tvrdými ozdravnými programami a škrtmi vo výdavkoch.
<P>
Budúca politika súdržnosti, pilier solidarity európskeho projektu a sociálnej spravodlivosti, musí brať do úvahy nasledujúce priority: po prvé, posilniť sociálnu súdržnosť a zaradiť do nej úlohy stanovené v stratégii Európa 2020, po druhé, prihliadať na potreby a geografické črty regiónov, najmä najviac znevýhodnených regiónov, po tretie, zachovať postupný prístup k výberu prostriedkov, aby sa regióny nevzdávali cieľa konvergencie, čím sa vyhnú náhlym zmenám v prijímaní pomoci, a po štvrté, podporovať objektívny systém.
<P>
Na záver chcem povedať, že orgány uplatňujú tvrdú politiku fiškálnych úprav. Preto je podpora EÚ nevyhnutná. Dúfam, že to Rada vezme do úvahy.
<SPEAKER ID="093" NAME="Kristiina Ojuland" AFFILIATION="ALDE">
Generálne riaditeľstvo pre rozvoj a spoluprácu je zodpovedné za riadenie programov cezhraničnej spolupráce v rámci nástroja európskej susedskej politiky (ENPI), čo viedlo k značne absurdnej situácii v súvislosti s cezhraničnou spoluprácou s Ruskom, ktoré nie je ani cieľovou krajinou ENPI, ani príjemcom rozvojovej pomoci EÚ.
<P>
Súhlasím s pánom spravodajcom, že celková zodpovednosť za ENPI by sa mala vrátiť do kompetencie GR pre regionálny rozvoj a že programy cezhraničnej spolupráce by sa mali vykonávať v podobnom rámci ako programy Interreg. Bez ohľadu na vonkajší rozmer by sa programy cezhraničnej spolupráce nemali vykonávať na základe nariadení pre rozvojovú pomoc. Ich charakter si vyžaduje uplatňovanie pravidiel územnej spolupráce na úrovni EÚ.
<SPEAKER ID="094" NAME="Elżbieta Katarzyna Łukacijewska" AFFILIATION="PPE">
(PL) Politika súdržnosti je najlepším nástrojom na vytváranie rovnakých príležitostí na rozvoj regiónov Európskej únie a stimulovanie hospodárskeho rastu.
<P>
V úsilí dosiahnuť ciele politiky súdržnosti je dôležité nielen naplno využívať dostupné prostriedky, ale predovšetkým ich využívať účinne, znižovať byrokraciu a vytvárať správnu synergiu medzi fondmi. Veľmi dôležité je účinne využívať Európsky sociálny fond, a to spôsobom, ktorý nezamestnaných vráti späť do práce a nebude ich len školiť, čo je veľmi častý postup. Peniaze na inovácie, výskum a vývoj sú dôležité, pretože umožňujú zlepšiť konkurencieschopnosť podnikov a regiónov.
<P>
Významným cieľom politiky súdržnosti je európska cezhraničná spolupráca. Preto je dôležité mať vyváženú implementáciu a podporovať spoluprácu v pohraničných oblastiach v rámci vnútorných hraníc, ale predovšetkým v oblastiach pozdĺž vonkajších hraníc Európskej únie.
<P>
Na záver chcem povedať, že makroregióny sú veľmi účinné a v tejto súvislosti by som chcela pánovi komisárovi navrhnúť, aby sme po vzore iných stratégií vytvorili stratégiu pre Karpaty, jeden z najväčších regiónov Európskej únie, ktorý je zároveň jedným z najštedrejšie obdarených regiónov z hľadiska prírodného bohatstva.
<SPEAKER ID="095" NAME="Patrice Tirolien" AFFILIATION="S&amp;D">
(FR) Chcel by som zdôrazniť podporu Parlamentu v súvislosti s vytvorením kategórie prechodných regiónov a rád by som upozornil na to, že tento krok v žiadnom prípade - v rozpore s tým, čo tu niektorí povedali - neprinesie ďalšiu záťaž pre rozpočet Spoločenstva. To, čo tu navrhujeme, je revolúcia v chápaní prechodu, ktorá nespôsobí zmeny v rozpočte. Naším zámerom je vytvoriť spravodlivejší systém na pomoc regiónom, ktoré sú vystavené vážnym problémom. Prechodná zóna od 75 do 90 % európskeho HDP je skutočným záväzkom smerom ku konsolidovanej politike súdržnosti v nadchádzajúcich rokoch.
<P>
Navyše ma teší, že naše uznesenie potvrdilo záväzok Parlamentu vo vzťahu k najvzdialenejším regiónom. Tie sú vystavené osobitným a trvalým znevýhodneniam, ktoré sú dôvodom nášho solidárneho úsilia, aby sa tieto regióny mohli stať skutočným spojením Únie so svetom.
<SPEAKER ID="096" NAME="Anneli Jäätteenmäki" AFFILIATION="ALDE">
(FI) Regionálna politika a politika súdržnosti sú nevyhnutné pre vyrovnanie rozdielov v rozvoji. Majú zásadný význam pre blahobyt občanov a tiež pre európsku konkurencieschopnosť. Regionálna politika na úrovni EÚ musí predovšetkým vytvárať pridanú hodnotu, budovať nové podniky a následne vytvárať pracovné miesta pre občanov.
<P>
Musíme si položiť otázku, či je rozumné realizovať všetku súčasnú regionálnu pomoc cez Brusel, alebo či by sa peniaze mohli využiť účinnejšie, ak by boli pridelené priamo regiónom v členských štátoch. Regionálna politika EÚ je plná byrokracie a zneužívania. V EÚ aj v členských štátoch je množstvo byrokracie, čo vyústilo do situácie, že mnohé inovatívne podniky, či už staré, alebo nové, sa neuchádzajú sa o peniaze alebo podporu, pretože by museli zamestnať jedného alebo dvoch ľudí, ktorí by vybavovali žiadosť, a to by bolo časovo príliš náročné. Musíme sa zamyslieť nad tým, či má inovačná politika Európy vôbec budúcnosť, ak ju nepodporuje regionálna politika.
<SPEAKER ID="097" NAME="Maria do Céu Patrão Neves" AFFILIATION="PPE">
(PT) Politika súdržnosti je jednou z najtypickejších oblastí politiky EÚ, ktorá zároveň najviac symbolizuje ideál budovania európskeho projektu. Preto si vyžaduje a zasluhuje, aby sa všetky aspekty, o ktorých tu dnes diskutujeme, riešili dôslednejšie, a zároveň si vyžaduje zapojenie mnohých spravodajcov, ktorým by som chcela zablahoželať.
<P>
Chcela by som zdôrazniť potrebu prispôsobenia rozpočtu tejto politike zvýšením flexibility a kontroly, aby európske fondy skutočne podporovali rozvojové projekty, ktoré sú schopné stať sa trvalo udržateľnými. Z tohto hľadiska je dôležité, aby regióny, ktoré už nepatria do pôsobnosti cieľa 1, mohli postúpiť do strednej fázy, ktorá konsoliduje rozvoj, o dosiahnutí ktorého nás regióny už sami presvedčili, a nie aby hneď rezignovali a tým ohrozili pokrok, ktorý sa medzitým dosiahol.
<SPEAKER ID="098" NAME="Csaba Sándor Tabajdi" AFFILIATION="S&amp;D">
(HU) Práve diskutujeme o téme, ktorá má pre nové členské štáty vrátane Maďarska veľký význam. Objavili sa isté znepokojivé informácie, že niektorí predstavitelia Komisie plánujú od roku 2014 drasticky znížiť rozpočet na politiku súdržnosti. To by bola samovražda. Takýto krok by nielen znemožnil postúpenie chudobnejších regiónov, ale ohrozil by aj stratégiu Európa 2020. Preto je návrh vytvoriť prechodnú kategóriu pre poskytovanie podpory správny a sociálne spravodlivý. Spájanie kohéznej podpory so systémom makroekonomických podmienok je však neprijateľné, pretože tým by sme regióny potrestali za vládnu politiku, ktorú nemôžu nijako ovplyvniť. Na záver chcem povedať, že operačný mechanizmus politiky súdržnosti je úspešný a v zásade rozumný. Musíme zvýšiť transparentnosť a znížiť byrokraciu.
<SPEAKER ID="099" NAME="Sabine Verheyen" AFFILIATION="PPE">
(DE) Význam medziregionálnej spolupráce bude v budúcnosti naďalej rásť. Cezhraničná a makroregionálna spolupráca je nesmierne dôležitá z hľadiska splnenia cieľov stratégie Európa 2020 v Európe, ktorá sa stáva súdržnejšou. Pohraničné regióny stále čelia vážnym problémom. Cezhraničné koncepcie a projekty v oblastiach, ako sú infraštruktúra, obchodná spolupráca, spolupráca v oblasti výskumu, rozvoj trhu práce a odborná príprava, sú hnacím motorom veľkej časti Európskej únie.
<P>
Medziregionálne projekty potrebujú jasnú, jednoduchú štruktúru. Rozdielne vnútroštátne požiadavky na projektových partnerov často komplikujú spoluprácu a realizáciu konkrétnych, trvalo udržateľných projektov. Požiadavka uvedená v správe pána Piepera zvýšiť podiel medziregionálnej spolupráce, cieľ 3, na 7 % je dôležitý krok vpred, ktorý plne podporujem.
<SPEAKER ID="100" NAME="Luís Paulo Alves" AFFILIATION="S&amp;D">
(PT) Politika súdržnosti je kľúčovou oblasťou politík z hľadiska budúcnosti európskeho projektu. Ak má fungovať, vytvorenie spoločnej oblasti s vnútorným trhom a jednotnou menou si vyžaduje istú mieru konvergencie medzi členskými štátmi a ich regiónmi. Súčasné nerovnosti v konkurencieschopnosti a nerovnomerný rozvoj nevyhnutne viedli k oslabeniu Európy a ku kríze, ktorá postihla eurozónu. To je dôvod, prečo si naliehavá potreba konvergencie nevyhnutne vyžaduje silný rozpočet v oblasti súdržnosti, ktorý sa nesmie znížiť v prospech financovania iných politík. Ak chceme dosiahnuť viac, EÚ musí mať k dispozícii viac. To sa dá dosiahnuť len zvýšením rozpočtu v oblasti súdržnosti, nie jeho znížením, hoci len miernym.
<P>
Preto by som sa chcel, pán komisár, opýtať, či je možné, aby sa fond pre infraštruktúru a nové inovačné politiky - ktorý sa bude spájať so súdržnosťou a regionálnym rozvojom, ktoré podporujem - stal bez akéhokoľvek zvyšovania rozpočtu Únie trójskym koňom rozpočtu v oblasti súdržnosti.
<SPEAKER ID="101" NAME="Czesław Adam Siekierski" AFFILIATION="PPE">
(PL) Politika súdržnosti zohráva dôležitú úlohu z hľadiska podpory rozvoja regiónov - regiónov, ktoré spájajú mestské a vidiecke oblasti a vytvárajú medzi nimi jednotu. Faktom je, že mestské oblasti majú významný vplyv na urýchlenie regionálneho rozvoja. Vzhľadom na túto úlohu by mali dostávať potrebnú podporu. Musíme sa však naďalej usilovať o vyvážený rozvoj vidieckych a mestských oblastí.
<P>
Chcel by som poznamenať, že politika súdržnosti vo vidieckych oblastiach nie je veľmi viditeľná napriek vyjadreniam, ktoré v tejto súvislosti zazneli. Je nevyhnutné, aby sa prostriedky na rozvoj vidieka rozdeľovali v rámci politiky súdržnosti, pretože druhý pilier spoločnej poľnohospodárskej politiky sa zameriava na ekologizáciu, environmentálne problémy a rozvoj poľnohospodárskeho a spracovateľského odvetvia. Chýbajú však prostriedky na rozvoj podnikovej, technickej a sociálnej infraštruktúry vo vidieckych oblastiach a to by malo byť úlohou politiky súdržnosti. Vybudovanie technickej infraštruktúry je pre rozvoj nevyhnutné, ale nesmieme zabúdať ani na rozvoj podnikovej či sociálnej infraštruktúry a na výskum a vývoj, ktoré majú zásadný vplyv na moderný, inteligentný a inovatívny rozvoj.
<SPEAKER ID="102" NAME="Victor Boştinaru" AFFILIATION="S&amp;D">
(RO) Dnešná rozprava poskytuje najlepší argument v prospech potreby silnej, dostatočne financovanej politiky súdržnosti v budúcom finančnom rámci.
<P>
Inšpiroval som sa vynikajúcim prejavom pani Hübnerovej, predsedníčky nášho výboru, a vynikajúcou správou pána Theurera, ktorá hovorí o ponaučeniach v súvislosti s absorpčnou kapacitou. Vzhľadom na európsku perspektívu budúceho cyklu financovania by som sa preto chcel, pán komisár, opýtať, ako sa môže Rumunsko, krajina s najnižšou mierou absorpcie, zaviazať k takzvanej administratívnej reforme, ktorá nemá nič spoločné s regionálnou reformou, bez uskutočnenia akejkoľvek štúdie vplyvu, bez toho, aby sa návrhy konzultácií aspoň prerokovali s Generálnym riaditeľstvom pre regionálnu politiku, ktoré sa o tomto projekte dozvedelo z tlače, a bez konzultácií s politickými aktérmi, miestnymi aktérmi a občianskou spoločnosťou, čo ohrozí stabilitu a predvídateľnosť celého projektu.
<SPEAKER ID="103" NAME="Monika Hohlmeier" AFFILIATION="PPE">
(DE) V súvislosti s politikou súdržnosti a regionálnou politikou by som chcela spomenúť dva body. Prvým z nich je polemika o takzvanej prechodnej kategórii regiónov, ktorá prebieha predovšetkým na vnútroštátnej úrovni. V tejto diskusii je podľa môjho názoru nevyhnutné brať do úvahy nasledujúce skutočnosti: regionálna politika a politika hospodárskeho rozvoja musia ponúknuť motivačný systém na rozvoj príslušných regiónov. Ak sa systém nastaví tak, že regióny budú závislé od nepretržitej dotácie bez toho, aby vynaložili úsilie na získanie príslušných zdrojov, potom si myslím, že táto prechodná kategória bude obrovskou katastrofou, pretože bude vždy predmetom sporu a nedáva žiadnu logiku. Domnievam sa však, že je logické, aby regióny v rámci cieľa 1, ktoré stratia štatút tohto cieľa, naďalej dostávali osobitnú podporu. Rovnako považujem za logické, aby podporu dostávali aj regióny, ktoré čelia finančným a hospodárskym problémom z osobitných dôvodov. Nechceme však spôsob myslenia, ktorý podporuje nepretržité dotácie, skôr by sme mali ponúknuť pomoc a podporu regiónom, ktoré to potrebujú.
<SPEAKER ID="104" NAME="Petru Constantin Luhan" AFFILIATION="PPE">
(RO) Politika súdržnosti má pre rozvoj Európskej únie nepochybne veľký význam. Som presvedčený o tom, že jej štruktúra podporuje európsku konkurencieschopnosť. Myslím si, že musíme naďalej podporovať regióny v plnení cieľa hospodárskej a sociálnej súdržnosti. Musíme poskytovať finančnú podporu, pričom treba prihliadať predovšetkým na regionálny HDP.
<P>
Bežným občanom musíme zaručiť prístup k sociálnej, vzdelávacej, zdravotnej a dopravnej infraštruktúre. To nám umožní podporiť úsilie v oblasti hospodárskeho rozvoja a zvýšiť kvalitu života, ktorá bude pre našich občanov motiváciou, aby zostali doma v Európe.
<P>
Kolegovia poslanci, malé a stredné podniky zohrávajú kľúčovú úlohu v podpore hospodárskej konkurencieschopnosti. Musíme ich viac povzbudiť vytvorením flexibilnejších pravidiel prístupu k fondom a ich podpory.
<P>
Preto sa domnievam, že rovnaký prístup k infraštruktúre a kvalitným službám, ako aj podpora malých a stredných podnikov sú hlavnými zásadami v štruktúre politiky regionálneho rozvoja a že toto je cesta k dosiahnutiu globálnej konkurencieschopnosti.
<SPEAKER ID="105" NAME="Rosa Estaràs Ferragut" AFFILIATION="PPE">
(ES) Politika súdržnosti nepochybne prispela k vyššej produktivite vo všetkých regiónoch EÚ a k zmierneniu regionálnych nerovností. Niet pochýb, že potvrdila svoj význam pre všetkých občanov a že pomáha - a bude naďalej pomáhať - bojovať proti hospodárskej a finančnej kríze, ktorá postihuje Európu. Preto je piata správa o súdržnosti veľmi dobre načasovaná.
<P>
Sú tri hlavné body. Po prvé, vnútroštátne a regionálne orgány by mali hrubý domáci produkt doplniť ďalšími ukazovateľmi. Druhý bod sa týka potreby zavedenia prechodnej kategórie, aby sa všetky regióny, na ktoré sa nevzťahuje konvergencia a ktoré nie sú konkurencieschopné, mohli v rovnakej situácii posudzovať rovnako a aby tieto regióny nikdy nedoplácali na náhle zmeny. Tretí bod sa týka posilnenia cieľa 3.
<P>
Chcela by som predniesť dve požiadavky. Maximálna vzdialenosť 150 kilometrov by sa mala zrušiť, čo umožní mnohým regiónom, ako sú napríklad Baleárske ostrovy, získať prístup k cezhraničnej spolupráci. Moja druhá pripomienka súvisí so správou, v ktorej sa hovorí, že pracovné jazyky EÚ sú francúzština, angličtina a nemčina. Nie je to tak. To, čo nás robí bohatými a rôznorodými, je práve 23 jazykov EÚ.
<SPEAKER ID="106" NAME="Nadežda Nejnská" AFFILIATION="PPE">
(BG) Chcela by som zablahoželať spravodajcom k práci, ktorú vykonali v súvislosti s touto zvlášť dôležitou problematikou.
<P>
Ako bulharská politička s osobitným záujmom sledujem vývoj týkajúci sa prechodnej kategórie prijímajúcich regiónov, ktorej vytvorenie sa plánuje v novom rozpočtovom rámci na obdobie 2013 - 2020.
<P>
Ako dnes bolo viackrát zdôraznené aj počas rozpravy, myslím si, že táto otázka si vyžaduje ďalšiu diskusiu, pretože v tejto chvíli sa vytvára predpoklad pre nové rozdelenie a výnimky v posudzovaní jednotlivých regiónov, čo je v rozpore s európskou zásadou solidarity. Prechodná kategória je v rozpore so zásadou konvergencie európskych regiónov, ktorých rozvoj nedosahuje priemernú úroveň Európskej únie. Nie je dostatočne jasné, na základe čoho sa stanovili aj limity 75 a 90 % alebo prečo sa napríklad nevytvorila kategória pre zvlášť zaostalé regióny.
<P>
Budem hlasovať v súlade s návrhom spravodajcu v odseku 34 s výhradou voči zmienke o regiónoch, ktoré nedosahujú tieto limity. Budem hlasovať aj za pozmeňujúci a doplňujúci návrh č. 5 týkajúci sa jasných, prísnych kritérií, čo považujeme za mimoriadne dôležité v snahe vyhnúť sa problémom pri uplatňovaní nového rámca.
<SPEAKER ID="107" NAME="Johannes Hahn" LANGUAGE="DE">
Predovšetkým by som sa chcel poďakovať za angažovanosť, ktorú ste preukázali v tejto vyčerpávajúcej diskusii, v ktorej zaznelo množstvo prejavov. Je to dôkaz toho, že v tomto Parlamente sa musíme dôsledne zaoberať problémami v oblasti regionálnej politiky a politiky súdržnosti. Rád by som začal témou, ktorú považujem za veľmi dôležitú. Z časového hľadiska bolo veľmi dôležité, a ja sám som to uvítal, aby mal Parlament pred zverejnením našich návrhov nariadení možnosť zaujať podrobné, viacúrovňové stanovisko a aby sa toto stanovisko potom následne prenieslo do príslušných nariadení. Z tohto dôvodu by som vás chcel požiadať o pochopenie, pretože v tejto chvíli vám nemôžem poskytnúť komplexné písomné návrhy, keďže tieto návrhy budú vychádzať predovšetkým zo správ, ktoré sa predkladajú teraz.
<P>
Je veľmi dôležité, aby sme kládli väčší dôraz na kvalitu práce s regiónmi, najmä ak sa pozrieme na niektoré krajiny, ktoré čelia vážnym štrukturálnym problémom. V tomto prípade je nevyhnutné zaoberať sa nielen rozdeľovaním zdrojov a identifikáciou cieľov, ale aj pomôcť definovať programy na určenie cieľov a vytvárať zoskupenia v jednotlivých regiónoch a častiach regiónov s cieľom dosiahnuť trvalo udržateľný hospodársky rast.
<P>
Možno zopakujem to, čo už povedali niektorí rečníci, no chcel by som zdôrazniť, že náš návrh bude obsahovať osobitnú kapitolu o viacúrovňovom riadení, čím potvrdíme naše odhodlanie a vyzveme všetky zúčastnené strany na spoluprácu pri vytváraní operatívnych programov v regiónoch. V tejto súvislosti by som chcel zároveň vyzvať osoby na zodpovedných miestach v regiónoch, aby zabezpečili účasť miestnych samospráv. Dôvodom je, že rovnako ako mnohí z vás, aj ja sa stretávam so sťažnosťami regiónov, že vnútroštátne orgány nie sú zahrnuté v tomto procese, kým miestne samosprávy sa sťažujú na to, že na regionálnej úrovni ich nezapájajú.
<P>
Ak sa pozrieme na pojem angažovanosti, ktorý sa tu už niekoľkokrát spomínal, potom je určite potrebné, aby každý z nás podal pomocnú ruku. Často, alebo dokonca až nadmerne používaným slovom je zjednodušenie, ktoré je pre nás všetkých výzvou. Zjednodušenie však nemôže spočívať len v zmiernení kontrol. Musíme využívať vhodné prostriedky na to, aby sme sa pokúsili zjednodušiť si prácu. Veľkú nádej vkladám do úsilia pána Barniera v oblasti verejného obstarávania, ktoré zjednoduší proces pomocou ďalších štandardizovaných postupov, obmedzí priestor na chyby a tým významne prispeje k zjednodušeniu. Z našej strany je potrebné predložiť ďalšie návrhy týkajúce sa paušálnych sadzieb atď. Aj v tomto prípade bude dôležité, aby nás členské štáty nasledovali.
<P>
Jeden z rečníkov navrhol, aby sa Európsky štrukturálny fond odčlenil od ostatných štrukturálnych fondov, ale my nemáme v pláne ísť týmto smerom. Veľa z toho, čo treba urobiť vo vidieckych oblastiach, by mal financovať Európsky poľnohospodársky fond pre rozvoj vidieka, pretože úlohou tohto fondu je podporovať nielen poľnohospodárov, ale aj vidiecke oblasti. Ako vieme, v tomto odvetví pôsobí niekoľko aktérov a účastníkov. Aj tu je úlohou vytvoriť lepšiu koordináciu medzi rôznymi fondmi, čo je všeobecným cieľom spoločného strategického rámca.
<P>
Podmienenosť nám pomôže zvýšiť kvalitu našej práce. Dnes sa tu veľa povedalo o prechodných regiónoch, väčšinou to boli správne a dôležité pripomienky. Zámerom je podporiť rozvoj v tých regiónoch, ktoré ešte nedosahujú európsky priemer. To je hlavným zmyslom regionálnej politiky. Najdôležitejšie je podporiť rast z kvalitatívneho a kvantitatívneho hľadiska a zabezpečiť splnenie cieľov stratégie Európa 2020 napríklad v oblasti energetiky, zmeny klímy, inovácií, výskumu, vzdelávania a odbornej prípravy, zamestnanosti a kampane na boj proti chudobe. Chcel by som všetkým poďakovať za túto veľmi dôležitú rozpravu a tiež za obrovskú podporu, ktorú Parlament prejavil vo vzťahu k našim politikám.
<SPEAKER ID="108" NAME="Miroslav Mikolášik">
spravodajca. - Realizácia programov je nepretržitý a dynamický proces, ktorý môžeme ovplyvniť určením opakovaných nedostatkov v celom procese a oblastí, v ktorých je potrebné uskutočniť reformy.
<P>
V tejto súvislosti zvyšuje zodpovednosť pri plnení politických cieľov podávanie strategických správ ako nový nástroj, čo potvrdzuje, že politika súdržnosti by sa mala zaoberať všetkými európskymi regiónmi a spoločenskými problémami v snahe dosiahnuť inteligentný, trvalo udržateľný a inkluzívny rast v celej EÚ.
<P>
Politika súdržnosti sa spolieha na dobrú správu vecí verejných na európskej, vnútroštátnej, regionálnej a miestnej úrovni. Bezproblémová spolupráca na všetkých týchto úrovniach je veľmi potrebná pre zjednodušenie celého procesu. Fondy, samozrejme, nesmú ostať nevyužité pre nadbytočnú byrokraciu alebo zložité pravidlá a postupy. Dostatočne financovaná politika súdržnosti by sa mala priblížiť k občanom EÚ a mala by sa naďalej zaoberať všetkými regiónmi Európskej únie a spoločenskými problémami, aby pomohla chudobným vyrovnať sa ostatným a zároveň vytvorila inteligentný, trvalo udržateľný a inkluzívny rast v celej Európskej únii.
<P>
Strategická správa za rok 2010 je silným stimulom na zlepšenie súčasného vykonávania programov politiky súdržnosti. Zároveň povzbudzuje členské štáty, aby urobili nápravu v prieťahoch v investovaní prostriedkov EÚ a aby vypracovali účinnejšie akčné plány v snahe dosiahnuť očakávané výsledky. Preto dúfam, že výsledok dnešného hlasovania o strategickej správe za rok 2010 vyšle tento odkaz členským štátom a Komisii.
