<CHAPTER ID="013">
Vykonávanie smernice o službách (rozprava) 
<SPEAKER ID="035" NAME="Predseda">
Ďalším bodom programu je správa pani Gebhardtovej v mene Výboru pre vnútorný trh a ochranu spotrebiteľa o vykonávaní smernice o službách [(2006/123/ES).
<SPEAKER ID="036" NAME="Evelyne Gebhardt" LANGUAGE="DE">
Tu v Európskom parlamente rokujeme o smernici o službách už dlho. Vo svojich rozpravách sme vyjadrili mnoho pripomienok v súvislosti s tým, ako by sa mala vykonávať a ako môžeme zabezpečiť voľný pohyb poskytovateľov služieb v Európskej únii. Bola to dôležitá časť politiky. Z uvedeného dôvodu sme ako Parlament rozhodli, že nechceme iba vytvárať právne predpisy, ale aj monitorovať spôsob skutočnej transpozície smernice o službách v členských štátoch. Riadna, správna a dôsledná transpozícia smernice je v našom záujme. V tejto súvislosti nám prisľúbila pomoc aj Európska komisia. Preto by som rada poďakovala pánovi komisárovi Barnierovi, ktorý nám v tejto súvislosti poskytol hodnotné informácie.
<P>
Naše konkrétne obavy sa týkajú štyroch konkrétnych oblastí. Ide najmä o postup hodnotenia, jednotné kontaktné miesta, administratívnu spoluprácu a rozsah pôsobnosti smernice.
<P>
K prvej oblasti chcem povedať, že vzájomné hodnotenie je jednou zo základných otázok, v súvislosti s ktorou sme my ako Parlament a ja ako vtedajšia spravodajkyňa v skutočnosti vyjadrili svoje záporné stanovisko. Znamená totiž obrovské množstvo byrokracie v členských štátoch. Zo strany členských štátov sa v súčasnosti tiež dozvedám, že byrokracia je naozaj predmetom sťažností. V tejto súvislosti by som však chcela celkom jednoducho a veľmi jasne členským štátom ešte raz povedať, že tento postup si želali ony a nie Parlament. Hodnotenie zahrnuli do právneho predpisu, a preto by zaň mali niesť zodpovednosť samy aj vtedy, keď napríklad miestne spoločenstvá začínajú diskutovať o tom, čo im Európa opäť spôsobila.
<P>
Pokiaľ ide o druhú oblasť, jednotné kontaktné miesta, chcela by som uviesť, že ide o reakciu na naše opatrenia v politickom zmysle. Pomerne jasne sme uviedli, že zásada smernice o službách nie je zásadou krajiny pôvodu, ale zásadou krajiny určenia. Znamená to, že poskytovatelia služieb musia dodržiavať zákony štátu, v ktorom vykonávajú činnosť. Vzhľadom na uvedenú skutočnosť je teda o to dôležitejšie, aby z jednotných kontaktných miest nezískavali len informácie o zákonoch, ktoré musia dodržiavať, ale aj nevyhnutnú pomoc, ktorá im umožní naozaj riadne a dôsledne uplatňovať tieto zákony v členských štátoch. Je mi preto veľmi ľúto, že tieto jednotné kontaktné miesta síce boli v mnohých, aj keď stále nie vo všetkých, členských štátoch vytvorené, ale iba veľmi neuspokojivým spôsobom. V niektorých prípadoch ide dokonca iba o internetové portály. Táto situácia nás ako Európsky parlament neuspokojuje. Spomínané jednotné kontaktné miesta musia zahŕňať oveľa viac. Ich súčasťou musia byť ľudia, ktorí môžu poskytovateľom služieb ponúknuť v tejto oblasti skutočnú pomoc. Jedna z otázok sa týka jazyka, v ktorom sa poskytuje pomoc. Nestačí ponúknuť miestny jazyk a možno aj anglický jazyk. Podľa môjho názoru, pričom Parlament vyjadril podobný postoj, je pre poskytovateľov služieb dôležité, aby sa používal aj jazyk susednej krajiny. Tieto slová sú venované aj nášmu pánovi predsedovi z Poľska. V pohraničnej oblasti medzi Nemeckom a Poľskom by sa nemčina mala používať v Poľsku a poľština v Nemecku, aby boli informácie a pomoc naozaj kvalitné a aby sa aj malé podniky, z ktorých nie všetky ovládajú anglický jazyk, mohli naozaj zapojiť do cezhraničných činností.
<P>
Administratívna spolupráca predstavuje ďalší dôležitý bod a je to oblasť, v ktorej sa uberáme správnym smerom. V tejto súvislosti musia členské štáty vykonať ešte omnoho viac práce v oblasti spolupráce, vzdelávania a odbornej prípravy úradníkov, aby bolo možné tento systém naozaj dôsledne využiť.
<P>
Na záver sa dostávame k otázke rozsahu pôsobnosti tejto smernice. V tejto súvislosti by som znova chcela celkom jasne uviesť, že z rozsahu pôsobnosti článku 16 sme vylúčili všetky služby všeobecného hospodárskeho záujmu. Očakávam, že to členské štáty budú rešpektovať. Ak chcú uvedené služby zahrnúť do rozsahu pôsobnosti smernice o službách, majú na to právo. V tom prípade však nesmú celú zodpovednosť preniesť na smernicu o službách. Ide skôr o ich vlastné politické vyhlásenie o zámere, za ktoré by tiež mali niesť zodpovednosť samy. O to žiadam v tejto súvislosti členské štáty.
<SPEAKER ID="037" NAME="Michel Barnier" LANGUAGE="FR">
Ďakujem vám za úvodné poznámky. Tiež mám radosť, že som tak ako každý mesiac opäť medzi vami. Rád by som sa poďakoval Parlamentu a najmä pani Gebhardtovej za netrpezlivosť a ostražitosť. Chápem požiadavky Parlamentu v súvislosti s riadnym vykonávaním tejto smernice, ktorá bola prijatá iba pred viac než štyrmi rokmi. Pani Gebhardtová spomínala dlhé rokovania na pôde Parlamentu. Rokovania sa odohrávali aj predtým a mimo Parlamentu.
<P>
Spomínam si na niektoré búrlivé rozpravy na túto tému. Často boli zaujímavé a niekedy trocha iracionálne. Pani Gebhardtová, nezabudol som ani na dôležitú úlohu, ktorú Parlament na váš podnet a na podnet pána Harboura zohrával pri skvalitnení pôvodného návrhu Komisie a pri nájdení východiska z patovej situácie, v ktorej sme sa v tom období ocitli. Zároveň zachoval celkovú štruktúru smernice, ktorá je zameraná na podporu rastu a zamestnanosti, čo je zjavne jedna z hlavných otázok, o ktoré ide v rámci vnútorného trhu. V súčasnosti je totiž zrejmé, dámy a páni, že deväť z desiatich nových pracovných miest vytvorených v európskom hospodárstve vzniká v ekonomike služieb. Môžem vám tiež povedať, že sa veľmi zaujímam o vytváranie nových pracovných miest v odvetví priemyslu. Na základe toho zjavne vznikajú ďalšie otázky v súvislosti s európskymi politikami, ktoré by sme mali podporovať, aby sme zachovali základňu priemyselnej výroby. Hlavným zdrojom rastu a zamestnanosti sú však služby.
<P>
Novou správou pani Gebhardtovej Parlament opäť potvrdil svoj záväzok v tejto záležitosti a sama pani Gebhardtová ukázala, že je veľmi cieľavedomá, ak to tak môžem povedať. Pri tejto príležitosti som osobne rád, že je cieľavedomá, pokiaľ ide o monitorovanie transpozície a riadneho vykonávania tejto smernice, ktorá je predpokladom na dokončenie vnútorného trhu so službami.
<P>
Stojím tu pred vami štyri roky po prijatí tejto smernice, ktorá už priniesla konkrétne výsledky. Dámy a páni, dostali sme viac než 1 000 oznámení o zmenách právnych predpisov v členských štátoch. Niekedy sa týkali globálnych alebo rámcových textov, na základe ktorých sa zavádzali sektorové zmeny v každej krajine alebo dokonca v každom regióne. V skutočnosti sa v dôsledku podnetu na základe tejto smernice prijalo už niekoľko tisíc zmien vo vnútroštátnych alebo regionálnych právnych predpisoch. Sme presvedčení, že stále existuje veľký potenciál, a preto musíme pokračovať vo svojom úsilí.
<P>
Pani Gebhardtová predložila veľmi dôležitú otázku, ktorá sa týka jedného z nástrojov smernice o službách. Ide o jednotné kontaktné miesta. V plnej miere podporujem ambiciózny prístup Parlamentu s cieľom zabezpečiť, aby sa tieto kontaktné miesta veľmi rýchlo stali skutočnými administratívnymi portálmi, ktoré spoločnostiam umožnia vybaviť všetky postupy a formality elektronicky. Pani Gebhardtová, dámy a páni, týka sa to aj postupov, ktoré nepatria do rozsahu pôsobnosti samotnej smernice o službách.
<P>
S týmto cieľom spolupracujeme s členskými štátmi na cezhraničnej interoperabilite elektronických podpisov. Do konca tohto roka vám pravdepodobne predložím aj text o elektronických podpisoch a cezhraničnej interoperabilite elektronickej totožnosti a dokumentov. Súhlasím s vami aj pokiaľ ide o dôležitosť poskytnutia jednotných kontaktných miest, ktoré sú skutočne viacjazyčné, čo je nevyhnutnou súčasťou ich pridanej hodnoty, aby ich ľudia mohli využívať a dostať odpoveď vo svojom vlastnom jazyku aj cezhranične a aby sme tak mohli tento nástroj, teda jednotné kontaktné miesta, sprístupniť najmä malým a stredným podnikom. Okrem toho jeden zo spôsobov zjednodušenia tejto administratívnej spolupráce a rozvinutia jednotných kontaktných miest, ako to plánujete, pre nás zároveň spočíva vo zvýšení kvality elektronických prekladov. O tejto otázke možno budeme rokovať neskôr v súvislosti s patentom.
<P>
V rámci kolégia a so svojimi kolegami, ktorí zodpovedajú za tieto jednotlivé programy, pretože sú rozdelené medzi niekoľko generálnych riaditeľstiev, sa zúčastňujem na zintenzívnení výskumu a vývoja elektronických programov. Cieľom je čo najskôr zabezpečiť dosiahnutie čo najvyššej kvality, čo najdokonalejších prekladov, a to nielen v prípade patentu, ale aj na iné využitie. Ide napríklad o jednotné kontaktné miesta a informačný systém o vnútornom trhu (IMI). Bude to znamenať veľkú zmenu pre nás všetkých, ktorí musíme pracovať vo viac než 23 jazykoch. Vďaka týmto počítačovým a elektronickým programom budeme môcť mať dokonalý preklad. Súhlasím tiež s názorom Parlamentu v súvislosti s potrebou odborne vzdelávať vnútroštátnych úradníkov, aby vytvorili skutočnú kultúru administratívnej spolupráce na miestach, kde ešte neexistuje.
<P>
Pani Gebhardtová, budeme aj naďalej podporovať využívanie systému IMI, ktorý som práve spomínal. Nedávno som sa touto záležitosťou zaoberal a viem, že v súčasnosti je v systéme IMI registrovaných takmer 5 000 európskych orgánov. Môj cieľ je veľmi jednoduchý. Chcem systém IMI zmeniť na istý druh administratívnej siete podobnej portálu Facebook, ak sa môžem takto vyjadriť, s prekladateľským nástrojom. Dámy a páni, moje portfólio zahŕňa tri veľmi dôležité nástroje na priblíženie Európy občanom a malým a stredným podnikom. Sú to jednotné kontaktné miesta, systém IMI a sieť na riešenie problémov na vnútornom trhu (SOLVIT). Preto sa na mňa môžete spoľahnúť. Budem sa venovať konkrétne týmto trom nástrojom, aby som im poskytol zdroje, najmä zdroje v oblasti prekladu, ale aj iné zdroje, a zistil spôsob ich zavedenia v každej krajine.
<P>
Okrem toho sa neuspokojím s vysvetlením problematiky iba tu v Parlamente. Chystám sa ju ozrejmiť aj v každom hlavnom meste. Ako som sľúbil, každý týždeň teda navštevujem jedno európske hlavné mesto a v každom vediem seminár s vnútroštátnymi úradníkmi, ktorí sú zodpovední za vykonávanie našich smerníc. Semináre sa týkajú odborných kvalifikácií, služieb a verejných zákaziek. Zakaždým zisťujem, ako a akými prostriedkami sa zavádzajú a využívajú tieto nástroje - jednotné kontaktné miesta, centrum SOLVIT a systém IMI. Minulý týždeň som teda bol v Luxembursku a tento týždeň navštívim Slovinsko, aby som uskutočnil túto kontrolu spolu s úradníkmi v krajine. Musím sa s nimi stretnúť, aby som zabezpečil riadne fungovanie vnútorného trhu.
<P>
S členskými štátmi teda budeme pokračovať v práci v tomto duchu a overovať jednoduchú transpozíciu, ako aj riadne vykonávanie smernice o službách. Navyše v závislosti od otázok, ktorými sa budeme v tejto rozprave zaoberať, budem Parlamentu k dispozícii, aby som mu poskytol presnejšie odpovede týkajúce sa monitorovania vykonávania tejto smernice o službách.
<SPEAKER ID="038" NAME="Sophie Auconie" LANGUAGE="FR">
Súčasným cieľom nie je preskúmať vykonávanie smernice o službách, ktorú tento Parlament vypracoval a následne prijal v roku 2006. Na to je príliš skoro. Mnoho štátov ju ešte stále úplne alebo správne netransponovalo. Presne to je dôvod tejto iniciatívnej správy.
<P>
Po prvé, zdôrazňuje sa v nej dôležitosť tohto otvorenia odvetvia služieb v Európe, a to z hospodárskeho aj zo sociálneho hľadiska. Pán komisár, ako ste uviedli, činnosti, na ktoré sa vzťahuje smernica o službách, tvoria 40 % HDP EÚ a pracovných miest, a potenciál rastu sa odhaduje na úrovni 0,6 až 1,5 % HDP. Pán komisár, ako ste práve povedali, deväť z desiatich pracovných miest vytvára skutočný hospodársky vplyv.
<P>
Po druhé, správa upozorňuje na základné prvky transpozície smernice. Pani Gebhardtová, pokiaľ ide o mňa, zdôrazním dva aspekty, ktoré ste zdôraznili aj vy.
<P>
Najprv ide o jednotné kontaktné miesta. Nesmieme zabúdať na náš cieľ, ktorým je, samozrejme, zjednodušiť poskytovanie služieb v Európe. V praxi to znamená, že podnikatelia, ktorí chcú založiť podnik v zahraničí, alebo poskytovať cezhraničné služby, by mali mať možnosť využívať jednotné kontaktné miesto. Tam im vysvetlia všetky formality a postupy, ktoré musia vybaviť, aby založili svoj podnik, pričom informácie budú poskytnuté v ich vlastnom jazyku. Tieto jednotné kontaktné miesta sú cestou k úspechu smernice o službách. Ako už bolo uvedené, musia byť fyzicky aj elektronicky ľahko dostupné a musia byť účinné a interoperabilné. Je dôležité, aby sme nevytvárali deformovanú administratívnu záťaž pre našich podnikateľov, ktorých väčšinu tvoria malé a stredné podniky.
<P>
Druhý aspekt sa týka rozsahu pôsobnosti smernice. Smernica vyňala z oblasti svojej pôsobnosti rôzne oblasti z dôvodu ich špecifickosti. Týka sa to najmä služieb všeobecného záujmu nehospodárskeho charakteru, keďže hospodárske služby všeobecného záujmu boli v zásade zahrnuté. Podľa môjho názoru chýba celému tomuto postupu právna jednoznačnosť a musíme dôsledne monitorovať spôsob uplatňovania týchto pravidiel zo strany členských štátov.
<P>
Na záver chcem uviesť, že som presvedčená, že musíme viesť skutočnú politickú diskusiu na európskej úrovni o tom, čo si predstavujeme pod službami všeobecného záujmu, a o pravidlách, ktoré chceme v súvislosti s nimi uplatňovať.
<SPEAKER ID="039" NAME="Filiz Chakaeová Chiusmenovová" LANGUAGE="BG">
Členské štáty mali tri roky na to, aby smernicu o službách transponovali do svojich vnútroštátnych právnych predpisov. Jeden rok po tomto konečnom termíne môžeme posúdiť jej vykonávanie a načrtnúť perspektívy väčšieho pokroku.
<P>
Správa Európskej komisie jasne odkrýva rôzne právne a administratívne požiadavky v členských štátoch, rozdielne prístupy a rôzne stupne vykonávania smernice. Rozvoj jednotného trhu so službami má veľký význam pre vytváranie nových pracovných miest. Z uvedeného dôvodu som presvedčená, že Komisia a členské štáty musia pristupovať k odstraňovaniu všetkých nedoriešených právnych a administratívnych prekážok aktívnejšie.
<P>
Malým a stredným podnikom sa musí poskytnúť dodatočná podpora. Uplatňovanie zásady viacjazyčnosti v rámci jednotlivých kontaktných miest a rozsiahlejšie využívanie výhod elektronickej verejnej správy by fungovanie poskytovateľov služieb výrazne zjednodušilo.
<SPEAKER ID="040" NAME="Małgorzata Handzlik" LANGUAGE="PL">
Chcela by som úprimne poďakovať pani spravodajkyni za našu veľmi kvalitnú spoluprácu a za jej ústretovosť pri prijímaní kompromisov. Môžem s istotou povedať, že smernica o službách je cestou k riadnemu fungovaniu spoločného trhu. Ak sa nebude riadne vykonávať, môžeme zabudnúť na víziu Jacquesa Delorsa a mnoho iniciatív v rámci Aktu o jednotnom trhu zostane len v podobe prázdnych sľubov. V mene nášho Poslaneckého klubu Európskej ľudovej strany (kresťanských demokratov) preto čo najcitlivejšie vyzývam členské štáty, aby dobehli neukončenú prácu na vykonávaní smernice. V súčasnosti po prekonaní krízy potrebujeme smernicu o službách viac než kedykoľvek predtým.
<P>
Správa, ktorú sme prijali vo Výbore pre vnútorný trh a ochranu spotrebiteľa, prisudzuje veľký význam, podľa môjho názoru najväčší význam, jednotným kontaktným miestam, ktoré z hľadiska užívateľov stále nefungujú primerane. V niektorých prípadoch je stále mnoho postupov nedostupných v elektronickej podobe. Chceme, aby jednotné kontaktné miesta boli komplexné strediská elektronického kontaktu s orgánmi. Nemali by sme však zabúdať, že jednotlivé členské štáty mali rôzne východiskové pozície. V niektorých členských štátoch boli jednotné kontaktné miesta založené na základe existujúcich štruktúr a iné boli vytvorené úplne od začiatku. Chceme však, aby tieto miesta pomáhali poskytovateľom služieb rovnakým spôsobom v každom členskom štáte. Zdá sa mi preto nevyhnutné, aby Komisia vytvorila súbor najlepších postupov, ktoré by členským štátom pomohli v ďalšej práci v súvislosti s jednotnými kontaktnými miestami.
<P>
Na záver by som sa chcela stručne venovať nedávno zverejnenej správe o vzájomnom hodnotení. V správe Výboru pre vnútorný trh a ochranu spotrebiteľa už bolo zahrnuté vyhlásenie, že členské štáty neboli dostatočne ambiciózne v súvislosti s regulačným zjednodušením a často sa rozhodli nahradiť jednu požiadavku inou. Znenie správy o vzájomnom hodnotení, nanešťastie, tieto obavy potvrdzuje. Stále sa dostávame do situácií, v ktorých sa členské štáty snažia uplatňovať pravidlá, ktoré niekedy nemajú odôvodnenie v rámci ustanovení smernice o službách. Dúfam, že ďalšia práca na smernici bude viesť k odstráneniu tohto javu.
<SPEAKER ID="041" NAME="Bernadette Vergnaud">
v mene skupiny S&D. - (FR) Počas rokovania v Parlamente bola smernica o službách predmetom nebývalej verejnej politickej diskusie.
<P>
Vďaka snahe dosiahnuť kompromis, ktorú viedla pani Gebhardtová, ktorej blahoželám, bola v texte, ktorý Parlament v roku 2006 úspešne prijal, zosúladená potreba stimulovať vnútorný trh so službami ako zdroj potenciálneho rastu a vytvárania pracovných miest a dodržiavanie sociálnych práv a pracovného práva a rešpektovanie špecifickosti služieb všeobecného záujmu.
<P>
Aby sa zachovala táto veľmi krehká rovnováha, smernica sa musela transponovať mimoriadne opatrne. To spôsobilo mnohým členským štátom problémy, ktoré sa týkali napríklad ťažkostí pri vytváraní jednotných kontaktných miest a vykonávaní postupu vzájomného hodnotenia.
<P>
V súčasnosti sa obávam o voľbu Francúzska a pochybujem o jej správnosti. Ide vo veľkej miere o voľbu menšiny, ktorá vyústi do rozdelenia ustanovení do celého radu právnych predpisov a dekrétov. Mrzí ma aj veľmi reštriktívny výklad pojmu udeľovania povolení na poskytovanie služieb. Dôjde tým k právnej neistote v prípade sociálnych služieb, ktoré súvisia so starostlivosťou o malé deti a zdravotne postihnuté osoby, aj keď smernica obsahuje výnimku a možnosti vylúčenia.
<P>
Parlament sa v plnej miere zúčastňuje a bude zúčastňovať na monitorovaní úspešného vykonávania tejto smernice, čo má zásadný význam pre zabezpečenie toho, aby jednotný trh vytváral pracovné miesta, bol bližšie k občanom a aby sa Európa každodenne vnímala pozitívnym a nie negatívnym spôsobom.
<P>
Vyzývam preto členské štáty a Komisiu, aby zvýšili svoje úsilie a zabezpečili úplne transparentný proces pre európskych občanov.
<P>
(Predseda prerušil rečníčku.)
<SPEAKER ID="042" NAME="Morten Løkkegaard" LANGUAGE="DA">
Som si istý, že v roku 2006 si málo ľudí uvedomovalo, že prijímame nástroj, ktorý bude pre EÚ pri prekonávaní blížiacej sa krízy veľmi dôležitý. Vzhľadom na potenciál na zvýšenie HDP EÚ až o 1,5 % a na vytvorenie veľkého množstva pracovných miest musíme uviesť, že prijatím tohto nástroja sme uskutočnili významný krok smerom k voľnému pohybu služieb. Dnes, v roku 2011, je každému zrejmé, že prežívame pomerne rozsiahlu krízu, a z tohto dôvodu je, samozrejme, mimoriadne poľutovaniahodné, že niektoré členské štáty stále nevykonávajú dôležité časti smernice. Táto správa bola teda vypracovaná vo veľmi vhodnom čase. Je proti zdravému rozumu postupovať v rozpore s prostriedkom rastu, ktorý táto smernica predstavuje. A práve vzorní žiaci v triede, tí, ktorí videli zmysel a výhodu v jej rýchlom, účinnom a riadnom vykonaní, trpia. Medzi tieto krajiny patrí aj naša.
<P>
Toľko ku kritike. Teraz sa venujme pozitívnym stránkam. Samozrejme, mali by sme sa zaoberať predovšetkým nimi a v tejto správe sme tak naozaj urobili. Domnievam sa, že touto správou sa nám podarilo vyhnúť politickým konfliktom z minulosti. To je zjavne dôležité, pretože existuje veľké množstvo iných otázok, ktorým by sme mali venovať svoju energiu. Chcel by som spomenúť iba tri z nich. Po prvé, je dôležité využiť naše skúsenosti v súvislosti s postupom preverovania a postupom vzájomného hodnotenia. Obidva z nich sú prospešné, pretože v budúcnosti ich možno využiť v spojení s inými smernicami. V súvislosti s týmto postupom teda musíme dosiahnuť vyšší stupeň transparentnosti a dúfam, že správa k tomu prispeje.
<P>
Po druhé je, samozrejme, dôležité podporovať administratívnu spoluprácu, a to najmä prostredníctvom informačného systému o vnútornom trhu (IMI), ako už bolo niekoľkokrát spomenuté. Po tretie, ako to už spomínala väčšina rečníkov, je dôležité vytvoriť z jednotných kontaktných miest komplexné portály elektronickej verejnej správy, ktoré môžu znížiť administratívnu záťaž pre poskytovateľov služieb, ktorí sa snažia poskytovať cezhraničné služby.
<P>
Na záver by som chcel poďakovať za výnimočnú spoluprácu s pani Gebhardtovou a ostatnými spravodajcami pri riešení tejto problematiky. Myslím si, že sa nám podarilo dosiahnuť niekoľko rozumných kompromisov v súvislosti so zložitým textom.
<SPEAKER ID="043" NAME="Pascal Canfin" LANGUAGE="FR">
V roku 2006 naša Skupina zelených/Európska slobodná aliancia hlasovala proti smernici o službách a v súčasnosti považujeme správu, ktorá hodnotí vykonávanie tejto smernice o službách, v minulosti známej ako Bolkesteinova smernica, za rovnako neuspokojivú. Skupina Verts/ALE bude preto hlasovať proti tejto správe.
<P>
Pani Gebhardtová, chcel by som jasne uviesť, že ste vykonali, čo bolo vo vašich silách, aby ste dosiahli najlepšie možné kompromisy. Som však presvedčený, že v tejto správe sa, nanešťastie, prekročili niektoré hranice, čo znamená, že za ňu nemôžeme hlasovať.
<P>
Tiež by som rád uviedol, že ste veľmi dôsledne upozornili na to, že by sme nemali zamieňať jednotlivé zodpovednosti, a ani ja určite nechcem zamieňať zodpovednosti členských štátov so zodpovednosťami Európskej únie.
<P>
Ak napríklad vo Francúzsku transponovali smernicu o službách a rozhodli sa do nej zahrnúť jasle, pričom takmer všetky ostatné krajiny urobili opak, ide zjavne o zodpovednosť francúzskej vlády a nie Európskej únie. Skupina Verts/ALE preto určite nebude hlasovať proti tejto správe preto, aby kritizovala spôsob transpozície smernice vo Francúzsku, ale v dôsledku dvoch zásadných bodov.
<P>
Prvý sa týka toho, že sme počas diskusií niekoľkokrát žiadali, aby členské štáty posúdili vplyv, ktorý mala pôvodná transpozícia smernice o službách na kvalitu pracovných miest a služieb. Nanešťastie, uvedené posúdenie vplyvu na kvalitu pracovných miest a služieb sa do správy zahrnúť nepodarilo.
<P>
Žiadali sme aj o posúdenie vplyvu na náklady verejných orgánov. Vždy, keď sa pokúsime podniknúť kroky zamerané napríklad na reguláciu finančných trhov, povedia nám, že to bude veľmi nákladné. V tomto prípade máme veľmi vysoké náklady v súvislosti s verejnými orgánmi v období napätej rozpočtovej situácie a nikto nechce túto situáciu posúdiť, aby sa zvážili klady a zápory smernice o službách.
<P>
Mojou záverečnou poznámkou je otázka pánovi komisárovi Barnierovi. V tejto správe sa nám, žiaľ, nepodarilo nájsť ubezpečenie, že Európska komisia konečne vezme do úvahy článok 14 Lisabonskej zmluvy a predloží návrh smernice o verejných službách. Môžete nám povedať, kedy si Komisia konečne splní svoju povinnosť v tejto oblasti?
<SPEAKER ID="044" NAME="Malcolm Harbour">
v mene skupiny ECR. - Dnes večer prebieha dôležitá rozprava s Výborom pre vnútorný trh a ochranu spotrebiteľa s cieľom ukázať, že smernica o službách je absolútne nevyhnutná pre dosiahnutie budúceho rastu a vytváranie pracovných miest v európskom hospodárstve. Mnoho kolegov vrátane mňa venovalo pod vedením pani Evelyne Gebhardtovej v predchádzajúcom volebnom období jej vypracovaniu veľmi veľa úsilia.
<P>
Pánovi Canfinovi a iným odkazujem, že v rámci vytvárania pracovných miest a dosiahnutia rastu sa investovalo obrovské množstvo času a zdrojov a mnoho sa investovalo aj do systémov, akými sú jednotné kontaktné miesta. Teraz však ku vzniku týchto pracovných miest a k dosiahnutiu rastu musí dôjsť. Problém tejto správy spočíva v tom, že sme už vykonali veľké množstvo práce, za ktorú teraz musíme dostať odmenu.
<P>
Jedna z otázok, o ktorej viem, že si ju pán komisár veľmi dobre uvedomuje, a ktorá sa odzrkadľuje v niektorých myšlienkach Aktu o jednotnom trhu, ktorý o dva mesiace znova predložíme Parlamentu, spočíva v tom, že členské štáty musia začať využívať a zavádzať tieto nové nástroje a podporovať podniky pri ich používaní. Kolegovia si spomenú, že toto úsilie sa vo veľkej miere sústreďuje na malé a stredné podniky. Ako je zrejmé z celej práce predchádzajúcej Komisie, práve tieto podniky odrádzali administratívne prekážky, s ktorými sa stretávali na všetkých úrovniach od svojho založenia po poskytovanie služieb v Európskej únii, ktoré je, samozrejme, ich právom na základe zmlúv.
<P>
V súčasnosti skutočne musíme dosiahnuť fungovanie tohto systému. V rámci týchto opatrení je potrebné prekonať všetky zakorenené podozrenia a problémy, s ktorými sa stretávali, a jasne uviesť, že sme tu dosiahli pravdepodobne najväčší jednotný súbor deregulačných opatrení pri otváraní trhov, aký bol kedy vytvorený pomocou jednej smernice, a podobne aj prvú významnú investíciu členských štátov do podpory jednotného trhu pre podniky. Počuli sme o tisícoch opatrení, ktoré boli zmenené.
<P>
Práve o tom sú jednotné kontaktné miesta. Týkajú sa skutočného poskytovania jednoduchých informácií, ktoré podnik potrebuje, ak chce poskytovať službu v inej krajine. Ide o základný prieskum pred začiatkom činnosti.
<P>
Je to iba prvá z mnohých správ a výskumov, na ktorých bude náš výbor naďalej pracovať, pretože ide o dlhodobý projekt. Sme iba na začiatku úplne zásadného cieľa pre budúcnosť európskeho hospodárstva.
<SPEAKER ID="046" NAME="Eva-Britt Svensson" LANGUAGE="SV">
Keď Parlament hlasoval o smernici o službách, Konfederatívna skupina Európskej zjednotenej ľavice - Nordickej zelenej ľavice hlasovala proti nej. Boli sme totiž presvedčení, že základ smernice o službách bol založený na slobodách, ktoré poskytuje liberálny trh EÚ, v rámci ktorého sú väčšie možnosti pre spoločnosti a voľný pohyb služieb omnoho dôležitejšie než odborové zväzy a sociálne slobody. Keď sa do rozporu dostanú práva odborových zväzov a pravidlá vnútorného trhu, uprednostnia sa pravidlá vnútorného trhu. Dôsledky tohto prístupu sme videli pri rozsudku v prípade Laval a niekoľkých ďalších rozsudkoch proti odborovým zväzom.
<P>
Zásada o krajine pôvodu sa zjavne nahradila slobodou poskytovať služby. Potrebovali sme však zásadu krajiny určenia, inými slovami, uplatňovanie pravidiel krajiny určenia. V tejto súvislosti sme predložili návrh, ale, nanešťastie, nepodarilo sa nám ho presadiť.
<P>
Uvedomujem si, že spravodajkyňa pani Gebhardtová chce chrániť práva odborových zväzov. Uvádza, že smernica nesmie oslabiť verejnoprospešné služby. To však Konfederatívnej skupine Európskej zjednotenej ľavice - Nordickej zelenej ľavice (GUE/NGL) nestačí na to, aby podporila správu. Rozsudky proti odborovým zväzom sa totiž v správe neuvádzajú ani napriek tomu, že úplne zmenili politiku trhu práce a obmedzili práva pracovníkov.
<P>
V správe sa neuvádzajú ani požiadavky, na ktorých sa v minulosti dohodli skupina GUE/NGL a Skupina progresívnej aliancie socialistov a demokratov v Európskom parlamente. Ide konkrétne o to, že potrebujeme sociálny protokol, v ktorom odborové zväzy a sociálne slobody nebudú na druhom mieste za slobodami trhu. Je nám ľúto tohto nedostatku v správe.
<P>
Keď Komisia prichádza preskúmať kvalitu uplatňovania smernice o službách, odborové zväzy sú ako kontaktné miesto vylúčené. Podľa môjho názoru by to však malo byt prvoradou požiadavkou. Skupina GUE/NGL preto, bohužiaľ, nemôže podporiť túto správu.
<P>
Na záver by som chcela jednoducho uviesť, že práva odborových zväzov, sociálne práva a kolektívne zmluvy sa nesmú nikdy považovať za administratívne prekážky.
<SPEAKER ID="047" NAME="Mara Bizzotto" LANGUAGE="IT">
Smernicu o službách vždy sprevádzal nevysvetliteľne optimistický tón. Zdá sa, že Európa očakávala, že vďaka tejto smernici bude nasledovať mimoriadne otvorenie trhu bez negatívnych účinkov a s avizovaním výlučne pozitívneho vývoja. V súčasnosti, keď sa má ešte iba začať vykonávať v plnej miere vo všetkých krajinách, už vieme, že tieto očakávania boli prinajmenšom čiastočne klamlivé.
<P>
V niektorých odvetviach smernica neumožní zlepšenie trhu alebo kvality ponúkaných služieb, o vytvorení väčšieho množstva pracovných miest ani nehovoriac. Mohla by som uviesť mnoho príkladov vrátane predajcov na miestnych trhoch a obchodných cestujúcich, ktorí v niektorých členských štátoch vrátane Talianska predstavujú dôležitú súčasť regionálnej tradície a identity.
<P>
Podľa môjho názoru ide o odvetvie, ktoré by malo byť z vykonávania smernice o službách vylúčené. Z tohto dôvodu dúfam, že Parlament požiada o preskúmanie smernice o službách s cieľom zmeniť a doplniť rozsah jej pôsobnosti. Vo svojej súčasnej podobe totiž predstavuje vážne riziko, že znevýhodní odvetvia, ktoré majú pre hospodárstvo zásadný význam.
<SPEAKER ID="048" NAME="Andreas Schwab" AFFILIATION="PPE">
(DE) Správy o vykonávaní predstavujú mimoriadne náročnú úlohu a zaručujú malú pozornosť médií, ale predovšetkým v súčasnom období majú veľký význam pre formovanie vnútorného trhu Európy. Na úvod by som preto chcel úprimne poďakovať všetkým, ktorí pomohli vypracovať túto správu, najmä spravodajkyni a tieňovej spravodajkyni pani Handzlikovej. Pán komisár spomínal, že 90 % všetkých novovytvorených pracovných miest v rámci vnútorného trhu Európy sa nachádza v treťom sektore, čiže v sektore služieb. Podľa mňa a prinajmenšom podľa Poslaneckého klubu Európskej ľudovej strany (kresťanských demokratov) to znamená, že s oneskorením pri vykonávaní, ku ktorému nesporne došlo a dochádza síce iba v malom množstve členských štátov, ale predsa, sa musí bezpodmienečne skoncovať. Žiadame Komisiu o skutočné prijatie dôsledných opatrení s cieľom zabezpečiť, aby smernica o službách, ktorá nadobudla účinnosť už dávnejšie, mohla byť naozaj pripravená na okamžité uplatňovanie.
<P>
Po druhé, keďže 90 % všetkých pracovných miest sa vytvára v tomto sektore, znamená to tiež, že Komisia musí pravidelne revidovať rozsah jej pôsobnosti a skúmať, či nevzniká potreba zahrnúť do rozsahu pôsobnosti ďalšie odvetvia, nepochybne možno veľmi malé.
<P>
Po tretie by som chcel upozorniť na to, že vytvorenie jednotných kontaktných miest, ktoré sa už spomínali v rôznych súvislostiach, predstavuje jadro európskeho správneho práva. Zjavne preto naozaj rozumiem zvláštnej sťažnosti rôznych členských štátov v súvislosti s byrokratickými procesmi v rámci vzájomného hodnotenia, ako to spomínala pani Gebhardtová. Ak však chcete jednotný trh, v konečnom dôsledku sa musíte snažiť o zabezpečenie jeho fungovania a úspechu.
<P>
Preto som mimoriadne rád, pán komisár, že v každom prípade ste už dostali tisíc návrhov oznámení, v ktorých sa predkladajú pozmeňujúce a doplňujúce návrhy, ktoré členské štáty vypracovali v súvislosti so svojimi vnútroštátnymi právnymi predpismi. Dúfam, že ich budete dostávať aj naďalej. Žiadne z uvedených opatrení nesmie slúžiť na zaťaženie miestnych spoločenstiev ťarchou byrokracie. Ich cieľom je, naopak, zabezpečiť životaschopnosť jednotného trhu pre poskytovateľov služieb.
<SPEAKER ID="049" NAME="Anna Hedh" AFFILIATION="S&amp;D">
(SV) Vykonávanie smernice o službách predstavuje pre mnoho členských štátov zložitý proces. V mnohých smeroch viedol k otvorenejšiemu vnútornému trhu so všetkým, čo k tomu patrí. Videli sme však aj príklady, keď nefungoval tak dokonale.
<P>
Ako švédska sociálna demokratka musím opísať našu situáciu, v ktorej po transpozícii smernice zo strany vlády do švédskeho práva nevzniká vôbec žiadna požiadavka, aby zahraničné spoločnosti mali vo Švédsku zástupcu s právom rokovať o kolektívnych zmluvách a uzatvárať ich s príslušnou federáciou odborových zväzov. Ide o typický problém spojený s vykonávaním. Smernica totiž neobsahuje žiadny zákaz v súvislosti s ustanovením zodpovedajúcich požiadaviek a existuje niekoľko príkladov krajín, ktoré úspešne vyriešili rovnaké problémy bez toho, aby skončili v rovnakej situácii.
<P>
Švédsky model trhu práce je založený na spoločnej zodpovednosti sociálnych partnerov za reguláciu miezd a pracovných podmienok. Pracovníkovi, ktorý vo Švédsku pracuje bez kolektívnej zmluvy, preto hrozia horšie podmienky a nižšia úroveň ochrany než v prípade iných pracovníkov. Je preto mimoriadne dôležité zaviesť pravidlá, ktoré zabezpečia, aby zahraničné spoločnosti mali vo Švédsku zástupcu a aby tento zástupca mal mandát rokovať a uzatvárať kolektívne zmluvy.
<P>
Dúfam, že týmto druhom problému, ktorý je dôsledkom skôr nadmerného ako nedostatočného vykonávania, sa bude zaoberať správa, ktorej predloženie je ustanovené v článku 16 odsek 4 smernice o službách a vyžaduje sa do konca tohto roka.
<SPEAKER ID="050" NAME="Sophia in 't Veld" AFFILIATION="ALDE">
Chcela by som poďakovať našej spravodajkyni, ktorá už niekoľko rokov vykonáva vynikajúcu prácu. Uviedla, že transpozícia smernice musí byť správna. Súhlasím. Musí však byť aj aktuálna.
<P>
V júni 2010 vykonávala smernicu iba približne polovica členských štátov. Bolo to viac než polročné oneskorenie. Pán komisár, aká je súčasná situácia? Vykonáva smernicu dnes, viac než rok po konečnom termíne, všetkých 27 členských štátov? Ak nie, myslím si, že je to úbohé.
<P>
Prekážky vykonávania nie sú technického charakteru. Ide o nedostatok ambícií a politickej vôle. Smernica o službách bola sama osebe veľmi biednym kompromisom a menej než len absolútnym minimom potrebným na vytvorenie skutočného vnútorného trhu. V súčasnosti členské štáty prešľapujú na mieste a smernicu vykonávajú iba neochotne a neskoro. To je krátkozraké. V období hospodárskej krízy si nemôžeme dovoliť nevyužívať príležitosti na rast a vytváranie pracovných miest, pretože kým je Európska únia zahľadená do seba a venuje sa našim vnútorným hraniciam, zvyšok sveta napreduje. Nečaká na nás. Ak chceme splniť ciele stratégie EÚ 2020, členské štáty budú musieť vykonávať smernicu o službách intenzívnejšie.
<SPEAKER ID="051" NAME="Edvard Kožušník" AFFILIATION="ECR">
(CS) Som rád, že ste spomenuli tisíce zmien, ktoré vykonali jednotlivé krajiny. Uplynul viac než rok odvtedy, keď mala byť smernica o službách transponovaná do právnych predpisov všetkých členských štátov EÚ. Uvedené tisíce zmien však, nanešťastie, zjavne nestačia. Niektoré štáty v snahe uplatňovať ochranné opatrenia vo svojich národných hospodárstvach nepovažovali vykonávanie tejto smernice za prioritu. Práve dôsledné vykonávanie smernice o službách a odstránenie prekážok pri poskytovaní cezhraničných služieb by však mohli slúžiť ako katalyzátor hospodárskeho rastu celej EÚ a zároveň umožniť rýchlejšie prekonanie krízy.
<P>
V súvislosti s vykonávaním smernice ma veľmi znepokojuje, že jednotné kontaktné miesta, ktorých cieľom je zjednodušiť život podnikateľov prostredníctvom poskytovania informácií o podnikaní v danej krajine a v iných členských štátoch, fungujú doteraz iba v 14 krajinách. Pán komisár, ako vás poznám, som presvedčený, že vy a vaši kolegovia sa budete naďalej snažiť o zavedenie Aktu o jednotnom trhu a že budete od členských štátov dôsledne požadovať transpozíciu smernice o službách do právnych predpisov vrátane jej vykonávania v praxi. Úspešné vykonávanie tejto smernice je základným predpokladom na vytvorenie jednotného vnútorného trhu. Môžete sa spoľahnúť na podporu zo strany nášho Výboru pre vnútorný trh a ochranu spotrebiteľa (IMCO).
<SPEAKER ID="052" NAME="Patrick Le Hyaric" AFFILIATION="GUE/NGL">
(FR) Dnes večer zaznelo mnoho vyjadrení o technických otázkach v súvislosti s vykonávaním smernice o službách. Som však presvedčený, že by bolo omnoho prínosnejšie, keby sme v skutočnosti posúdili jej uplatňovanie spoločne. Prečo v súčasnosti, keď sa pred nami odohráva celosvetová kríza, nepripustíme, že všetky prípady deregulácie krízu prehlbujú a poškodzujú služby poskytované občanom a že k tomuto javu dochádza všade, v Európskej únii a v celom svete?
<P>
Pán Barnier, práve ste uviedli, že sa uskutočnilo niekoľko iracionálnych rozpráv o tejto smernici. Určite však viete, že v rámci jednej dopravnej spoločnosti vo Francúzsku práve prebieha pracovný spor, pretože poľskí a francúzski vodiči stoja proti sebe v súvislosti so zásadou krajiny pôvodu.
<P>
Okrem toho všade dochádza k ničeniu alebo privatizácii služieb všeobecného záujmu. V súčasnosti je cieľom ďalšie rozšírenie Bolkesteinovej smernice spolu so smernicou o jednotnom povolení, ktorú si, mimochodom, želáte presadiť v tomto Parlamente, aj keď Výbor pre zamestnanosť a sociálne veci k nej nemohol poskytnúť svoje stanovisko. Teraz chcete prinútiť európskych pracovníkov, aby si konkurovali nielen navzájom, ale aby konkurovali aj pracovníkom z radov prisťahovalcov.
<P>
Navyše sa ešte neobjasnila situácia v súvislosti so sociálnymi službami všeobecného záujmu. K zdravotnej starostlivosti, bývaniu, miestnym spoločenstvám a starostlivosti o deti sa nesmie pristupovať ako ku komoditám. Preto by pomohlo, keby sme mali k dispozícii niekoľko skutočných posúdení vplyvu uplatňovania tejto smernice, pokiaľ ide o zamestnanosť, regionálny život a spotrebiteľské ceny, pretože každý môže vidieť, že ceny energie, rovnako ako ceny dopravy, sa neustále zvyšujú, aj keď nám bolo povedané, že hospodárska súťaž ich zníži.
<SPEAKER ID="053" NAME="Trevor Colman" AFFILIATION="EFD">
So smernicou o službách naša strana neustále nesúhlasí. V tejto nelegislatívnej správe sa zdôrazňuje, že uvedená smernica má potenciál na ďalšiu integráciu hospodárstva EÚ.
<P>
V správe sa uznáva, že vplyv smernice na hospodárstvo, podniky a občanov nemožno hodnotiť, kým sa netransponuje vo všetkých členských štátoch. Správa preto obsahuje výzvu na dôslednejšie a dôkladnejšie monitorovanie zo strany Komisie spojené s pravidelným predkladaním správ o vykonávaní. Vo svojom návrhu rozpočtu na rok 2012 Komisia počíta s vyčlenením primeraných finančných prostriedkov na spustenie veľkej celoeurópskej informačnej kampane a na systémy odbornej prípravy úradníkov.
<P>
V návrhoch v tejto správe sa zdôrazňuje väčšia regulácia, dôslednejší dohľad a vyššie výdavky v čase, keď sa od národov Európy požaduje akceptovanie väčšieho množstva úsporných opatrení. Ide iba o väčšiu nereálnosť, viac byrokracie a rozčarovania.
<SPEAKER ID="054" NAME="Lara Comi" AFFILIATION="PPE">
(IT) Som presvedčená, že prijatie smernice o službách predstavovalo pre Európsku úniu dôležitý úspech pri dosahovaní základného cieľa: vytvorenia jednotného trhu so službami. Súhlasím s názorom, že úplné vykonávanie nám umožní uvoľniť obrovský hospodársky potenciál a vytvárať pracovné miesta. Rada by som upozornila na niektoré aspekty, ktoré je podľa môjho názoru potrebné zdôrazniť.
<P>
Po prvé, úplná a presná transpozícia smernice do vnútroštátnych právnych predpisov pre nás musí zostať absolútnou prioritou. V tejto súvislosti sa domnievam, že Parlament by mal zohrávať väčšiu úlohu pri monitorovaní vykonávania smernice zo strany členských štátov. Dôvodom je jeho významný prínos v rámci dlhého a zložitého legislatívneho postupu v súvislosti s touto smernicou a to, že vzhľadom na dôležitosť tejto problematiky je správne, aby boli názory našich občanov zastúpené a zohľadnené primeraným a spravodlivým spôsobom.
<P>
Okrem toho otázky výkladu, ktoré predložili niektoré krajiny v súvislosti s rozsahom pôsobnosti smernice, by sa mali bezodkladne objasniť, aby sa zabezpečila právna istota a účinnosť smernice.
<P>
Zavedenie jednotných kontaktných miest v prípade služieb sa musí uskutočniť s ešte rozsiahlejším používaním informačných technológií prostredníctvom poskytovania služieb elektronicky a s jednoduchým prístupom, a to predovšetkým pre malé a stredné podniky, čím sa zabezpečí interoperabilita s inými portálmi v iných členských štátoch a vyhneme sa tak jazykovým bariéram, ktoré je potrebné každý deň prekonávať.
<P>
Pokiaľ ide o postup vzájomného hodnotenia, ktorý sa uvádza v smernici, môže byť v prípade správnej realizácie naozaj užitočný na označenie najlepšieho postupu, ktorý môže slúžiť ako podnet pre krajiny, ktoré pri transpozícii smernice a presadzovaní konvergencie v právnych predpisoch zaostávajú vo väčšej miere.
<SPEAKER ID="055" NAME="Olga Sehnalová" AFFILIATION="S&amp;D">
(CS) Európsky jednotný trh so službami stále nevyužíva svoj potenciál. Smernica o službách mala priniesť výrazné zlepšenia a jej cieľom malo byť odstránenie prekážok v rámci poskytovania služieb v Európe. K tomu však, nanešťastie, nedochádza. Vítam preto správu pani Gebhardtovej. Súhlasím s názorom, že je potrebné vyvinúť účinný tlak na členské štáty, aby urýchlili zapracovanie smernice do vnútroštátnych právnych predpisov a v plnej miere tento proces ukončili. Podľa môjho názoru je však rovnako dôležité, aby malé a stredné podniky vedeli o miestach, ktoré sú im schopné poskytnúť pomoc pri podnikateľských činnostiach v oblasti služieb. Považujem preto za mimoriadne dôležité zvýšiť informovanosť o jednotných kontaktných miestach.
<P>
Z uvedeného dôvodu som sa vo svojich pozmeňujúcich a doplňujúcich návrhoch sústredila najmä na potrebu zintenzívnenia informačnej kampane na podporu tohto projektu. Kampaň by mala byť zameraná na všetky zúčastnené strany vrátane verejných orgánov. EÚ môže mať tie najlepšie zámery a môže vypracovať tie najkvalitnejšie právne predpisy a podporné opatrenia, ktoré všetky krajiny dokonca môžu vykonávať najlepšie, ako vedia, ale ak sa to firmy a podnikatelia nedozvedia, výsledok bude stále rozpačitý.
<P>
V tomto Akte o jednotnom vnútornom trhu sa snažíme prispôsobiť Európu nielen jej občanom a spotrebiteľom, ale aj firmám a podnikateľom. Preto ich počúvajme, ale predovšetkým im poskytujme dostatok dostupných informácií.
<SPEAKER ID="056" NAME="Anneli Jäätteenmäki" AFFILIATION="ALDE">
(FI) Základná otázka v súvislosti s touto vykonávacou smernicou znie: aký má smernica o službách význam pre podniky, spotrebiteľov, občanov a HDP?
<P>
Najviac ma zaujíma, ako dopadli menšie podniky. Chvályhodné je, že správa naozaj obsahuje odkazy na malé a stredné podniky (MSP), ich potreby a osobitnú situáciu. Neobsahuje však dôslednú analýzu toho, čo smernica o službách v konečnom dôsledku znamená pre podniky iných veľkostí a v iných odvetviach. O tejto otázke by som chcela mať omnoho presnejšie informácie.
<P>
Neobsahuje napríklad informácie o rozsahu rozšírenia cezhraničných činností zo strany malých a stredných podnikov. Keďže sa však všetky povinnosti v rámci smernice o službách týkajú aj menších podnikov, bolo by dobré poznať prínos smernice práve v ich prípade.
<SPEAKER ID="057" NAME="Zuzana Roithová" AFFILIATION="PPE">
(CS) Smernica o službách mala mať nepochybne zásadný význam pre začiatok rozvoja služieb v členských štátoch, a to najmä pre cezhraničné využívanie omnoho väčšieho množstva príležitostí pre podnikateľov a spotrebiteľov. Problém spočíva v tom, že v mnohých členských štátoch stále pretrváva protekcionizmus.
<P>
Dnes, keď po niekoľkých rokoch rokujeme o vykonávaní tejto smernice, by som chcela vyjadriť sklamanie z toho, že nám päť rokov trvalo, kým pôvodná Bolkesteinova smernica nadobudla platnosť po skrátení a doplnení niekoľkých bodov tu v Parlamente. V súčasnosti dokonca nemáme ani jasný dôkaz, že dosiahla svoj cieľ. Dôvod spočíva v tom, že mnoho členských štátov stále nechápe koncepciu a význam jednotného vnútorného trhu. Je mi veľmi ľúto, že päť členských štátov nemá funkčné jednotné kontaktné miesta, hoci omnoho znepokojujúcejšie je to, že v iných členských štátoch sa medzi jednotnými kontaktnými miestami ešte nedosiahla spoľahlivá úroveň interoperability.
<P>
Ako to už zdôraznili predchádzajúci rečníci, problém spočíva v tom, že predovšetkým malí podnikatelia ešte nemajú dostatok informácií o tom, čo im jednotné kontaktné miesta môžu priniesť, a v niektorých krajinách tieto miesta dokonca ani neexistujú. Za skutočne prínosné považujem to, že samotné členské štáty sa vzájomne hodnotia. Tento prístup možno bude mať v budúcnosti nejaký požadovaný výsledok. Chcela by som poďakovať pani spravodajkyni a tiež tieňovej spravodajkyni pani Handzlikovej za vypracovanie celkom presného popisu situácie, v ktorej sa nachádzame. Chcela by som upozorniť na článok 36 správy, v ktorom sa uvádza, že členské štáty majú povinnosť vykonávať hodnotenie rizík a zabezpečiť tak, aby podniky nemuseli prekonávať nezmyselné prekážky, ak budú chcieť vykonať príslušné postupy elektronicky.
<SPEAKER ID="058" NAME="Jens Geier" AFFILIATION="S&amp;D">
(DE) Všetci vieme, že Európska únia nemá najlepšiu povesť. Často je to dôsledkom toho, že pracovníci nepociťujú ochranu rovnováhy medzi slobodou a bezpečnosťou alebo že je potrebné túto rovnováhu v mnohých oblastiach opätovne dosiahnuť. Môžeme to napríklad vidieť v rámci smernice o službách, ktorá je dôležitou hybnou silou vnútorného trhu, ale zároveň zdôrazňuje jeho obmedzenia. Revízia je preto dôležitá. Ide o zložitú úlohu, v súvislosti s ktorou pani Gebhardtová poskytla úplne vynikajúce odpovede.
<P>
Stále však musíme vyriešiť niektoré problémy. Smernica o službách nesmie za žiadnych okolností oslabiť základnú zásadu rovnakého odmeňovania za rovnakú prácu na rovnakom mieste. Prostredníctvom všetkých možností monitorovania, ktoré máme k dispozícii, tak musíme dôsledne zabezpečiť, aby sa táto zásada neporušovala ani v prípade cezhraničných služieb.
<P>
Jednotné kontaktné miesta musia poskytovať spravodlivý prístup na trh krajiny, v ktorej sa má služba poskytovať. Nemajú slúžiť len pre poskytovateľov služieb ako takých a spoločnosti, v prípade ktorých je napríklad v mojom rodnom meste Essene šesť úradníkov pre štyri mestá, ktorí sa cítia byť zodpovední. Majú slúžiť aj pracovníkom. V tejto súvislosti má úplne zásadný význam jazyk, ktorý sa v týchto jednotných kontaktných miestach používa. Vo Výbore pre regionálny rozvoj sme mali na túto tému dosť bezvýchodiskovú diskusiu. Podľa môjho názoru by sa mali používať jazyky susediacich krajín.
<SPEAKER ID="059" NAME="Amalia Sartori" AFFILIATION="PPE">
(IT) Ako mnoho iných poslancov si aj ja spomínam na naše obrovské úsilie s cieľom prekonať množstvo prekážok, ktoré predchádzali konečnému schváleniu smernice o službách. Dnes, o štyri roky neskôr, hodnotíme vykonanú prácu a ja som presvedčená, že je to nevyhnutné.
<P>
Domnievam sa, že na dosiahnutie úplnej a presnej transpozície smernice v každom členskom štáte je nevyhnutné využiť všetky možné nástroje. Je pritom potrebné overiť uplatňovanie pozmeňujúcich a doplňujúcich návrhov v rámci tohto právneho predpisu, a to predovšetkým na regionálnej úrovni a najmä v krajinách s výraznejším federalizmom.
<P>
V tejto súvislosti považujem za absolútne dôležité, aby všetky štáty prijali rázne opatrenia a zabezpečili tak dostatočne včasné vykonávanie smernice. Nezmarilo by sa tým úsilie členských štátov v pokročilejšom štádiu jej vykonávania, ktoré by tak mali vážne ťažkosti pri prístupe na vnútorný trh predstavujúci jeden z najdôležitejších prvkov, ktoré by pre nich predstavovali prekážku.
<P>
Zložitá úloha poskytnutia informácií o novinkách a všetkých aspektoch tejto dôležitej smernice preto vyžaduje, aby vlády pomocou príslušných orgánov uskutočňovali systematické informačné a komunikačné kampane v rozsahu uvedenom v znení opatrenia. V súčasnosti je ešte potrebné tieto kampane pripraviť.
<P>
Na záver by som sa rada vyjadrila o nesúhlasnom stanovisku v súvislosti s prednosťami postupu vzájomného hodnotenia, ktorý sa ukázal byť mimoriadne prínosný. Umožňuje totiž väčšiu transparentnosť v rámci vnútroštátnych nariadení a vytvára štruktúrovaný dialóg medzi členskými štátmi.
<SPEAKER ID="060" NAME="Konstantinos Poupakis" AFFILIATION="PPE">
(EL) Na úvod by som chcel zablahoželať pani spravodajkyni a tieňovým spravodajcom k správe a k duchu spolupráce, ktorý prejavili. Aj napriek tomu, že väčšina členských štátov dosiahla značný pokrok, hlavné problémy v súvislosti s uplatňovaním smernice v podstate vyplývajú po prvé, z nedostatku informácií spoločností o tom, čo sa týka každého členského štátu, a po druhé, zo zbytočnej administratívnej záťaže v podobe časovo náročných postupov. Tieto dôvody sú jasne uvedené aj v správe.
<P>
Uvedené problémy predstavujú vážnu prekážku pre cezhraničný obchod v odvetví služieb a pre rovnaké podmienky hospodárskej súťaže na trhu so všetkým, čo zahŕňa.
<P>
Pre správne uplatňovanie smernice má preto zásadný význam, aby jednotné kontaktné miesta fungovali ako portály elektronickej verejnej správy a umožnili tak vybavovanie postupov a formálnych náležitostí na diaľku a zároveň poskytovali informácie o pracovnom práve a najmä o daniach.
<P>
Ak však máme dokončiť vytvorenie jednotného trhu, podporovať rast a vytvárať nové pracovné miesta, som presvedčený, že členské štáty by nemali len urýchliť uplatňovanie smernice, ale tiež prijať okamžité opatrenia a venovať sa tak všetkým nejasným bodom v smernici s cieľom poskytnúť výhody celej spoločnosti, malým a stredným podnikom a chrániť práva pracovníkov.
<SPEAKER ID="061" NAME="Seán Kelly" AFFILIATION="PPE">
(GA) Na úvod by som chcel poďakovať poslaneckému klubu za to, že mi poskytol príležitosť vystúpiť v tejto rozprave, a pochváliť predovšetkým pani spravodajkyňu a pána komisára Barniera za ich vynikajúcu a dôležitú prácu.
<P>
Od svojho príchodu do Európskeho parlamentu počúvam celý čas o potrebe výraznejšej Európy. S týmto prístupom nepochybne súhlasím. Po nedávnej hospodárskej kríze sme si túto predstavu všetci osvojili, a to najmä v mojej vlasti.
<P>
V súčasnosti prebiehajú v Írsku voľby a je veľmi zaujímavé, že sa viac hovorí o EÚ než o otázkach miestneho charakteru. Je to zjavne jeden z dôsledkov spoločných záchranných opatrení MMF a EÚ. Vedúci predstaviteľ Írska však strávil v Európe dva dni, čo je bezprecedentná situácia. Jeden deň s predsedom Barrosom a dnes s kancelárkou Merkelovou. To všetko je prejavom našej angažovanosti v Európe, ktorá v minulosti zrejme neexistovala.
<P>
V tejto súvislosti má smernica potenciál pomôcť nám v celej Európe prekonať hospodársku krízu a dosiahnuť prosperitu. Bohužiaľ, mnoho krajín vrátane našej netransponovalo túto smernicu do právnych predpisov. Dúfajme, že po príchode novej vlády dôjde k zmene.
<P>
Obrovský potenciál majú najmä MSP. Ešte ho nevyužili, pretože si ho neuvedomujú z dôvodu jazykových ťažkostí a podobne. Prvý krok spočíva nepochybne v transpozícii smernice do právnych predpisov. Po druhé, EÚ musí zaviesť obmedzenia a sankcie v prípade krajín, ktoré nedodržiavajú stanovené lehoty. Doteraz to bolo až príliš jednoduché. Ak máme dosiahnuť pokrok, musíme pristúpiť k týmto opatreniam.
<P>
Keby mal každý malý a stredný podnik o jedného zamestnanca viac, nezamestnanosť v Európe by zanikla.
<P>
Ako uviedol pán Harbour a iní, je to obrovská príležitosť. Nemôžeme si dovoliť čakať.
<SPEAKER ID="063" NAME="Ildikó Gáll-Pelcz" AFFILIATION="PPE">
(HU) Najprv by som chcela upozorniť, že maďarské predsedníctvo prisudzuje veľkú dôležitosť úspešnému ukončeniu postupu vzájomného hodnotenia, ktorým sa skúma kvalita transpozície smernice zo strany členských štátov. Treba však neustále zdôrazňovať, aké dôležité je zjednodušiť prístup k informáciám, zvýšiť konkurencieschopnosť, a tým aj mobilitu podnikov, a to najmä malých a stredných podnikov. K dosiahnutiu uvedených cieľov môžeme, samozrejme, prispieť aj zjednodušením cezhraničných aktivít MSP. Viacjazyčné jednotné kontaktné miesta môžu v tejto súvislosti zohrávať a aj zohrávajú mimoriadne dôležitú úlohu. Maďarská vláda vždy dodržiavala a bude aj naďalej dodržiavať stanovené lehoty s cieľom transponovať všetky prvky smernice o službách do maďarských právnych predpisov a do praxe. Podľa môjho názoru je smernica primeraná. Na splnenie jej cieľa je však dôležité, aby všetky členské štáty plnili a dodržiavali všetky jej prvky včas a dodržiavali stanovené lehoty.
<SPEAKER ID="064" NAME="Jutta Steinruck" AFFILIATION="S&amp;D">
(DE) Voľný pohyb pracovníkov, sloboda usadiť sa a sloboda poskytovať služby sú základné piliere nášho vnútorného trhu. Nesmú však, samozrejme, slúžiť ako cesta k sociálnemu dumpingu. Poskytovatelia služieb musia dodržiavať právne predpisy štátu, v ktorom vykonávajú svoju činnosť. Rovnako nevyhnutné je preto aj dôsledné uplatňovanie zásady krajiny určenia. Aby k nemu došlo, všetky členské štáty musia tiež splniť svoje povinnosti.
<P>
Moja vlasť Nemecko si svoju povinnosť v tejto súvislosti nesplnila. Je celkom zrejmé, že nemá dostatok rámcových podmienok na spravodlivú mobilitu a sociálne zabezpečenie. V mnohých oblastiach neexistujú záväzné mzdové minimá, monitorovanie práce načierno je nedostatočné a dochádza k predstieranej samostatnej zárobkovej činnosti ako k bežnému spôsobu obchádzania pracovného práva. Ako už uviedol pán Geier, potrebujeme kontaktné miesta v rôznych jazykoch nielen pre spoločnosti, ale aj pre vyslaných pracovníkov. Ak majú mať zo slobody poskytovať služby úžitok aj pracovníci, musíme si ešte splniť niektoré povinnosti.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) Smernica o službách vytvára všeobecný právny rámec pre členské štáty, verejné správy a miestne orgány zameraný na zjednodušenie postupov a zosúladenie ustanovení, ktoré sa týkajú práva usadiť sa a práva poskytovať služby. Ustanovuje tiež vytvorenie jednotných kontaktných miest zameraných na ponuku pomoci poskytovateľom služieb a najmä MSP.
<P>
Vyzývame členské štáty, aby jednotné kontaktné miesta zmenili na portály elektronickej verejnej správy, ktoré ponúknu celý súbor online služieb poskytovateľom služieb, ktorí chcú založiť podnik alebo ponúkať cezhraničné služby. Členské štáty musia zabezpečiť dostupnosť jednotných kontaktných miest a umožniť vybavovanie postupov a formálnych náležitostí na diaľku elektronickými prostriedkami. Aby sa zabezpečila elektronická interoperabilita jednotných kontaktných miest a vzájomné uznávanie elektronických podpisov, vyzývame Komisiu na urýchlenie revízie smernice 1999/93/ES o elektronických podpisoch a prijatia legislatívneho aktu o vzájomnom uznávaní elektronickej identifikácie a elektronickej autentifikácie s cieľom uľahčiť poskytovanie cezhraničných verejných služieb na jednotnom trhu.
<SPEAKER ID="066" NAME="Edit Herczog" AFFILIATION="S&amp;D">
Maďarský počítačový technik môže legálne pracovať v Českej republike. To je úžasné. Samozrejme, robil to aj v minulosti, ale nezákonne. Jedným z našich najväčších úspechov je možnosť legálneho pohybu.
<P>
Iba 8 % MSP vytvára 15 % svojho obratu na európskych trhoch. Keby sme túto úroveň jednoducho zdvojnásobili a 20 % MSP by vytváralo 30 % tohto obratu na vnútornom trhu, mohli by sme dosiahnuť svoj cieľ. Po roku smerujeme k jeho dosiahnutiu.
<P>
Chcela by som poďakovať vám všetkým, ktorí ste pracovali na smernici o službách v minulosti, a tým, ktorí ju vykonávali v členských štátoch. Prechod na elektronickú verejnú správu a využívanie nových informačných a komunikačných technológií je vynikajúcou motiváciou pre každú vládu. Menším problémom s jazykom sa musíme dôsledne venovať a musíme túto stránku zlepšiť, ale obrovský úspech smernice o službách spočíva v jej obrovskom vplyve na európske hospodárstvo v budúcich rokoch. Popri úsporných programoch ide o úspech. Rada by som teda zablahoželala pani spravodajkyni a všetkým zúčastneným.
<SPEAKER ID="067" NAME="Morten Løkkegaard" AFFILIATION="ALDE">
(DA) Rád by som iba stručne doplnil svoje prvé vystúpenie. Mnoho dnešných rečníkov spomínalo krajiny, ktoré ešte nevytvorili svoje jednotné kontaktné miesta. Chcel by som teda iba priamo vyzvať pána komisára, aby pri svojich terajších návštevách všetkých týchto krajín osobne zasiahol a zaručil, že členským štátom znova zdôrazní nevyhnutnosť ich vzniku. Musíme vytvoriť primerané podmienky. Netvrdím, že som odborník vo vyvíjaní väčšieho tlaku na členské štáty, ktoré tieto miesta ešte nevytvorili, ale úprimne dúfam, že ako komisár osobne prispejete k tlaku na tieto krajiny. Myslím si, že je jednoducho škandalózne, ak po 14 mesiacoch stále existujú krajiny, ktoré toto opatrenie neprijali.
<SPEAKER ID="068" NAME="João Ferreira" AFFILIATION="GUE/NGL">
(PT) Je užitočné a potrebné pripomenúť si na tomto mieste zápasy pracovníkov proti tejto smernici v rôznych krajinách. Tieto zápasy nadobudli na európskej úrovni výrazný rozmer a viedli k zrušeniu alebo zmene a doplneniu niektorých negatívnejších aspektov prvého návrhu smernice. Táto rozprava však jasne ukazuje, že príčiny obáv a dôvody zápasu nezanikli.
<P>
Je to predovšetkým preto, že z rozsahu pôsobnosti smernice neboli jednoznačne vylúčené všetky oblasti, v ktorých štáty môžu a musia plniť svoje sociálne záväzky prostredníctvom verejných služieb. Ako dobre vieme, koncepcia verejných služieb sa narušila a k dispozícii je obmedzená predstava o nej. Prečo sa obmedzila schopnosť členských štátov zasiahnuť pri ochrane svojej jedinečnosti a ochrane svojho výrobného modelu a štruktúry podnikov? Dôvodom je to, že sloboda usadiť sa a sloboda poskytovať služby naďalej vytvárajú precedens v súvislosti so sociálnymi a pracovnými právami. Tie sa zároveň s posilňovaním tohto jednotného trhu čoraz viac oslabujú.
<P>
Skutočný prínos v súvislosti s ochranou záujmov malých a stredných podnikov by spočíval v okamžitom zastavení takzvaných úsporných plánov, ktoré ich brzdia. Dochádza k tomu v nespočetnom množstve krajín, napríklad v Portugalsku.
<SPEAKER ID="069" NAME="Evelyn Regner" AFFILIATION="S&amp;D">
(DE) Pán predsedajúci, všimnite si, že veľmi veľa poslancov Európskeho parlamentu by chcelo využiť postup "catch-the-eye", pretože táto téma je pre nás tak neuveriteľne dôležitá. Pochádzam z Rakúska, krajiny, ktorá smernicu o službách ešte nevykonáva. Dôvod súvisí s ústavným právom. Na schválenie spolkovej ústavy je nevyhnutná väčšina, ktorú nie je jednoduché získať. Chcela by som úprimne poďakovať spravodajkyni pani Gebhardtovej nielen za prejav takej dlhodobej angažovanosti v súvislosti s touto témou, ale aj za to, že sa spolu s tieňovou spravodajkyňou pokúsili zahrnúť do tejto správy zásady a praktický prístup. Medzi uvedené zásady patril dôraz na dôležitosť vylúčenia sociálnych a zdravotníckych služieb. Praktický prístup zahŕňal napríklad schopnosť nájsť hľadané informácie a získať potrebné informácie prostredníctvom internetu.
<P>
Hlavný dôvod môjho vystúpenia spočíval v snahe vyjadriť naše sklamanie z toho, že ani v súvislosti s vykonávaním smernice o službách stále nie je možné vyriešiť otázku mzdového a sociálneho dumpingu.
<SPEAKER ID="070" NAME="Sylvana Rapti" AFFILIATION="S&amp;D">
(EL) Pochádzam z Grécka, ktoré na rozdiel od Rakúska začalo uplatňovať smernicu o službách iba pred niekoľkými mesiacmi, v roku 2010, keď došlo k jej transpozícii do vnútroštátnych právnych predpisov.
<P>
Sme na to veľmi hrdí, pretože sme tento cieľ dosiahli v období, ktoré bolo pre Grécko veľmi náročné, v období krízy. Jeho splnenie je veľmi dôležité, pretože smernica o službách a najmä jednotné kontaktné miesta vedú predovšetkým k podpore malých a stredných podnikov, ktoré v európskom hospodárstve potrebujeme viac než čokoľvek iné.
<P>
Chcela by som znova zdôrazniť dve poznámky, ktoré uviedol iný grécky rečník. Pán Poupakis z Poslaneckého klubu Európskej ľudovej strany (kresťanských demokratov) uviedol, že je veľmi dôležité mať informácie a tiež odstrániť administratívnu záťaž.
<P>
Na záver chcem úprimne poďakovať Evelyne Gebhardtovej, ktorá sa od posledného volebného obdobia starala ako matka o toto dieťa, teda smernicu o službách. Formovala ju a domnievam sa, že v spolupráci s otcom, komisárom Barnierom, budú naozaj schopní vychovať smernicu ako svoje dieťa v prospech európskych občanov.
<SPEAKER ID="071" NAME="Predsedajúci">
Pani Raptiová, poskytol som vám trochu viac času, pretože pôrod vždy trvá trochu dlhšie. Dúfam, že sa dieťaťu darí.
<SPEAKER ID="072" NAME="Michel Barnier" LANGUAGE="FR">
Je pravda, že pani Gebhardtová a ja skutočne spolupracujeme, ale to neznamená, že sa vždy nevyhnutne zhodujeme. Nemám ďalšiu poznámku okrem toho, že musíme rozumne spolupracovať, pani Raptiová.
<P>
Pani Raptiová, tiež ma prekvapili vaše slová. Počas svojej poslednej návštevy v Grécku som videl, pričom opakujem obavu pána Harboura v súvislosti s potenciálom rastu, ktorý je súčasťou tejto smernice, že pri rozumnom uplatňovaní v rámci stanovených obmedzení, ale v plnej miere, určite vznikne potenciál pre ekonomiku služieb, ktorá je tak veľmi dôležitá. Poviem to znova: rast ďalších poľnohospodársko-potravinárskych a industriálnych ekonomík by mal mať rovnaký alebo väčší význam. Okrem toho táto smernica bude pri správnom využívaní predstavovať príležitosť pre otvorené ekonomiky, akou je napríklad grécka, v ktorých sú služby, najmä služby v oblasti cestovného ruchu, také dôležité.
<P>
Pánovi Schwabovi a aj pani Gebhardtovej by som chcel povedať, že správne zdôrazňujú úlohu Parlamentu pri zdokonaľovaní tejto smernice a potvrdzujú, že Parlament bude pri zabezpečovaní jej riadneho vykonávania opatrný. Ako som pánovi Harbourovi často spomínal, osobne pozorne dohliadam na jej vykonávanie.
<P>
V súčasnosti sa takmer všetky členské štáty rozhodli prijať horizontálny legislatívny akt. Pani Vergnaudová a pán Canfin zdôraznili, že Francúzsko a aj Nemecko radšej začlenili zásady smernice priamo do svojich platných odvetvových právnych predpisov. Obom rečníkom to bolo ľúto, ale sú povinní predložiť svoj názor. Tento prístup možno spochybňovať alebo kritizovať, ako ste to urobili vy, pani Vergnaudová, ale sme presvedčení, že v európskom kontexte je jasne stanovený a platný.
<P>
Chcel by som tiež zdôrazniť pani Chiusmenovovej (Hyusmenovej), že vnútroštátne horizontálne transpozičné právne predpisy už prijalo 23 členských štátov. Pán Kelly spomínal, že Írsko bola úplne posledná krajina, ktorá ich prijala. V dvoch ďalších členských štátoch, pani Regnerová spomínala Rakúsko a Luxembursko, v súčasnosti skúmajú tieto právne predpisy národné parlamenty.
<P>
Pani in 't Veldovej by som rád zdôraznil, že konanie o porušení práva je stále otvorené v súvislosti so siedmimi členskými štátmi, ktoré neinformovali o svojich transpozičných opatreniach. Dámy a páni, ako teda môžete vidieť, prevláda duch súladu a iniciatívy. Ako som predtým uviedol, členské štáty osobne navštevujem. Pán Løkkegaard spomínal moje návštevy najmä v súvislosti s týmito otázkami. Uvidíte však, že v prípade potreby dokážeme postupovať ešte neústupnejšie tým, že na zabezpečenie riadneho vykonávania tejto smernice začneme konanie o porušení práva.
<P>
Pani Auconiová, pani Handzliková, pani Sehnalová, pani Gebhardtová a pán Harbour upozornili na dôležitosť viacjazyčných jednotných kontaktných miest. Súhlasíme s týmto názorom na dôležitosť viacjazyčných služieb. Tieto služby sú tiež veľmi interoperabilné, elektronické a dostupné prostredníctvom vynikajúceho nástroja, akým je internet. Spomínali to pani Comiová a pani Roithová a rovnako len pred chvíľou aj pani Herczogová, keď hovorila o týchto jednotných kontaktných miestach.
<P>
Pani Handzlikovej by som chcel tiež zdôrazniť, že Komisia spolupracuje s členskými štátmi na výmene najlepších postupov v súvislosti s otázkami, akými sú otázka informačného systému o vnútornom trhu (IMI) a siete na riešenie problémov na vnútornom trhu (SOLVIT). Máme skupinu odborníkov, ktorá má za úlohu zjednodušovať túto vzájomnú výmenu najlepších postupov. Začali sme pracovať na štúdii na zistenie priebehu postupov a na konci roka 2011 usporiadame konferenciu o praktickom fungovaní jednotných kontaktných miest, a to v rovnakom duchu ako Fórum jednotného trhu, ktoré by som rád usporiadal. Bol to návrh pani von Thunovej und Hohensteinovej a pána Harboura. Pôjde o výročné Fórum jednotného trhu, ktoré nám umožní prijať ľudskejší a praktickejší prístup s väčším zapojením občanov a zameraný viac na tento trh v súvislosti s podnikmi a profesionálnymi organizáciami alebo odborovými zväzmi.
<P>
Pán Løkkegaard a pani Gállová-Pelczová, ktorí nám pripomenuli záväzok maďarského predsedníctva, spomínali postup vzájomného hodnotenia. Je to ďalšia nová metóda, ktorá, ak bude úspešná, bude, dúfam, užitočná pre ďalšie európske dokumenty. Pozorne sledujem tento konštruktívny postup vzájomného hodnotenia pred jeho uplatňovaním v súvislosti s inými legislatívnymi nástrojmi. Ide o moderný nástroj, ktorý pozostáva z hodnotenia jednotlivých prípadov.
<P>
Pán Harbour spomínal testy výkonnosti, ktoré sme začali. Prečo sme začali s týmito kontrolami výkonnosti každej služby s cieľom zistiť pozitívne alebo negatívne interakcie medzi niektorými európskymi dokumentmi? Pretože si uvedomujeme, že na správne uplatňovanie smernice o službách musíme zohľadniť iné texty. Uvediem príklad architekta so sídlom v Belgicku, ktorý má klientov v Holandsku a ktorý v závislosti od situácie môže podliehať smernici o službách, smernici o uznávaní odborných kvalifikácií, smernici o elektronickom obchode, smerniciam o ochrane spotrebiteľa a aj iným nástrojom. Z uvedeného dôvodu musíme zaručiť, aby boli tieto jednotlivé európske texty dostatočne vzájomne zosúladené. A práve to chceme dosiahnuť prostredníctvom kontrol výkonnosti.
<P>
Pán predsedajúci, na záver by som chcel uviesť poznámku výrazne politického charakteru, ktorá je dôležitá aj pre mňa, dámy a páni, a ktorú ako prvá uviedla pani Gebhardtová. Táto smernica sa musí uplatňovať na účely, na ktoré je určená. Nesmie sa uplatňovať v iných oblastiach. V súvislosti so snahou niektorých členských štátov využívať túto smernicu na iné účely než tie, na ktoré je určená, budem preto taký ostražitý ako vy. Ide najmä o otázky, ktoré sa môžu týkať služieb všeobecného hospodárskeho záujmu. O tomto bode hovorila pani Auconiová, pani Svenssonová a pred chvíľou pani Bizzottová.
<P>
Pánovi Canfinovi, ktorý mi položil otázku, by som chcel pripomenúť, že Komisia si plní svoj záväzok prostredníctvom práce na texte, ktorý objasní oznámenie o verejných službách a službách všeobecného hospodárskeho záujmu. Môj kolega komisár Almunia, ktorý je zodpovedný za hospodársku súťaž, pracuje v tejto súvislosti na aktualizácii balíka pána Montiho a pani Kroesovej. Budete tak mať dva nástroje v podobe oznámení, ktoré by mali objasniť záležitosti a predísť nejednoznačnostiam a niekedy sporom alebo nedorozumeniam.
<P>
Oznámenie o službách všeobecného hospodárskeho záujmu alebo verejných službách bude vypracované niekedy v priebehu tohto roku. Tiež by som chcel povedať pánovi Geierovi, že smernica o službách by nemala ovplyvniť práva pracovníkov, pretože sa tejto otázky netýka. Skutočne sa netýka otázky práv alebo otázky vysielania pracovníkov.
<P>
Napokon by som chcel pánovi Le Hyaricovi, ktorého kritické poznámky som si pred chvíľou pozorne vypočul, povedať, že smernica o službách sa netýka oblasti dopravy ani zdravotnej starostlivosti. V tejto smernici sa neuvádza, že verejné služby musia byť akýmkoľvek spôsobom privatizované. Túto aj ďalšie otázky budem mimoriadne pozorne sledovať v rámci oznámenia, ktoré pripravujeme v súvislosti so službami všeobecného záujmu.
<P>
Inými slovami, dámy a páni, viem, že táto smernica podnietila rozpravu. Chcem vám pripomenúť, že bola výrazne zdokonalená, že v súčasnosti je pomerne jasná a že ju môžeme využiť na vytváranie pracovných miest a dosiahnutie rastu, na ktoré občania čakajú. Chcem, aby sme boli nároční, a vy na to máte právo. Chcel by som však aj to, aby sme boli v súvislosti s touto smernicou objektívni a vytvorili tento jednotný trh so službami spoločne, v duchu partnerstva a s využívaním metód partnerstva. V každom prípade som v najbližších štyroch rokoch odhodlaný dosiahnuť uvedené ciele, ako som vám sľúbil, aby som umožnil využitie celého potenciálu tejto smernice.
<SPEAKER ID="073" NAME="Evelyne Gebhardt" LANGUAGE="DE">
Táto rozprava bola veľmi zaujímavá a poučná. Musím však uviesť jednu poznámku, ktorá sa týka toho, že niektorí ľudia naďalej spomínajú starý návrh pána Bolkesteina, ktorý v skutočnosti umožnil liberalizáciu a dereguláciu. Robia tak aj napriek tomu, že naozaj ide o minulosť a že smernica o službách sa vo svojej súčasnej podobe týka toho, aby ľudia mohli využívať svoju kvalifikáciu na ponuku služieb v celej Európskej únii. To je zámerom smernice o službách a je dôležité to neustále opakovať. Chcela by som to ešte raz zdôrazniť. O tejto zmene sme pomerne jasne informovali.
<P>
Okrem toho by som vám všetkým tiež rada pripomenula, že smernica o službách jednoznačne obsahuje sociálnu doložku. V článku 1 sme totiž zahrnuli doložku, na základe ktorej nie je možné uplatňovaním smernice o službách ohroziť pracovné a sociálne právo členských štátov. Preto, keby k niečomu podobnému v niektorom členskom štáte malo dôjsť, už som to uviedla na začiatku, znamenalo by to nesprávne vykonávanie smernice o službách. Ak chcete hovoriť o prípade Rüffert a iných prípadoch, netýkajú sa smernice o službách. Tieto prípady súvisia so smernicou o vysielaní pracovníkov a jej vykonávaním a so smernicami o verejnom obstarávaní. Nechyťte sa, prosím, do pasce a neporovnávajte jablká a hrušky. Kým z jabĺk a hrušiek je pravdepodobne možné uvariť chutný kompót, tento prístup je v politike úplne nesprávny. Musíme preto naozaj veľmi dôsledne monitorovať to, čo sa deje.
<P>
Opakujem svoju výzvu na zaručenie správnej transpozície smernice o službách v členských štátoch a toho, aby sa nevyužívala na oslabenie práv alebo dereguláciu. To nie je jej účelom.
<P>
Samozrejme, našou pomerne jasnou požiadavkou je aj naďalej to, že my v Európskom parlamente v každom prípade potrebujeme právny rámec na ochranu služieb všeobecného hospodárskeho záujmu. Som veľmi zvedavá, ako v tejto súvislosti zareaguje Komisia.
<SPEAKER ID="074" NAME="Predsedajúci">
Rozprava sa skončila.
<P>
Hlasovanie sa uskutoční zajtra v utorok 15. februára napoludnie.
<P>
Písomné vyhlásenia (článok 149)
<SPEAKER ID="074" NAME="Raffaele Baldassarre" LANGUAGE="IT">
Trh so službami predstavuje dve tretiny hrubého domáceho produktu a dve tretiny pracovných miest v Európskej únii, ale aj napriek tomu iba pätinu celkového obchodu v rámci EÚ. Aj napriek tomu môžem iba súhlasiť s prioritami, ktoré pani spravodajkyňa vymenovala, najmä pokiaľ ide o vytvorenie jednotných kontaktných miest a posilnenie administratívnej spolupráce. V súčasnosti existuje prvá generácia jednotných kontaktných miest v 22 členských štátoch. Zdalo by sa, že nám poskytli určité pohodlie, keby vykonávanie postupov elektronickými prostriedkami nebolo možné iba v 14 z nich. Naopak, je nevyhnutné, aby sa tieto jednotné kontaktné miesta stali neoddeliteľnou súčasťou širšej elektronickej verejnej správy v EÚ a sprístupnili ponuku v rôznych jazykoch. Na záver chcem uviesť, že je nevyhnutné posilniť administratívnu spoluprácu, aby celý tento systém založený na komunikácii mohol účinne fungovať. Informačný systém o vnútornom trhu (IMI) sa už stal mimoriadne dôležitým nástrojom. Podporuje prácu administrátorov, umožňuje koordináciu rôznych administratívnych metód a dopĺňa nedostačujúce informácie. Napriek tomu bude v budúcnosti potrebné monitorovanie na zabezpečenie toho, aby sa tento systém nielen využíval, ale predovšetkým správne uplatňoval.
