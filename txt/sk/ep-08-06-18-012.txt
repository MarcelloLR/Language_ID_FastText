<CHAPTER ID="012">
Kríza v sektore rybolovu ako dôsledok zvyšovania cien nafty (rozprava) 
<SPEAKER ID="271" NAME="Predsedajúca">
Ďalším bodom je rozprava o:
<P>
otázke na ústne zodpovedanie, ktorú položil Philippe Morillon v mene Výboru pre rybné hospodárstvo pre Radu o kríze v sektore rybolovu ako dôsledku zvyšovania cien nafty - B6-0162/2008),
<P>
a otázke na ústne zodpovedanie, ktorú položil Philippe Morillon v mene Výboru pre rybné hospodárstvo pre Komisiu o kríze v sektore rybolovu ako dôsledku zvyšovania cien nafty - B6-0163/2008),
<SPEAKER ID="272" NAME="Philippe Morillon">
autor. - (FR) Vážená pani predsedajúca, počkám, kým si pán komisár Borg sadne na svoje miesto. Podnetom na túto otázku na ústne zodpovedanie bola jednohladná požiadavka skupín, ktoré zasadajú vo výbore, ktorému mám česť predsedať. Som rád, že nasleduje po tejto úžasnej rozprave, v ktorej sme sa venovali niekoľkým všeobecným otázkam.
<P>
Vážená pani predsedajúca, pán úradujúci predseda Rady, pán komisár, môj otec sa narodil pred viac než storočím v dedinke pri Saint-Malo, ktorú som v čase svojej mladosti poznal ako miesto plné života, ktoré záviselo najmä od poľnohospodárstva a rybolovu. V súčasnosti táto dedinka zomiera na rakovinu spôsobenú šírením smrteľných buniek - letných domov, a rastúci nedostatok všetkých činností, ktoré jej umožňovali žiť dlhšie než iba šesť letných týždňov.
<P>
Nie je to ojedinelý jav, môžeme ho pozorovať takmer pozdĺž celého pobrežia Európy a v dôsledku tejto situácie, pán komisár Borg, ktorému vzdávam hold, musel predložiť návrh integrovanej námornej politiky, ktorá by nám mala umožniť obnovu, zachovanie a vzkriesenie spoločenstiev žijúcich v pobrežných oblastiach Európy. Ak toto rozhodnutie znamenalo premenu GR FISH na GR MARE, nemusí to znamenať, že Európska únia je odhodlaná ukončiť využívanie tých zdrojov, ktoré naši rybári musia ďalej využívať v moriach a oceánoch.
<P>
Prečo má Európska únia iba dve spoločné politiky, konkrétne spoločnú poľnohospodársku politiku a spoločnú politiku rybného hospodárstva? Keď sa nad tým človek zamyslí, odpoveď je jednoduchá: preto, aby umožnila nášmu kontinentu pokračovať v získavaní dostatočného množstva potravy obrábaním pôdy a rybolovom. Z toho dôvodu by dôsledok obrovského zvýšenia cien ropy mohol v týchto odvetviach vyvolať katastrofické dôsledky. Týka sa to samozrejme najmä odvetvia rybolovu. Toto povolanie, vážne oslabené obmedzenými zdrojmi, je v súčasnosti na pokraji zániku, čo vysvetľuje, hoci neospravedlňuje, násilné prejavy zúfalstva, ku ktorým sa niektorí z jeho radov uchýlili a ktoré na niektorých miestach pokračujú.
<P>
Preto som rád, pán komisár, že váš výkonný výbor v súčasnosti navrhol niekoľko opatrení s cieľom okamžite pomôcť najviac ohrozeným priemyselným odvetviam vrátane toho, že na základe uvedených opatrení budú členské štáty oprávnené poskytnúť osobitnú dočasnú výnimku z pravidiel zavedených v súvislosti s implementáciou Európskeho fondu pre rybné hospodárstvo v súlade s postupmi, o ktorých musíme rokovať, pán úradujúci predseda Rady, na nasledujúcom zasadnutí rady ministrov poľnohospodárstva a rybného hospodárstva 24. júna na v Luxemburgu.
<P>
Nezabúdajme na skutočnosť, že Európska únia, a naša planéta vo všeobecnosti, musí byť schopná naďalej využívať moria a oceány s cieľom získavať zdroje potravy, ktoré potrebuje. Nemá význam zachovávať a chrániť ryby, ak ich už nebude mať kto loviť. Podľa môjho názoru je táto zrejmá skutočnosť dôvodom podrobných návrhov, ktoré nebudú mať len krátkodobé, ale strednodobé a aj dlhodobé účinky. Návrhy, na ktorých v súčasnosti spoločne pracujeme vo Výbore pre rybné hospodárstvo, pán komisár, pre vás podrobnejšie spracujú ostatní moji kolegovia v návrhu uznesenia, o ktorom sa bude zajtra hlasovať.
<SPEAKER ID="274" NAME="Janez Lenarčič">
úradujúci predseda Rady. - (SL) Najprv by som rád poďakoval váženému poslancovi Európskeho parlamentu, pánovi Morillonovi, za jeho otázku v mene Výboru pre rybné hospodárstvo. Dovoľte mi hneď v úvode zdôrazniť, že slovinské predsedníctvo si uvedomuje závažnosť problému týkajúceho sa rastu cien pohonných hmôt a jeho negatívneho dosahu na odvetvie rybolovu v EÚ.
<P>
Môžem vás oboznámiť s tým, že predseda Rady pre poľnohospodárstvo a rybné hospodárstvo, minister Iztok Jarc, sa včera stretol s niektorými kolegami ministrami v Benátkach, aby rokovali o tejto otázke. Rokovali a pripravili spolu niektoré návrhy na zlepšenie súčasných ťažkostí v odvetví rybolovu EÚ. O týchto návrhoch sa bude rokovať v nasledujúcich dňoch. Rád by som však pripomenul, že táto situácia sa netýka len odvetvia rybolovu. Vysoké ceny pohonných hmôt sú nepriaznivé všeobecne pre všetky odvetvia vrátane poľnohospodárstva, dopravy a výrobného priemyslu.
<P>
Kríza vyvolala vážnu situáciu vo všetkých odvetviach. Z toho dôvodu je to otázka horizontálneho charakteru, ktorá zahŕňa prvky súvisiace s politikou hospodárskej súťaže, štátnou pomocou a fiškálnymi opatreniami. Závažnosť tohto problému a jeho negatívny vplyv na odvetvie rybného hospodárstva EÚ podnietilo slovinské predsedníctvo, aby zahrnulo tento problém do programu Rady pre poľnohospodárstvo a rybné hospodárstvo, ktorá zasadne začiatkom budúceho týždňa, ako to uviedol pán Morillon.
<P>
Stretnutie rady bude príležitosťou, aby ministri predložili svoje stanoviská k súčasnej situácii a vymenili si názory na najvhodnejšie riešenia s pánom komisárom Borgom. Predsedníctvo sa navyše rozhodlo zmeniť tému neoficiálneho stretnutia vedúcich osobností v sektore rybolovu, ktoré sa má uskutočniť koncom tohto mesiaca v Slovinsku, aby aj oni mohli rokovať o tejto pálčivej otázke. Všetky uvedené kroky uskutočňujeme po tom, čo sa Rada nedávno na početných zasadnutiach svojich jednotlivých útvarov venovala otázke rastúcich cien energie, o ktorej sme rokovali v rámci predchádzajúceho bodu programu.
<P>
Dovoľte mi podrobnejšie vysvetliť závery Rady Ecofin. Pokiaľ ide o ceny ropy, Rada vyjadrila znepokojenie nad neustálym rastom jej cien a rokovala o spôsoboch riešenia súvisiacich sociálnych a hospodárskych dôsledkov. Zdôraznila nevyhnutnosť podpory energetickej účinnosti a alternatívnych zdrojov energie, zvýšenia transparentnosti na trhoch s ropou, podpory hospodárskej súťaže na trhoch s energiami a zlepšenia dialógu s krajinami produkujúcimi ropu.
<P>
Na tom istom stretnutí Rada tiež povzbudila Komisiu, aby ďalej skúmala trhy s komoditami a zvážila reakcie vo forme politiky zamerané na obmedzenie nestability cien. Ako už predsedníctvo zdôraznilo v rámci dnešnej rannej rozpravy, o tejto otázke sa bude rokovať aj na stretnutí Európskej rady, ktoré začína zajtra.
<SPEAKER ID="275" NAME="Joe Borg">
člen Komisie. - Vážený pán predsedajúci, rád by som poďakoval predsedovi Výboru pre rybné hospodárstvo, pánovi Morillonovi, za jeho otázku, ktorá mi dáva príležitosť venovať sa palivovej kríze.
<P>
Rád by som hneď v úvode povedal, že mám radosť z veľmi dobrých vzťahov medzi Komisiou a Výborom pre rybné hospodárstvo Európskeho parlamentu, ktorých úroveň sa neustále zvyšuje.
<P>
Aby som sa vrátil k našej otázke, uvedomujem si ťažkosti v odvetví rybolovu v dôsledku prudkého rastu cien palív. Tento rast vyvoláva krízu, ktorá má štrukturálny a dlhotrvajúci charakter a ktorá naberá v súvislosti s odvetvím rybného hospodárstva veľmi osobitý, povedal by som až jedinečný rozmer. Dovoľte mi toto tvrdenie zdôvodniť.
<P>
Flotila EÚ trpela mnoho rokov v bludnom kruhu prebytočnej kapacity, nadmerného rybolovu a klesajúcej ziskovosti. Rybári zároveň neboli schopní ťažiť zo znížených dodávok a rastúcich maloobchodných cien výrobkov z rýb. V dôsledku toho manévrovací priestor vo viacerých častiach flotily veľmi malý,, a teda odvetvie je v porovnaní s ostatnými odvetviami zraniteľnejšie voči prudkému nárastu nákladov, ako to vidíme v prípade ceny ropy.
<P>
Komisia si uvedomuje potrebu koordinovaných opatrení na úrovni EÚ s cieľom vyhnúť sa vážnej kríze priemyselného odvetvia a zabezpečiť, aby tento problém nebol iba odsunutý, ale naozaj priamo riešený. Neznamená to len poskytnúť možnosť uvoľnenia núdzového stavu, ale tiež zaviazať sa ku konečnému riešeniu otázky nadbytočnej kapacity, ktorá oslabuje všetky naše snahy o návrat priemyselného odvetvia na trvalo udržateľnú a ziskovú úroveň.
<P>
Z týchto dôvodov, ako to zdôraznil pán Morillon, kolégium včera v zásade schválilo obsah balíka mimoriadnych opatrení s cieľom riešiť okamžité sociálne a hospodárske ťažkosti spôsobené prudkým rastom ceny ropy a zároveň riešiť základné štrukturálne problémy európskej flotily. Som presvedčený, že je dôležité zamerať sa na flotily, ktoré sú najviac závislé od paliva, a sú teda najviac zasiahnuté súčasnou nadbytočnou kapacitou.
<P>
Navrhujeme preto, aby členské štáty mohli vytvoriť schémy na prispôsobenie flotily (FAS), v rámci ktorých budú zrušené obmedzenia prístupu k prémiám za trvalé vyradenie, to znamená zošrotovanie plavidiel. Ďalšia pomoc pre dočasné vyradenie by bola dostupná v prípade plavidiel v rámci tejto schémy na prispôsobenie flotily a pomoc na čiastočné vyradenie z prevádzky by bola poskytnutá tým prevádzkovateľom, ktorí nahradia staré plavidlá menšími, energeticky účinnejšími plavidlami. Boli by tiež prijaté ustanovenia s cieľom umožniť dočasné zníženie príspevkov za zamestnanca do systému sociálneho zabezpečenia.
<P>
Aby som bol konkrétnejší, pomoc pre dočasné vyradenie z prevádzky by bola dostupná pre všetky plavidlá až na tri mesiace do konca roka 2008 pod podmienkou, že príslušné plavidlá budú zahrnuté do plánu reštrukturalizácie. Táto pomoc bude prispôsobená cieľu zabezpečiť, aby viedla vo všetkých možných prípadoch k podpore obnovy zásob a/alebo trhových podmienok.
<P>
Na základe ďalších ekonomických analýz sa bude tiež uvažovať nad možnými úpravami režimu de minimis v odvetví rybolovu tak, aby sa horná hranica vo výške 30 000 EUR na tri roky vzťahovala na plavidlo, nie na spoločnosť, aj keď celková horná hranica pre spoločnosť by bola stanovená vo výške 100 000 EUR.
<P>
Predpokladáme prijatie niekoľkých osobitných iniciatív s cieľom podporiť hodnotu rýb na prvom mieste predaja a Komisia plánuje vyčleniť dodatočných 20 až 25 miliónov EUR z rozpočtu spoločnej politiky rybného hospodárstva s cieľom financovať ad hoc projekty v tejto oblasti k finančným zdrojom dostupným v rámci Európskeho fondu pre rybné hospodárstvo. Plánujú sa ďalšie opatrenia s cieľom podporiť posun k energeticky úsporným technológiám, stlmiť sociálno-ekonomický dôsledok krízy a zjednodušiť preprogramovanie a rozdeľovanie finančných zdrojov Európskeho fondu pre rybné hospodárstvo.
<P>
Uvedené opatrenia budú pozostávať z výnimiek z pravidiel Európskeho fondu pre rybné hospodárstvo tak, aby bolo možné podporiť rýchlejšie prispôsobenie flotily EÚ súčasnej situácii a zabezpečiť dočasné uvoľnenie počas prechodnej fázy.
<P>
Tento balík predložím Rade ministrov rybného hospodárstva 24. júna v Luxemburgu s cieľom prijať oficiálny návrh k tejto otázke už v júli. Vzhľadom na mimoriadnu situáciu, ktorej čelí odvetvie rybolovu som presvedčený, že sa môžem spoľahnúť na podporu Rady a Parlamentu, aby sme mohli prijať uvedené opatrenia čo najskôr.
<SPEAKER ID="276" NAME="Carmen Fraga Estévez">
v mene skupiny PPE-DE. - (ES) Vážený pán predsedajúci, Skupina Európskej ľudovej strany začala túto rozpravu v presvedčení, že naša inštitúcia už ďalej nemohla prejavovať vlažný postoj v súvislosti so závažnosťou krízy.
<P>
Domnievam sa, že sme postupovali správne vzhľadom na to, že Komisia až včera a prvýkrát oznámila rad opatrení, o ktoré tento Parlament žiada roky. Niektoré z nich sú identické s opatreniami obsiahnutými v spoločnom návrhu uznesenia.
<P>
Ako je to uvedené v uznesení, cena paliva pre rybárov sa za posledných päť rokov zvýšila o viac než 300 %, od januára o viac než 38 %, zatiaľ čo ceny zostávajú nezmenené 20 rokov, a v niektorých prípadoch sa znížili až o 25 % v dôsledku obrovského nástupu dovozu, pričom ide často o výrobky, ktoré pochádzajú z nezákonného rybolovu.
<P>
Moja skupina zdôrazňovala, že neexistuje odvetvie, ktoré môže prežiť v týchto podmienkach, a z toho dôvodu si želala uskutočniť toto dnešné stretnutie, na ktorom by sa zúčastnili všetky strany vrátane Rady a Komisie s cieľom zistiť viac informácií o uvedenej otázke a rokovať o balíku opatrení.
<P>
Máme osobitnú radosť z toho, že opatrenia konečne zahŕňajú zvýšenie pomoci de minimis na úroveň 100 000 EUR, hoci by sme uprednostnili prideľovanie tejto pomoci na plavidlo, nie na spoločnosť, tak, ako požadoval tento Parlament a ako je stanovené v spoločnom uznesení.
<P>
V plnej miere podporujeme zníženie sociálnych nákladov a oznámenie vyššej flexibility Európskeho fondu pre rybné hospodárstvo (EFF) tak, aby sa všetci, ktorí si to želajú, mohli rozhodnúť pre reštrukturalizáciu svojich spoločností, výmenu svojich motorov za účinnejšie alebo, ako ste naznačili, dostať dodatočnú pomoc na dočasné vyradenie.
<P>
Aj napriek tomu sme však presvedčení, pán komisár, že existuje ďalší súbor opatrení, ktoré boli rovnako dôrazné a mali by byť rozpracované tak podrobne, ako opatrenia zamerané na reštrukturalizáciu odvetvia. Mám na mysli trhové opatrenia, akým je reforma spoločnej organizácie trhu, ktorá umožňuje rybárom zohrávať dôležitejšiu úlohu pri procese stanovenia cien, ďalej konkrétnejšie opatrenia týkajúce sa označovania výrobkov a okrem toho opatrenia, ktoré jasne dokazujú odhodlanie Rady a Komisie bojovať proti nezákonnému rybolovu.
<P>
Preto vítame niektoré opatrenia, ktoré sú krokom správnym smerom, ale pýtame sa, či sme nemohli odvetvie zachrániť pred touto kritickou situáciou oveľa rýchlejšou reakciou.
<SPEAKER ID="277" NAME="Rosa Miguélez Ramos">
v mene skupiny PSE. - (ES) Vážený pán predsedajúci, mám tiež radosť z opatrení, ktoré oznámila Komisia a vítam ich. Ukazuje sa, že v niektorých prípadoch sú dokonca dôraznejšie než opatrenia, ktoré vo svojom návrhu uznesenia požadoval Parlament. Skutočnosť, že sa nám podarilo vytvoriť priestor pre rozpravu o tejto otázke počas dnešnej veľmi rušnej parlamentnej schôdze naznačuje dôležitosť, ktorú Parlament prisudzuje tejto záležitosti.
<P>
Som presvedčená, že v tomto nepokojnom období by Európania mali riešiť túto krízu pomocou účinného a nestranného mechanizmu, ktorý by mohol nadobudnúť formu veľmi žiadaného zvýšenia flexibility Európskeho fondu pre rybné hospodárstvo (EFF), a tá by nám umožnila prijímať opatrenia na úrovni Spoločenstva.
<P>
Riešenia na vnútroštátnej úrovni, aké navrhujú niektoré členské štáty, by viedli iba k nerovnováhe.
<P>
Sme presvedčení, pán komisár, že na stretnutí Rady ministrov v pondelok bude Komisia schopná ešte dôkladnejšie ozrejmiť uvedené otázky a dosiahnuť dohodu s Radou ministrov o možnosti využitia Európskeho fondu pre rybné hospodárstvo s cieľom pomôcť tým častiam flotily, ktoré boli najviac zasiahnuté.
<P>
Zdá sa tiež, že je naliehavé raz a navždy preskúmať mechanizmus určovania cien.
<SPEAKER ID="278" NAME="Elspeth Attwooll">
v mene skupiny ALDE. - Vážený pán predsedajúci, musíme zdôrazniť skutočnosť, že veľmi veľká časť skupina našich rybárov riadi malé podniky. Na rybolov majú obmedzené právo. Aby uplatňovali toto právo, musia investovať do lodí, náradia na rybolov a bezpečnostného vybavenia. Toto môže zahŕňať splatenie dôležitých pôžičiek. Okrem toho musia platiť za povolenia a v niektorých prípadoch aj za kvóty. Znášajú potom značne vysoké prevádzkové náklady, ako sú náklady na pracovnú silu, opravy a samozrejme na palivo.
<P>
Pravidlá týkajúce sa kvót a dní na mori ich môžu prinútiť cestovať na veľké vzdialenosti, aby získali úlovok, teda tovar na predaj. Najmä v zlom počasí sa im to nemusí podariť. Ak majú šťastie, stále nemajú kontrolu nad cenou chytených rýb. Vo väčšine prípadov sú závislí od ceny stanovenej na aukcii. Nemajú teda prostriedky na získanie kompenzácie rastúcich nákladov.
<P>
V uznesení sú stanovené rôzne praktické spôsoby pomoci. Pomoc môže byť poskytnutá prostredníctvom pravidla de minimis a jeho revízie smerom nahor. Naliehavo žiadam všetky členské štáty, aby využili možnosti, ktoré pravidlo umožňuje a zachovali tak rovnaké podmienky pre všetkých.
<P>
Je tiež naliehavé uskutočniť kroky smerom k obmedzeniu nezákonného, neohláseného a neregulovaného rybolovu, nielen s cieľom udržať cenu rýb chytených zákonným spôsobom, ale aj pre zachovanie populácie rýb. Rovnako je potrebné zvýšiť požiadavky na označovanie výrobkov. Ostatné navrhované opatrenia vrátane reštrukturalizácie smerom k energetickej účinnosti a alternatívnym zdrojom energie, tiež slúžia životnému prostrediu. Ich prijatím môžeme pomôcť našim ťažko skúšaným rybárom a rovnako našej ohrozenej planéte.
<SPEAKER ID="279" NAME="Marie-Hélène Aubert">
v mene skupiny Verts/ALE. - (FR) Vážený pán predsedajúci, pán komisár, ako ste už uviedli, táto štrukturálna kríza je rozsiahla a pretrvávajúca. Vyžaduje si preto riešenia, ktoré budú tiež trvalé nielen v priemysle rybného hospodárstva, ale vo všetkých dotknutých odvetviach.
<P>
Musíme tiež povedať, že súčasná kríza je priamym dôsledkom rokov, počas ktorých sme zatvárali oči nad závislosťou odvetvia rybolovu od paliva, navyše od lacného paliva, a nad neuváženými pretekmi istého druhu zbrojenia s ešte silnejšími plavidlami, ktoré môžu doplávaťˇ stále ďalej a priniesť ešte väčšie množstvá rýb. Aj toto sú niektoré z otázok, ktorými sa musíme zaoberať.
<P>
Problém drahých pohonných hmôt je neoddeliteľný od všetkých ostatných otázok, ktoré sa týkajú odvetvia rybolovu - otázky riadenia zásob rýb, cenových politík, svetového obchodu, kontroly nezákonného rybolovu. Je zložité zaoberať sa touto otázkou samostatne.
<P>
Dotácie a pomoc, ktoré navrhuje Komisia, a ktoré sa ukazujú ako správne riešenie, budú prijateľné len vtedy, najmä čo sa týka verejnosti, ak budú závisieť od dôkladnej zmeny smerovania politík a postupov v oblasti rybolovu. Pokiaľ ide o nás, je nám ľúto, že v spoločnom kompromisnom uznesení nie sú v skutočnosti ustanovené podmienky pomoci a dotácií, ktoré môžu byť poskytnuté na túto zmenu smerovania a na záväzok ukončiť nadmernú kapacitu flotily a posunúť sa smerom k lepšiemu riadeniu zásob rýb a kvalitnejšej ochrane morských ekosystémov. Navyše, toto je základná podmienka, od ktorej závisí hospodárska a sociálna životaschopnosť odvetvia rybolovu. Na záver, boli by sme radi, keby členské štáty prevzali plnú zodpovednosť a ukončili demagogické postupy sľubovania peňazí, ktoré nemajú, bez navrhnutia akýchkoľvek trvalo udržateľných politík pre odvetvie rybolovu.
<SPEAKER ID="280" NAME="Pedro Guerreiro" LANGUAGE="PT">
Táto rozprava sa uskutočňuje, pretože rybári vrátane portugalských, sa zmobilizovali s cieľom vyžadovať opatrenia, navrhnuté pred niekoľkými rokmi v rámci reakcie na rastúce ceny paliva, benzínu aj nafty, a na sociálno-ekonomickú krízu odvetvia vzhľadom na vlažný postoj konkrétne zo strany Európskej únie.
<P>
Naša skupina predložila svoj vlastný návrh uznesenia, v ktorom sme stanovili svoje návrhy, niektoré z nich už prijal Európsky parlament, a ako reakciu na potreby odvetvia predložili nové opatrenia.
<P>
Na základe týchto opatrení by bolo možné poskytnúť podporu plavidlám poháňaným benzínom, podobne ako je tomu v prípade plavidiel na naftu, konkrétne ide o sumu 40 centov na liter, ďalej by bolo možné zlepšiť ceny na prvom mieste predaja bez odrazenia sa na cenách pre konečného spotrebiteľa, zabezpečiť, aby výrobné náklady boli jednou z premenných zohľadnených pri stanovení orientačných cien a zabezpečiť slušný príjem pre posádky.
<P>
V rámci reakcie na rastúcu cenu paliva a proces vytvárania ceny za ryby na prvom mieste predaja je potrebné prijať rozhodnutia. Toto sú dva ústredné faktory zhoršujúcej sa krízy v odvetví.
<SPEAKER ID="281" NAME="Jeffrey Titford">
v mene skupiny IND/DEM. - Vážený pán predsedajúci, masívne zvyšovanie cien pohonných hmôt, o ktorom dnes rokujeme, môže byť rovnako poslednou kvapkou pre mnoho britských rybárov. Už sú unavení z nekonečných nariadení a obmedzení kvót, ktoré chŕli táto inštitúcia a ktoré tlačia ich priemysel na kolená.
<P>
V súčasnosti sú v zlej pozícii, keďže nemôžu vyplávať a uloviť skromné množstvá rýb, ktoré ešte majú povolené. Z dôvodu nákladov na palivo je táto činnosť nezisková ešte prv, než s ňou začnú. Britská vláda si ich mnoho rokov nevšímala a koná tak opäť v súvislosti s dotáciami na palivo, ktoré by im pomohli prežiť súčasnú krízu.
<P>
Niektorí rybári v mojej oblasti boli nútení vyhľadať právnu pomoc z dôvodu preskúmania situácie, pretože v súlade so spoločnou politikou rybného hospodárstva im má byť zabezpečené živobytie z vykonávania rybolovu.
<P>
Nezávislá strana Spojeného kráľovstva je presvedčená, že spoločná politika rybného hospodárstva je úplná katastrofa, z ktorej by sa Británia mala stiahnuť, aby znovu získala kontrolu nad svojimi vlastnými vodami pokiaľ ešte má nejakých rybárov.
<SPEAKER ID="282" NAME="Struan Stevenson" AFFILIATION="PPE-DE">
Vážený pán predsedajúci, som veľmi rád, že pán komisár sa dnes venoval oveľa väčšej kríze v tomto odvetví, ktorá pozostáva z prudkého zvýšenia nákladov na naftu. Ako práve uviedol pán Titford, a v tomto prípade s ním súhlasím, hoci s ním súhlasím zriedka, v niektorých krajinách zaoberajúcich sa rybným hospodárstvom obrovské náklady na palivo nasledovali bezprostredne po znižujúcich sa kvótach a klesajúcich cenách rýb. Situácia je natoľko zlá, že niektoré posádky v Spojenom kráľovstve zarábajú v súčasnosti menej než 100 GBP týždenne, a to núti stovky z nich opustiť toto priemyselné odvetvie presne v čase, kedy v ňom potrebujeme viac mladých nováčikov. Mnoho plavidiel, ako všetci v tomto Parlamente dobre vieme,, nemôže už viac vyplávať na more. Sú stratové každou cestou na more. Nahnevaní rybári blokujú prístavy, štrajkujúci vodiči nákladných áut odmietajú prepravovať náklad. To znamená, že trhy s rybami sú v najproduktívnejšom období roka úplne narušené.
<P>
Som však veľmi nadšený ustanoveniami a návrhmi, s ktorým nás pán komisár Borg oboznámil dnes popoludní. Členské štáty, ktoré predkladajú návrhy schém na prispôsobenie flotily, alebo návrhy úplnej reštrukturalizácie svojho odvetvia rybolovu môžu dostať pomoc z Európskeho fondu pre rybné hospodárstvo. Táto pomoc bude prebiehať dlhý čas s cieľom zmierniť naliehavú krízu, ktorá v súčasnosti zasiahla odvetvie.
<P>
Je mi veľmi ľúto, že britská vláda odmieta túto pomoc prijať a odmieta žiadať o túto spolufinancovanú pomoc. Je kruté, že naši rybári by mali prestať loviť rovnaké druhy rýb v tých istých vodách ako rybári ostatných susedných národov, ktorým bude táto pomoc poskytnutá. To narúša trh ešte viac.
<P>
Potrebujeme teda podporiť vytvorenie menšej flotily s nižšou spotrebou paliva, ktorá viac vyhovuje možnostiam rybolovu. Domnievam sa, že vďaka návrhu Komisie to dosiahneme.
<SPEAKER ID="283" NAME="Paulo Casaca" AFFILIATION="PSE">
(PT) Som presvedčený, že pri tejto kríze musíme pochopiť, že zvýšenie cien paliva je katalyzátorom situácie, ktorá už predtým nebola stabilná a ktorá už skôr vyvolávala niektoré závažné obavy.
<P>
Musíme zdôrazniť to, že je to tiež kríza európskych rozmerov. Nie je teda správne reagovať na ňu na vnútroštátnej úrovni.
<P>
Po tretie, chcem zablahoželať pánovi komisárovi a Komisii k plánu, ktorý bol práve predložený. Podľa môjho názoru obsahuje náležité opatrenia, aj keď zrejme nemajú dostatočný dosah, pomôžu vyriešiť problém v jeho základoch a odstrániť štrukturálne faktory, ktoré ho spôsobujú.
<P>
Dúfam, že budeme môcť pokračovať týmto smerom, ktorý považujem za správny.
<SPEAKER ID="284" NAME="Jacky Hénin" AFFILIATION="GUE/NGL">
- (FR) Vážený pán predsedajúci, každý rybársky prístav v Európskej únii naliehavo potrebuje dve veci: motorová nafta za bežnú celoeurópsku cenu vo výške 40 centov za liter a koordinované riadenie kvót.
<P>
Tieto oprávnené požiadavky majú zásadný význam pre odvetvie rybolovu a pracovné miesta, ktoré poskytuje. Obrovské zvýšenie ceny ropy a zachovanie zásob rýb sú skutočnými problémami. Ukazuje sa, že na voľnom trhu je nemožné kontrolovať dosah rastúcich cien paliva. Ropné spoločnosti posilnené ziskami reagujú na zvýšený dopyt po svojich výrobkoch v rozvíjajúcich sa krajinách špekuláciami, a dúfajú, že tým rozbijú bank. Znížením dane z paliva, ktorá vždy stúpa a zdanením obrovských ziskov ropných spoločností by sme mohli jednoducho splniť požiadavky rybárov bez potreby predovšetkým tých dotácií, ktoré sú vyplácané nepravidelne.
<P>
Rybári už navyše nebudú súhlasiť s tým, aby sa s nimi zaobchádzalo ako so zločincami morí zo strany Komisie, ktorá kryje skutočných darebákov, lacné vlajky a kartely v odvetví rybolovu. Nikto nemá väčší záujem na zachovaní zásob rýb než rybári. Systém potrebuje dôkladnú reformu a Komisia by mala spolupracovať s profesionálnymi odborníkmi odvetvia rybolovu demokraticky a nie zavádzať diktatúru založenú na vláde svojich pseudoodborníkov.
<SPEAKER ID="285" NAME="Ioannis Gklavakis" AFFILIATION="PPE-DE">
(EL) Vážený pán predsedajúci, vítam pána komisára a pána úradujúceho predsedu.
<P>
V posledných piatich rokoch odvetvie rybolovu trpelo následkom rastúcich cien paliva. Od roku 2004 sa cena paliva zvýšila o 240 %. Komisia a Európsky parlament prijímajú opatrenia s cieľom vyriešiť tento problém, ale situácia sa doteraz nezlepšila. Naopak, zhoršila sa.
<P>
Od začiatku roka 2008 sme v tejto sfére zaznamenali nárast o 40 %. Mnoho francúzskych, talianskych. portugalských, gréckych a španielskych rybárov ukončilo prevádzku svojich lodí. Prečo? Pretože náklady na rybolov sú vyššie než cena, ktorú dostanú za ryby.
<P>
Hlboko sa ma to dotýka, pretože mám strach, že s touto znamenitou sociálnou skupinou to pôjde dole vodou. Udržiavajú tradície, myslím tým našich rybárov. Musíme ich zachrániť pred hroziacou katastrofou. Podporujem to, aby sme urýchlene prijali všetky opatrenia navrhované mojimi kolegami poslancami s cieľom bojovať proti nezákonnému rybolovu a s tým súvisiacimi problémami. Rád by som však uviedol ešte jednu dôležitú poznámku. Európsky fond pre rybné hospodárstvo musí začať konať, aby zabezpečil zdroje. Tieto finančné prostriedky pomôžu našim rybárom prežiť. Ak nie, budeme čeliť skutočnej kríze.
<SPEAKER ID="286" NAME="Stavros Arnaoutakis" AFFILIATION="PSE">
(EL) Vážený pán predsedajúci, pán komisár, dámy a páni, nekontrolovaný rast cien paliva vyvoláva u rybárov v mnohých členských štátoch množstvo búrlivých protestov a zúfalstvo. Nemôžeme ďalej postávať ako pasívni pozorovatelia týchto mohutných protestov. Je nevyhnutné, aby EÚ prijala okamžité opatrenia s cieľom poskytnúť podporu tým, ktorí zásobujú tento obchod. Prežívajú útrapy bez toho, aby mali akúkoľvek inú možnosť alebo prostriedok na riešenie svojej situácie.
<P>
Ak EÚ neposkytne okamžité riešenia, budeme čeliť politickému problému v súvislosti s účinnosťou Únie pri riešení núdzových situácií, akou je tá, ktorú zažívame v súčasnosti. Toto presúvanie zodpovednosti z Komisie na členské štáty a späť sa musí raz a navždy skončiť. Zodpovednosť a iniciatívu niekto v každom prípade prevziať musí a v súlade s našou európskou víziou je to povinnosťou EÚ. Európske politiky, pán komisár! Myslím, že vaše návrhy sú krokom správnym smerom.
<SPEAKER ID="287" NAME="Cornelis Visser" AFFILIATION="PPE-DE">
- (NL) Vážený pán predsedajúci, priemyselné odvetvie rybolovu sa nachádza v ťažkej situácii z dôvodu vysokých cien paliva. Iba v roku 2008 sa cena nafty zvýšila o viac než 38 %. Súčasný stav nenaznačuje zastavenie rastu cien. V mojej krajine, Holandsku, bolo už z flotily rybárskych lodí vyradených približne 15 lodí, pretože každý rybársky výjazd je stratový. Nie je to však len prudký rast cien, ktoré spôsobujú túto situáciu. Táto situácia je čiastočne dôsledkom dovozu veľkých množstiev rýb z krajín mimo Európskej únie za nízke ceny. Do Holandska sú dovážané veľké množstvá limandy žltochvostej a pacifického morského jazyka a niekedy sa predávajú ako morský jazyk a platesa. Z toho dôvodu je medzi nimi a morskými jazykmi a platesami chytenými holandskými rybármi nespravodlivá súťaž. Pri používaní mien týchto druhov rýb by sa mala vykonávať dôkladnejšia kontrola.
<P>
Holandská flotila tiež potrebuje zmenu. Používané lode sú príliš veľké a príliš závislé od fosílnych palív. V skutočnosti by všetky lode mali nahradiť menšie viacúčelové, s trvalo udržateľnými metódami rybolovu.
<P>
Komisia nanešťastie vydala dočasné povolenia len pre päť lodí, ktoré pri love morského jazyka používajú metódu elektrických šokov. Radi by sme ich mali viac.
<P>
Priemyselné odvetvie potrebuje finančné zdroje, aby prežilo a čoskoro budeme musieť pracovať na ich získaní. Mám radosť z návrhov pána komisára. Jednou z možností je zníženie emisií CO2 v odvetví rybolovu. Bolo by dobré pozrieť sa na neho ešte raz. Holandská rybárska flotila zodpovedá približne za 1 % celkových emisií CO2. Tento podiel chceme znížiť o 20 %. Ak sa pozrieme na cenu CO2 vo výške 25 EUR za tonu, vidíme možnosti. Samozrejme ak to spojíme s reštrukturalizáciou, táto flotila zanikne. Dôjde teda k úplnému zníženiu emisií CO2. Mohli by sme to vypočítať na základe zníženia hodnoty za obdobie siedmich rokov. Dúfam, že Komisia tieto návrhy rozpracuje. Parlament ich určite podporí, ale možno aj vy z nich môžete niečo vyťažiť.
<SPEAKER ID="288" NAME="Avril Doyle" AFFILIATION="PPE-DE">
Vážený pán predsedajúci, spoločná politika rybného hospodárstva dopadla mizerne a prispela k prudkému zníženiu zásob rýb v Európe. Neplní svoj účel.
<P>
Nedávny nárast cien pohonných látok pre lode iba zhoršil v minulosti dôkladne preukázané zničenie nášho rybného hospodárstva. Podľa Komisie došlo k zvýšeniu o viac než 240 % od roku 2004 a o viac než 30 % v posledných mesiacoch.
<P>
Zatiaľ čo všetci súhlasíme s potrebou prijatia niektorých krátkodobých opatrení na úrovni EÚ a úrovni členských štátov s cieľom zmierniť nepríjemnú situáciu rybárov, kapitánov a ich posádok, my ako politickí činitelia musíme hľadieť do budúcnosti. Opatrenia by mohli spočívať vo vhodných úrovniach štátnej pomoci, možno znížení dane z paliva v určitej výške, finančnej podpory pre zastavenie činnosti lodí a intenzívnejšej kontroly dovozov z nezákonného rybolovu. Nastal čas, aby sme zvážili nové možnosti v akomkoľvek strednodobom až dlhodobom pláne reštrukturalizácie, ako aj nevyhnutné granty na vyradenie z prevádzky s cieľom zosúladiť kapacitu flotily s dostupnými zdrojmi.
<P>
Čo keby sme uprednostnili trhovo orientovaný prístup s obchodovateľným systémom kvót pred ďalším uplatňovaním prevažujúcej regulácie, ktorá zničila odvetvie rybolovu a zároveň urýchlila značné zníženie zásob rýb? Súčasná spoločná politika rybného hospodárstva nenáležite podnecuje nemorálne a trvalo neudržateľné postupy, v rámci ktorých prehliada náhodné vedľajšie úlovky a nedospelú rybiu populáciu, keďže je nezákonné vyložiť ich na brehu. Nedávno sme o tejto otázke rokovali v rámci správy pána Schlytera. Tento problém pozostáva z nezákonných dovozov, neohláseného a náhodného rybolovu, ako sme o tom rokovali na poslednej schôdzi.
<P>
Podľa niektorých odborníkov, ako napríklad pán Thorvaldur Gylfason, profesor ekonómie na Islandskej univerzite, by obchodná politika založená na poplatkoch a stanovená nezávislým orgánom mohla zhodnotiť každý kilogram trvalo udržateľného úlovku, aby nedochádzalo k podnetom k zbaveniu sa rýb alebo k ich nezákonnému vykladaniu na pevnine. Azda nesúhlasí Komisia a Rada s tým, že obchodovateľný systém kvót vytvorený na ekonomickom a environmentálnom základe s riadením založeným na ekosystéme by mohol na jednej strane viesť k zachovaniu cenných morských zdrojov pre súčasné a budúce generácie a na strane druhej by ponúkol istú útechu produktívnym a účinne pracujúcim rybárom, ktorí sa dovolávajú reformy?
<P>
Áno, v prípade súčasnej krízy pohonných látok pre lode potrebujeme krátkodobé núdzové opatrenia spolu so strednodobou a dlhodobou reštrukturalizáciou namiesto toho, aby sme robili zločincov zo svojich produktívnych a účinne pracujúcich rybárov, ktorí pre obavy nemôžu v noci zažmúriť oka a ako povedal jeden írsky rybár, kladú si túto otázku: "Predám najprv loď alebo dom?"
<SPEAKER ID="289" NAME="Daniel Varela Suanzes-Carpegna" AFFILIATION="PPE-DE">
(ES) Vážený pán predsedajúci, z iniciatívy mojej skupiny a s podporou všetkých rokujeme o vážnej kríze v odvetví rybolovu a konáme tak nezávisle od všeobecnej palivovej krízy, pretože aj keď krízu vyhrotila cena paliva, plná čaša pretečie ľahko.
<P>
Kríza je omnoho hlbšia a musíme sa ňou okamžite zaoberať. Ak Komisia, Rada a členské štáty chcú odvetvie zachrániť, musia v rámci vzájomnej dohody prijať program, ktorý splní desať nasledujúcich požiadaviek, ktoré pre mňa vyplynuli z tejto rozpravy.
<P>
Prvá: častejšie kontroly nezákonného dovozu. Druhá: častejšie kontroly zákonného dovozu. Tretia: reforma spoločnej organizácie trhu s väčším dôrazom na ceny pre rybárov na prvom mieste predaja. Štvrtá: presmerovanie pomoci v rámci Európskeho fondu pre rybné hospodárstvo. Piata: preprogamovanie národných operačných programov. Šiesta: platba a zvýšenie čiastky pomoci de minimis na plavidlo. Našťastie sa zdá, že Komisia tejto požiadavke porozumela, ale návrh je potrebné zlepšiť, pretože nespĺňa úplne naše požiadavky. Siedma: prijatie fiškálnej pomoci. Ôsma: prijatie sociálnej pomoci. Deviata: väčšia záruka transparentnosti a vyššie záruky pre spotrebiteľa, kvalitnejšie označovanie výrobkov a lepšia vystopovateľnosť. Desiata: reklamné kampane a sektorová podpora.
<P>
Týchto desať požiadaviek je možné zhrnúť do dvoch: vyššie platby a pomoc našim rybárom a postihy pre páchateľov.
<P>
Pán komisár, pán úradujúci predseda, buď to urobíme hneď, alebo budeme musieť odvetvie rybolovu Európskej únie doslova fyzicky niesť. Viem, že pán komisár Borg si uvedomuje tieto otázky a robí, čo môže, ale som presvedčený, že musíme pomôcť s cieľom zlepšiť tento návrh. Dúfam, že Rada urobí budúci týždeň to isté, aby sme mohli využiť francúzske predsedníctvo, ktoré podporuje túto reformu, a zaviedli ju v plnej miere.
<P>
Musíme využiť dostupné príležitosti, pretože čas je vzácny.
<SPEAKER ID="290" NAME="Duarte Freitas" AFFILIATION="PPE-DE">
(PT) Vážený pán predsedajúci, pán komisár, dámy a páni, rybolov v budúcnosti čelí dvom hrozbám: po prvé, trvalá udržateľnosť zdrojov a po druhé, prežitie rybárov. Budúcnosť preto musíme zabezpečiť dvoma spôsobmi: po prvé, obmedzením rybolovu a po druhé, pomocou rybárom so zámerom prežiť a loviť v lepších podmienkach.
<P>
Zdá sa, že Komisia si konečne tieto problémy uvedomuje a niektoré vlády, ako napríklad portugalská vláda, ktorá úplne zanedbala túto otázku, začínajú reagovať na túto katastrofu.
<P>
Mali by sme poznamenať, že v niektorých krajinách, ako napríklad v Portugalsku, patrí 85 % flotily drobnému rybolovu a z týchto plavidiel je približne polovica poháňaná benzínom. Preto je potrebné vziať do úvahy aj túto otázku a vymedziť opatrenia, ktoré je možné uplatniť rovnako na každého tak, aby sa vlády nemohli vyhovárať.
<P>
V tejto oblasti by sme mali vziať do úvahy tiež rozšírenie pomoci, ktorá sa v súčasnosti týka obchodných lodí, ako je napríklad integrovaný príspevok na sociálne zabezpečenie. Štrukturálne opatrenia totiž nebudú plniť žiadny účel a nemajú budúcnosť, ak nezabezpečíme, že rybári budú v popredí záujmu aj v budúcnosti. Presne o to teraz ide.
<SPEAKER ID="291" NAME="Chris Davies" AFFILIATION="ALDE">
Vážený pán predsedajúci, rast cien ropy sa týka všetkých. Prečo sa teda odvetviu rybolovu venujeme osobitne? Prečo jednoducho neposkytneme dotácie všetkým?
<P>
Miestni pobrežní rybári budú týmto rastom cien trpieť najmenej, zatiaľ čo tí, ktorí pracujú na mori, budú zasiahnutí najviac. Sú to ľudia, ktorí ovládajú veľké plavidlá, prekonávajú veľké vzdialenosti, zamestnávajú pomerne málo pracovníkov, ale lovia ryby v nesmiernych množstvách a spôsobujú hromadné vyhynutie rýb v moriach.
<P>
Naša reakcia na rast cien paliva by mala spočívať v oslobodení trhu a ponechaní situácie na účinnosť zákonov dopytu a ponuky. Úplne posledný krok, ku ktorému by sme mali pristúpiť, je poskytovať dotácie, ktorými budeme prispievať k vyhynutiu rýb. Toto je šialená politika. Keď všetky ryby vyhynú, nemali by sme zabudúť, že sme preto urobili všetko, čo bolo v našich silách.
<SPEAKER ID="292" NAME="Seán Ó Neachtain" AFFILIATION="UEN">
(GA) Vážený pán predsedajúci, rád by som uvítal balík, ktorý navrhla Komisia. Vzhľadom na to, že pochádzam z Írska, by som však rád povedal, že Írsko nikdy nedostalo svoj náležitý podiel zo spoločnej politiky rybného hospodárstva a táto skutočnosť bola zohľadnená počas minulotýždňového hlasovania.
<P>
Je najvyšší čas, aby Európska únia ukázala, že vie poskytnúť pomoc odvetviu rybolovu v čase potreby, keďže toto odvetvie je naozaj v zložitom stave. Najviac na túto situáciu doplácajú drobní rybári.
<P>
Írsku patrí 11 % európskych morí, ale iba 4 % kvót. Táto politika nefunguje. V súčasnosti je však dôležité, aby sa Európska únia zjednotila a ukázala, že môže prísť na pomoc rybárom vtedy, keď to potrebujú. Žiadam, aby sme vykonali všetko preto podporu tohto balíka, aby sme ho mohli začať uplatňovať.
<SPEAKER ID="293" NAME="Jim Allister" AFFILIATION="NI">
Vážený pán predsedajúci, v balíku, ktorý predložil pán komisár je mnoho opatrení, ktoré treba uvítať, ale v mojom prípade je zásadnou otázkou realizácia balíka. Ako uplatníte bežné zásady realizácie v celej EÚ medzi členskými štátmi, ak niektoré členské štáty, akým je krajina môjho pôvodu Spojené kráľovstvo, neustále odmietajú prijať akékoľvek kroky finančnej pomoci aj vtedy, keď sú umožnené?
<P>
Mohol by som požiadať pána komisára, aby dnes nebol v tejto otázke neutrálny a zreteľne vyzval členské štáty, aby využili súčasnú možnosť v rámci balíka, ktorý predložil a nesedeli naďalej nečinne?
<P>
Inak budeme v budúcnosti uplatňovať ešte menšiu časť spoločnej politiky rybného hospodárstva, znásobovať nerovnováhu a spôsobovať väčšiu škodu v odvetví.
<P>
Vzhľadom na to, že niektorí radi posúvajú balík medzi národnými vládami a Komisiou, by som sa v súvislosti s týmto bodom rád pána komisára opýtal, či by mohol v rámci nového balíka označiť presne tie opatrenia, ktoré v plnej miere závisia od príspevkov členských štátov a tie opatrenia, ak nejaké existujú, ktoré od príspevkov nezávisia?
<SPEAKER ID="294" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, odvetvie rybolovu je veľmi osobité odvetvie nášho hospodárstva. Hospodárske subjekty v rámci odvetvia sú rozdelené a veľmi rozptýlené. V mnohých prípadoch sú to miestne rodinné podniky. Ich kapacita rybolovu je obmedzená, a preto nie sú schopní zvýšiť výrobu, aby vytvorili prijateľný príjem aj napriek vyšším nákladom. Mohli by sme nesúhlasiť a tvrdiť, že ak sa zvýšili náklady, mala by sa zvýšiť aj cena rýb, ale tento postup je obmedzený. Koľko je spotrebiteľ ochotný zaplatiť? Kto má v celej tejto situácii pravdu?
<P>
Navrhujem, aby boli rybárom poskytnuté osobitné palivové príplatky s cieľom pomôcť im zvládnuť zložitú situáciu, v ktorej sa v súčasnosti ocitli. Tieto príplatky by súviseli s cenou motorovej nafty. Rybári a ich rodiny nemajú príležitosť zarobiť si dodatočne inou činnosťou. Aby som to zhrnul, potrebujeme nový prístup k politike rybného hospodárstva.
<SPEAKER ID="295" NAME="Colm Burke" AFFILIATION="PPE-DE">
Vážený pán predsedajúci, v júli 2007 som bol v prístave Castletownbere v oblasti West Cork na juhozápade Írska a stretol som sa s miestnou rybárskou komunitou. V tom čase mali obrovské problémy. Odvtedy sa ceny ropy prudko zvýšili. V skutočnosti sa za posledných päť rokov cena ropy v Írsku zvýšila o viac než 300 %. Cena rýb alebo cena, za ktorú predávajú, sa však nezvýšila.
<P>
Tento problém sa netýka len ľudí pracujúcich na rybárskych lodiach a vlastníkov rybárskych lodí, týka sa prímorských spoločenstiev. Práve ich sa to týka, a to je mimoriadne dôležité.
<P>
Vítam návrhy Komisie, ale tiež si myslím, že by mali nasledovať ďalšie návrhy v súvislosti s riešením celej otázky prehliadania vedľajších úlovkov. Domnievam sa, že touto otázkou sme sa nezaoberali a musíme sa ňou začať okamžite zaoberať.
<P>
Je potrebné, aby opatrenia boli efektívnejšie a nákladovo účinnejšie, ale potrebujeme tiež zabezpečiť, aby si ľudia mohli rybolovom zarobiť na živobytie. Netýka sa to len ľudí pracujúcich v odvetví, ale aj ľudí, ktorí žijú v prímorských spoločenstvách.
<SPEAKER ID="296" NAME="José Ribeiro e Castro" AFFILIATION="PPE-DE">
(PT) Rád by som požiadal o to, aby sme 24. júna mohli dobrú správu doručiť aj v prípade drobného rybolovu a pobrežného rybolovu v Portugalsku.
<P>
Ako už uviedol môj kolega Duarte Freitas, o nafte, o podpore v prípade nafty sme už rozprávali veľa, ale 85 % plavidiel v Portugalsku funguje v odvetví drobného rybolovu a viac než polovica je poháňaných benzínom. Sú to malé plavidlá s prívesnými motormi. V súvislosti s benzínom nedostávajú žiadnu pomoc a úplne sa na nich zabudlo. Je nevyhnutné, aby sme vytvorili schému pre benzín využívaný na rybolov, ktorá by bola podobná schéme pre naftu a rovnocenná s ňou.
<P>
Minulý piatok som šiel na rybolov s rybármi z dediny Esposende a môžem dosvedčiť to, ako veľmi sa obetujú. Komisia život týchto rybárov nezlepší, pokiaľ 24. júna neprijme opatrenia pre drobný rybolov.
<SPEAKER ID="297" NAME="Janez Lenarčič">
úradujúci predseda Rady. - (SL) V mojom záverečnom vyhlásení by som rád zdôraznil, že Rada si uvedomuje zložitú situáciu odvetvia rybolovu v Európskej únii. Musíme však oddeliť dva aspekty: špecifické vlastnosti odvetvia rybolovu na jednej strane a na druhej strane vysoké ceny paliva, ktoré, ako už bolo povedané, ovplyvnili mnohé, prakticky všetky odvetvia, samozrejme vrátane odvetvia rybolovu.
<P>
Rada veľmi aktívne hľadá riešenia. Pokročili sme v intenzívnych konzultáciách, ktoré vyvrcholia na budúci týždeň na stretnutí Rady pre poľnohospodárstvo a rybné hospodárstvo, zatiaľ čo hľadáme krátkodobé, strednodobé a dlhodobé opatrenia, ktorých cieľom je zachovať európske rybné hospodárstvo, prekonať súčasné zložité obdobie a chrániť pobrežný a pelagický rybolov.
<P>
Môžem vás ubezpečiť, že som túto rozpravu pozorne sledoval a že predseda Rady pre poľnohospodárstvo a rybné hospodárstvo bude podrobne oboznámený so stanoviskami vyjadrenými počas tejto rozpravy vrátane vašich prvých reakcií na návrhy a plány predložené pánom komisárom.
<SPEAKER ID="298" NAME="Joe Borg">
člen Komisie. - Vážený pán predsedajúci, najprv by som rád poďakoval všetkým za ich poznámky, za rôzne otázky, ktoré nastolili a tiež za všeobecné vyjadrenie podpory balíka, ktorý Komisia plánuje navrhnúť.
<P>
Rád by som povedal, že toto nie je koniec celého procesu, ale jeho začiatok. Stále je potrebné, aby tieto návrhy schválila Rada a Parlament a chcem zopakovať, že potrebujeme vašu plnú podporu, aby boli tieto návrhy schválené čo najskôr, najmä tie ich časti, ktorú si vyžadujú legislatívnu zmenu a doplnenie.
<P>
Návrhy, ktoré som predložil, predstavujú podľa môjho názoru hranice flexibility pri riešení krátkodobej krízy s ohľadom na zavedenie strednodobej a dlhodobej perspektívy reštrukturalizácie s cieľom obnoviť trvalú udržateľnosť zdrojov a ziskovosť odvetvia. Súhlasím, že tieto opatrenia by nemali byť chápané samostatne, ale tiež v rámci prebiehajúcej diskusie, ktorá sa týka nezákonného, neohláseného a neregulovaného rybolovu, odhadzovania, environmentálneho označovania a rôznych iných opatrení, ktoré sú v procese prijímania.
<P>
Dúfam napríklad, že v súvislosti s nezákonným, neohláseným a neregulovaným rybolovom Rada prijme na budúci týždeň rozhodnutie o navrhovanom nariadení o účinnom boji s neohláseným, nezákonným a neregulovaným rybolovom, ktoré Európsky parlament drvivou väčšinou podporil.
<P>
Pánovi Daviesovi by som rád povedal, že nenavrhujeme to, aby v súvislosti s týmto problémom boli vyhadzované peniaze, ale chceme poskytnúť pomoc s cieľom reštrukturalizovať, ako som povedal, obnoviť trvalo udržateľný a ziskový rybolov. Vyzývam pána Daviesa, aby preskúmal naše budúce návrhy a ak má konkrétne poznámky, určite ich privítam. Áno, budeme sa usilovať, aby sme umožnili fungovanie správnych trhových mechanizmov a nenechávali naďalej niekoľko veľkých súkromných spoločností, aby vládli na trhu pri určovaní cien rýb.
<P>
K slovám pána Allistera, z balíka opatrení vyplýva, že pre členské štáty je výhodnejšie prijať to, čo jej dostupné v rámci Európskeho fondu pre rybné hospodárstvo, a preto dúfame, že sa budú v plnej miere angažovať. O tejto otázke budeme rokovať v Rade na budúci týždeň s cieľom účinne zaviesť opatrenia, ktoré navrhujeme.
<P>
Veľmi rýchlo uvediem opatrenia, o ktorých uvažujeme.
<P>
Po prvé, venujeme sa núdzovým opatreniam, v rámci ktorých navrhujeme pomoc v prípade dočasného vyradenia z prevádzky pre rybárske lode (toto opatrenie je tiež zamerané na trvalú udržateľnosť) najviac na obdobie troch mesiacov ako dodatok k opatreniu, ktorý je uplatňovaný v rámci Európskeho fondu pre rybné hospodárstvo a ktorý nesúvisí výlučne s biologickými zákonmi. Týmto opatrením je možné financovať náklady na plavbu a fixné náklady na plavidlá. Bude uplatňované iba v prípadoch, ak sa podniky, ktoré z neho majú prospech jednoznačne zaviažu, že budú zahrnuté do plánu reštrukturalizácie na obdobie šiestich mesiacov.
<P>
Druhé ustanovenie sa týka zvýšenia intenzity pomoci v rámci Európskeho fondu pre rybné hospodárstvo pre zariadenie na šetrenie paliva. Navrhujeme, aby povinná súkromná finančná účasť bola znížená na úroveň 40 % svojej súčasnej výšky.
<P>
Navrhujeme tiež ďalšie rozšírenie niekoľkých sociálno-hospodárskych opatrení, ktoré sú umožnené v rámci Európskeho fondu pre rybné hospodárstvo. V súvislosti s pomocou de minimis sa zaoberáme prípravou ustanovení. Ak sa na základe hospodárskej analýzy ukáže uskutočniteľnosť nášho návrhu, bude spočívať vo zvýšení pomoci de minimis z čiastky 30 000 EUR na podnik na čiastku 30 000 EUR na plavidlo, ale v maximálnej výške 100 000 EUR pre podnik.
<P>
Dlhodobejšie opatrenia by sa týkali príplatkov Európskeho fondu pre rybné hospodárstvo na trvalé vyradenie z prevádzky flotíl v procese reštrukturalizácie tak, aby sme zmiernili obmedzenia pri prístupe k príplatkom za trvalé vyradenie a umožnili dodatočnú pomoc pri dočasnom vyradení. Po uplynutí troch mesiacov, ktoré som spomínal, navrhneme teda ďalšie obdobie troch mesiacov, ktoré bude možné čerpať počas obdobia reštrukturalizácie, počas ktorého bude potrebné z dôvodu reštrukturalizácie plavidlá odstaviť. Toto opatrenie by trvalo do 1. januára 2010 a ďalšie tri mesiace v prípade, ak bude reštrukturalizácia trvať dlhšie než do 1. januára 2010. Maximálna doba trvania by teda bola šesť mesiacov okrem troch mesiacov poskytnutých v rámci núdzovej pomoci.
<P>
Umožníme tiež zvýšenie intenzity pomoci v prípade modernizačných schém. V súčasnosti dosahuje súkromná finančná účasť úroveň 60 % pre výmenu náradia a 80 % pre výmenu motora. Navrhujeme znížiť súkromnú finančnú účasť na úroveň 40 %. Pristupujeme k týmto opatreniam, pretože si uvedomujeme, že súkromný sektor, súkromní podnikatelia, rybári, nie sú v pozícii, kedy by boli schopní v značnej miere financovať akúkoľvek reštrukturalizáciu zo svojho vlastného vrecka. Snažíme sa rybárom čo najviac uľahčiť prístup k reštrukturalizácii tým, že poskytneme leví podiel vzniknutých výdavkov.
<P>
Umožníme aj poskytnutie pomoci na čiastočné vyradenie z prevádzky. Inými slovami, ak je skupina plavidiel a táto skupina plavidiel predstavuje, povedzme 100 000 ton a rozhodnú sa čiastočne vyradiť 50 000 ton alebo 60 000 ton, pričom ponechajú 40 000 ton, pretože chcú postaviť nové plavidlá. Potom za množstvo vyradených plavidiel, 50 000 alebo 60 000 ton, im bude poskytnutá pomoc na vyradenie z prevádzky. Samozrejme by to znamenalo, že veľkosť flotily by sa znížila. Mali by ste novšiu flotilu, ale znamenalo by to, že kompenzácia by bola vyplatená za sumu, o ktorú bola znížená.
<P>
Okrem toho navrhujeme sociálnu pomoc v podobe znížených príspevkov na sociálne zabezpečenie. Inými slovami, navrhujeme, aby boli príspevky odvádzané samotnými rybármi a nie podnikmi, ktoré ich zamestnávajú, vyňaté pod podmienkou, že platy rybárov sa neznížia a pod podmienkou, že rybári budú naďalej prijímať tie isté sociálne dávky v rámci platných schém.
<P>
Rád by som uviedol, že v súvislosti s trhovými opatreniami, bodom, ktorý spomínala pani Fraga, navrhujeme rôzne opatrenia. Ide o zlepšenie vyjednávacej pozície rybárov tvárou v tvár spracovateľskému priemyslu a distribútorom tým, že spoja svoje sily s väčšími miestami predaja alebo miestnymi marketingovými združeniami, ďalej o vytvorenie systému monitorovania cien s cieľom lepšie rozumieť faktorom, ktoré určujú trhové ceny, o zlepšenie predvídateľnosti zdrojov pre výrobky s pôvodom v EÚ pre odvetvie, o podporu iniciatív na zvýšenie kvality, ako je označovanie, šetrnejšie zaobchádzanie a kvalitnejšie spracovanie, podpora poskytovania informácií spotrebiteľom, zdravie a výživa, zodpovedný rybolov, audit/hodnotenie trhu, rozvoj nástrojov na analýzu hodnotového reťazca a cien, overovanie správnej implementácie opatrení zameraných na monitorovanie a označovanie a neohlásený, nezákonný a neregulovaný rybolov.
<P>
Prvý rok tiež sprístupňujeme z vlastných zdrojov, iných zdrojov rybného hospodárstva, sumu 20 až 25 miliónov EUR, s konkrétnym cieľom spustiť iné projekty v spolupráci s odvetvím v oblasti monitorovania trhu, označovania atď. Sme pripravení znovu začať rokovania s členskými štátmi, aj napriek tomu, že sme ich nedávno uzavreli, o prebiehajúcich operačných programoch s cieľom zabezpečiť, aby sa európske fondy pre rybné hospodárstvo v budúcnosti viac sústredili na tieto programy reštrukturalizácie. Zjednodušujeme využitie Európskeho fondu pre rybné hospodárstvo. Rád by som uviedol ešte jeden bod navyše. Bol napríklad predložený návrh na zdvojnásobenie sumy predbežného financovania Európskeho fondu pre rybné hospodárstvo vyplácanej za strany Komisie po prijatí operačných programov zo súčasnej výšky 7 % na úroveň 14 % celkového príspevku Európskeho fondu pre rybné hospodárstvo.
<P>
Chcem uviesť dva záverečné body. Pani Fraga uviedla, že sme v minulosti mohli vykonať viac. Rád by som toto tvrdenie trochu poopravil. V minulosti sme mohli postupovať inak. Mohli sme sa vyhnúť stimulovaniu a podpore nadmernej kapacity a nevyhadzovať vzácne verejné financie na neopodstatnené obrovské zvýšenia kapacity vysoko nad možnosti rozumnej udržateľnosti našich zásob rýb.
<P>
S poznámkou pani Doylovej o tom, že spoločná politika rybného hospodárstva dopadla mizerne, jednoducho nesúhlasím. Nesúhlasím, pretože vďaka spoločnej politike rybného hospodárstva môžeme predkladať spoločné riešenia tak, ako to robíme teraz, namiesto toho, aby sme boli svedkami spájania sa jednotlivých členských štátov v neúspešných pretekoch smerom k úplnému zničeniu rybolovu.
<SPEAKER ID="299" NAME="Predsedajúci">
Dostal som šesť návrhov uznesení podľa článku 108 odsek 5 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok.
<P>
Písomné vyhlásenia (článok 142)
<SPEAKER ID="300" NAME="Sylwester Chruszcz  " AFFILIATION="NI">
písomne. - (PL) Táto rozprava je veľmi dôležitá pre všetky pobrežné štáty aj pre spotrebiteľov. Ako upozornili predchádzajúci rečníci, všetci sme žili v klame o tom, že cena ropy sa nikdy nezvýši. Je zrejmé, že táto situácia vznikla v dôsledku odmietania a nedostatku predstavivosti na strane príslušných inštitúcií. V súčasnosti sa vyplávanie na more stalo nehospodárnou činnosťou. Cena rýb nezodpovedá investíciám. Veľa rybárov možno zanechá toto povolanie, čím by v celom odvetví vznikla výrazná nerovnováha. Zdá sa mi, že žiadostiam rybárov sa v minulosti venovala nedostatočná pozornosť. Aj napriek tomu, že toto odvetvie prvýkrát zažívalo ťažkosti už pred mnohými rokmi, mnohí sa prebudili až po vzniku tejto poslednej krízy. Doteraz sa o tomto odvetví neviedla žiadna širokospektrálna faktická a priama rozprava. Túto hlbokú krízu musíme vyriešiť okamžite a konať tak, aby sme zabezpečili budúcnosť v odvetví rybolovu.
<SPEAKER ID="301" NAME="Sebastiano " AFFILIATION="Nello) Musumeci  (UEN">
písomne. - (IT) Ceny pohonných hmôt v Taliansku vzrástli z dôvodu veľkých špekulácií ropných spoločností o 240 % za štyri roky. Táto situácia znemožňuje rybárskym flotilám, predovšetkým drobným prevádzkovateľom nielen zásobovať svoje obchodné odvetvie, ale dokonca vyrovnať vysoké náklady na riadenie. Európske námorné priemyselné odvetvia sú na pokraji zrútenia a vysoká cena pohonných hmôt oslabuje úzke ekonomické možnosti, ktoré majú rybári k dispozícii.
<P>
Francúzsko a Taliansko oznámili spoločnú iniciatívu v súvislosti s dodatočnými zdrojmi z Európskej únie. Hlavnou myšlienkou je zdvojnásobiť vnútroštátnu hornú hranicu pomoci de minimis pre odvetvie. Toto opatrenie by aj tak nestačilo na odstránenie vážnych ťažkostí, ktoré sužujú odvetvie rybolovu a ktoré už navyše prežíva krízu.
<P>
Európsky komisár pre rybné hospodárstvo, pán Joe Borg, považuje rýchlu pomoc za možnosť, ale okrem toho tvrdí, že z dlhodobého hľadiska spočíva riešenie krízy odvetvia v reštrukturalizácii flotily, tým že bude menšia a menej energeticky náročná.
<P>
Aj napriek tomu, že súhlasím s návrhom využívať plavidlá, ktoré spotrebujú menej nafty, stále je mimoriadne nevyhnutné nájsť spravodlivé spôsoby pomoci rybárom, aby prekonali túto vážnu krízu a záchrany početných rodín pred strachom z hroznej chudoby.
