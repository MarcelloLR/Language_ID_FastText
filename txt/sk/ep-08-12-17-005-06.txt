<CHAPTER ID="005-06">
6. Výkonové emisné normy nových osobných automobilov (
<P>
- Po ukončení hlasovania:
<SPEAKER ID="084" NAME="Avril Doyle">
spravodajkyňa. - Vážený pán predseda, chcela som vystúpiť ešte pred svojou správou, aj tak vám však ďakujem za možnosť prehovoriť teraz, pretože pre dobro nás všetkých je dôležité uviesť pár vecí.
<P>
Na jednej veci sa zrejme dnes ráno zhodneme všetci v tomto Parlamente, a to, že dohody v prvom čítaní nie sú dobré ani z hľadiska rešpektovania parlamentných postupov, ani pokiaľ ide o samotnú podstatu právneho predpisu, najmä ak je daný problém mimoriadne komplexný a technický.
<P>
(potlesk)
<P>
Dohody v prvom čítaní musia byť teda zriedkavé a výnimočné, pričom takúto výnimočnú reakciu si zaslúžia jedine výnimočné okolnosti.
<P>
Mojou druhou procedurálnou poznámkou je, že neexistuje žiadne právne ustanovenie v súvislosti s účasťou hláv štátov na spolurozhodovacom postupe.
<P>
(potlesk)
<P>
Hoci niektoré aspekty klimatického balíka boli na programe minulotýždňového samitu a v rámci neho bola vznesená požiadavka, aby akékoľvek budúce revízie pozmeňujúcich a doplňujúcich návrhov k aspektom ETS EÚ boli dostupné na zváženie na budúcich samitoch, na nasledujúcom trojstrannom rokovaní v sobotu ráno v Bruseli som s plnou podporou všetkých tieňových spravodajcov pridala k svojej správe - ktorú som pripravila po samite - nové odôvodnenie, ktoré potom v sobotu poobede prijal výbor COREPER. V odôvodnení sa zdôrazňoval jedinečný a transformačný charakter právnych predpisov o ETS EÚ, bolo v ňom však uvedené, že tieto konzultácie s hlavami štátov a vlád sa v žiadnom prípade nesmú považovať za precedens pre akékoľvek ďalšie právne predpisy.
<P>
Bolo to epické legislatívne dobrodružstvo. Chcem poďakovať pánovi komisárovi Dimasovi a jeho tímu, pánovi ministrovi Borloovi a jeho tímu a osobitne pánovi veľvyslancovi Léglisovi-Costovi za obrovské množstvo práce. Chcem tiež poďakovať zamestnancom Výboru pre životné prostredie, verejné zdravie a bezpečnosť potravín - a dovoľte mi vyzdvihnúť najmä tvrdú prácu pani Virpi Köykkäovej - všetkým zamestnancom našej skupiny, svojej osobnej asistentke Kavi za jej neúnavnú prácu a predovšetkým svojim kolegom tieňovým spravodajcom a ich zamestnancom za výbornú spoluprácu.
<P>
(potlesk)
<SPEAKER ID="085" NAME="Miroslav Ouzký" LANGUAGE="CS">
Po ukončení takmer ročnej práce by som chcel využiť túto príležitosť a poďakovať sa všetkým zúčastneným. Chcel by som sa poďakovať najmä spravodajcom a tieňovým spravodajcom. Nebudem opakovať, čo povedala pani spravodajkyňa Doylová. Skutočne výnimočná situácia si vyžaduje výnimočné opatrenia a francúzske predsedníctvo vyvinulo naozaj výnimočné úsilie na dosiahnutie kompromisu. Som presvedčený o tom, že skutočnosť, že klimatický balík sa nepáči ani ambicióznejším, ani menej ambicióznym, dokazuje, že sa skutočne dosiahol kompromis.
<SPEAKER ID="086" NAME="Predseda">
Veľmi pekne vám ďakujem. Dámy a páni, dúfam, že hovorím v mene vás všetkých, ak poviem, že Európsky parlament prejavil mimoriadnu ochotu spolupracovať s Radou, a ak oficiálne vyhlásim, že spôsob, akým sme dosiahli rozhodnutie v tejto veci, musí byť skôr výnimkou než pravidlom a že v budúcnosti musíme v takých prípadoch trvať v zásade na prvom čítaní, aby sme jasne vyjadrili postoj Parlamentu.
<P>
(potlesk)
