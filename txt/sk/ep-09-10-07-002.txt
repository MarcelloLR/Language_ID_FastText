<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Dámy a páni, na začiatku dnešného plenárneho zasadnutia by som rád povedal niekoľko slov o referende, ktoré sa uskutočnilo minulý piatok. S výsledkom som veľmi spokojný. Bol to veľký deň pre Írsko a veľký deň pre Európu.
<P>
(potlesk)
<P>
Rád by som povedal, že keď sa oznámil výsledok, bol som na druhom konci Európy, na Sicílii. Výsledok tam prijali rovnako, ako ste ho prijali vy - s potleskom. Na mnohých iných miestach v celej Európe sa ľudia tiež tešili z írskeho výsledku. Íri vyslali jasný signál, že chcú byť naďalej v centre zjednoteného kontinentu. Míle buíochas do mhuintir na hÉireann. Tisíckrát vďaka a gratulujem k výsledku referenda. Povedal som to po írsky, možno nie veľmi presne, ale takto to viac-menej znie.
<P>
Európska únia ukázala, že vie načúvať oprávneným obavám svojich občanov a primerane reagovať. Záruky dané Írsku sa ukázali byť uspokojivé a presvedčili voličov, že Lisabonská zmluva bude prínosom pre ich krajinu. Bolo to víťazstvo pre občiansku spoločnosť a je to dobrý argument v pokračujúcej diskusii v ostatných členských štátoch.
<P>
Chcel by som zdôrazniť významnú úlohu, ktorú zohrali zamestnávatelia, odbory, organizácie poľnohospodárov a rybárov a tiež cirkev a vedúci spoločenskí predstavitelia. Pomohlo to zvíťaziť v referende.
<P>
Chcel by som tiež zablahoželať írskej vláde a opozícii a tiež jednému z mojich predchodcov Patovi Coxovi, ktorý viedol kampaň Írsko za Európu. Blahoželám Patovi Coxovi.
<P>
(potlesk)
<P>
Som presvedčený, že proces ratifikácie bude pokračovať a bude úspešne zakončený v zostávajúcich dvoch členských štátoch. Dostal som uistenie od prezidenta Poľska, že teraz, keď írske referendum prinieslo pozitívny výsledok, bezodkladne podpíše Lisabonskú zmluvu.
<P>
(potlesk)
<P>
Dúfam, že prezident Václav Klaus urobí to isté hneď, ako český Ústavný súd rozhodne o všetkých zostávajúcich pochybnostiach.
<P>
Cieľom Lisabonskej zmluvy je pripraviť Európsku úniu na výzvy 21. storočia. Musíme sa vyrovnať s obavami občanov týkajúcimi sa otázok v oblasti energetiky, rastúcej nezamestnanosti, prisťahovalectva a zmeny klímy. Budeme musieť konať spoločne tak, ako sme to urobili veľakrát v minulosti a nesmieme zabudnúť, že kľúčom k úspechu je zásada európskej solidarity.
<P>
Pred nami je veľa práce, ale teraz máme základné nástroje, takže ich neváhajme použiť.
<P>
Chcel by som povedať ešte jednu dôležitú poznámku k írskemu referendu. Nemôžeme zabudnúť na tých, ktorí hlasovali proti. Stalo sa našou tradíciou myslieť na všetkých Európanov a rešpektovať ich názory a ich právo na odlišný názor. Tí, ktorí hlasovali proti, nám chcú tiež niečo povedať. Chcú nás o niečom presvedčiť a čo je najdôležitejšie, chcú nás pred niečím varovať. Prijímame toto varovanie a tiež zohľadníme ich hlasy, ale nesmierne nás teší, že jasná väčšina Írov povedala áno a že podporujú spoločnú Európu. Ja osobne som odhodlaný intenzívne pracovať, aby som vám pomohol získať pocit, že naša spoločná Európa je aj vašou Európou a že príbeh budúcnosti Európy napíšeme spolu.
<P>

<P>
Chcel by som prejsť k dvom ďalším záležitostiam. Sú to smutné záležitosti.
<P>
Chcel by som pripomenúť veľkú tragédiu a takto si uctiť obete zosuvov pôdy v okolí Messiny na Sicílii. V mene Európskeho parlamentu som už vydal vyhlásenie vyjadrujúce našu úprimnú sústrasť rodinám a priateľom. Bol som v tom čase v Taliansku a verejne som vyjadril úprimnú sústrasť našim priateľom, partnerom a všetkým Talianom.
<P>

<P>
Predtým, ako začneme, by som tiež chcel pripomenúť skutočnosť, že dnes si pripomíname tretie výročie smrti ruskej bojovníčky za ľudské práva, novinárky Anny Politkovskej. Jej vrahovia stále neboli postavení pred súd. Anna však nie je jedinou obeťou. Pripomeňme si pri tejto príležitosti aj ostatných spoločenských aktivistov, ktorí boli zavraždení v posledných troch rokoch.
<SPEAKER ID="007" NAME="William" AFFILIATION="The Earl of) Dartmouth  (EFD">
Vážený pán predseda, keď ste nám vo svojom prejave povedali, že kandidujete za predsedu Európskeho parlamentu, povedali ste, že budete veľmi objektívnou postavou a objektívnym predsedom. Musím povedať, že ste práve vystúpili s prejavom o írskom referende - vstal som, keď ste hovorili, ale boli ste zahĺbený do svojho textu. Bol to jeden z najsubjektívnejších a najzaujatejších prejavov, aký som kedy počul, a nevhodný pre objektívneho predsedu.
<P>
(zmiešané reakcie)
<SPEAKER ID="008" NAME="Predseda">
Asi ste nepočuli celý môj prejav.
<P>
(potlesk)
