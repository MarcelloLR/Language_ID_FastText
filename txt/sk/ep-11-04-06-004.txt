<CHAPTER ID="004">
Správa a partnerstvo na jednotnom trhu - Jednotný trh pre Európanov - Jednotný trh pre podniky a rast - Verejné obstarávanie (rozprava) 
<SPEAKER ID="008" NAME="Predseda">
Prvým bodom programu je spoločná rozprava o jednotnom trhu, ktorá bude zahŕňať diskusiu o nasledujúcich dokumentoch: správe pani Kalnieteovej v mene Výboru pre vnútorný trh a ochranu spotrebiteľa o správe a partnerstve na jednotnom trhu [2010/2289 (INI)], správe pána Correiu De Camposa o jednotnom trhu pre Európanov [2010/2278 (INI)], správe pána Buşoia o jednotnom trhu pre podniky a rast [2010/2277 (INI)] a vyhlásení Komisie o verejnom obstarávaní.
<P>
Chcel by som v Parlamente privítať komisára Barniera a úradujúcu predsedníčku Rady pani Győriovú. Teraz odovzdávam slovo spravodajcom. Ako prvá vystúpi pani Kalnieteová.
<SPEAKER ID="009" NAME="Sandra Kalniete" LANGUAGE="LV">
Keď hovoríme o správe a partnerstve na jednotnom trhu, my v Parlamente si myslíme, že jednou z hlavných požiadaviek z hľadiska uvedenia jednotného trhu do praxe je nutnosť zaistiť, aby mal politické vedenie na najvyššej úrovni. Za konsolidáciu jednotného trhu musí prevziať zodpovednosť predseda Komisie spolu s predsedom Rady. Mimoriadne aktívnu úlohu v tomto procese musia zohrať aj členské štáty. V opačnom prípade mnohé myšlienky o tom, čo by sme mohli urobiť pre oživenie rastu v Európe, vytváranie pracovných miest a zvýšenie jej konkurencieschopnosti v globalizovanom svete, zostanú len dobrými úmyslami a Európa sa tak zmení na mrzáka tohto sveta. Preto v tomto uznesení vyzývame predsedu Komisie a vedúcich predstaviteľov členských štátov, aby sa zapojili a prevzali zodpovednosť za zavedenie právnych predpisov a zmenu politiky, ktoré si jednotný trh vyžaduje. Uznesenia, ktoré sa dnes majú prijať, vysielajú jasný signál v súvislosti so smermi, v ktorých Parlament očakáva aktivitu Komisie. Spomeniem niektoré z najdôležitejších pracovných priorít: jednotný digitálny trh a zjednotený priestor duševného vlastníctva, pracovná mobilita pre európskych občanov, podpora cezhraničného verejného obstarávania a služieb a zjednotenie daňových systémov. Pokiaľ ide o správu jednotného trhu, za rozhodujúce považujem štyri opatrenia. Po prvé, zaistenie uplatňovania noriem jednotného trhu, ktoré už boli prijaté. Všetky členské štáty musia včas a transparentne zaviesť nariadenia týkajúce sa jednotného trhu a Komisia musí tento proces prísne a dôsledne monitorovať. Po druhé, obmedzenie protekcionistických tendencií. Ochrana len posilní rozdrobenosť európskeho trhu a znižovanie našej celkovej konkurencieschopnosti. Po tretie, zníženie nákladov rôznych transakcií, ktoré sú prekážkou efektívneho fungovania európskeho hospodárstva. Týka sa to nielen mechanizmov, ako je efektívny a jednoduchý postup mimosúdneho vyrovnávania sporov, ale aj používateľsky prístupného cezhraničného elektronického riadenia s funkčnou elektronickou výmenou potrebných informácií a dokumentov. Štvrtým opatrením je intenzívnejšie zapojenie sociálnych skupín do vytvárania a realizácie politík v súlade so zásadami zakotvenými v Lisabonskej zmluve.
<P>
A nakoniec, pán predseda, chcem poďakovať všetkým tieňovým spravodajcom a koordinátorom za ich príspevok a vecnú spoluprácu, ktorá z toho vyplynula, čo nám, dúfam, dnes umožní prijať uznesenia o jednotnom trhu presvedčivou väčšinou a v nasledujúcich rokoch pokračovať v práci na tvorbe právnych predpisov, ktoré skutočne skonsolidujú jednotný trh a urobia z neho nástroj na vytváranie pracovných miest a rastu v Európe.
<SPEAKER ID="010" NAME="António Fernando Correia De Campos">
spravodajca. - (PT) Parlament zareagoval na žiadosť Komisie v súvislosti s opatreniami potrebnými na oživenie jednotného trhu prostredníctvom správy, o ktorej dnes diskutujeme a hlasujeme.
<P>
Spomedzi 19 návrhov týkajúcich sa Aktu o jednotnom trhu pre Európanov, pre ktorý som spravodajcom, sme identifikovali päť priorít, pričom ako kritériá sme použili viditeľnosť výsledkov a uskutočniteľnosť z krátkodobého hľadiska.
<P>
Po prvé, musíme zvýšiť mobilitu európskych občanov prostredníctvom vzájomného uznávania odborných kvalifikácií, profesijných preukazov a európskeho pasu zručností a pravidelného merania mobility v rámci EÚ.
<P>
Po druhé, musíme zlepšiť hraničné kontroly tovarov dovážaných z tretích krajín a vypracovať viacročný akčný plán pre dohľad nad trhom a bezpečnosť produktov.
<P>
Po tretie, platnosť nariadenia o roamingu s cenovými stropmi pre roaming, ktorého cieľom je znížiť náklady verejnosti a podnikov, by sa mala predĺžiť do júna 2015.
<P>
Po štvrté, potrebujeme zaručený prístup k základným bankovým službám a lepšiu transparentnosť a porovnateľnosť.
<P>
Po piate, musia sa odstrániť prekážky, s ktorými sa stretávajú mobilní pracovníci, aby sa zabezpečila úplná prenosnosť ich dôchodkových práv.
<P>
Tento proces bol jednoduchý a konsenzuálny, ťažšie však bolo dosiahnuť dohodu o opatreniach na riešenie únavy jednotného trhu, o ktorej sa hovorí v správe pána Montiho, a vytvoriť holistický, koordinovaný prístup k reakcii na potreby a nedôveru občanov, ktoré boli jasne identifikované v správe pána Grecha prijatej týmto Parlamentom v máji minulého roka.
<P>
Rozhodne považujeme za umelé deliť prácu Parlamentu do troch samostatných správ, k čomu došlo napriek úsiliu Výboru pre vnútorný trh a ochranu spotrebiteľa o zjednotenie analýz a opatrení. Tri zložky - podniky, Európania a riadenie - musia dosahovať súčasný pokrok, ak chceme vytvoriť konkurencieschopný jednotný trh s inteligentným, inkluzívnym a udržateľným rastom, prostredníctvom ktorého sa Európania stanú stredobodom záujmu tohto trhu.
<P>
Uvedomujeme si tiež riziko, že šírenie iniciatív Komisie v tejto oblasti spolu so stratégiou Európa 2020, priemyselnou politikou a iniciatívou Európa inovácií by mohlo oslabiť základný zámer oživenia, teda nutnosť dosiahnuť, aby myšlienka jednotného trhu bola pre Európanov nielen prijateľnejšia, ale aj atraktívnejšia.
<P>
Konsenzus, pán predseda, dámy a páni, bol najťažší v dvoch otázkach. Po prvé, čo sa týka rešpektovania sociálnych hodnôt a práv, stretli sme sa s neochotou niektorých pravicových poslancov a poslancov zo Skupiny Aliancie liberálov a demokratov za Európu akceptovať potrebu trvalého zaistenia sociálnych práv Európanov, aby ich v žiadnych budúcich právnych predpisoch nemohli zatieniť záujmy trhu. Zvlášť ľutujeme skutočnosť, že sa nám nepodarilo stanoviť ako prioritu zmienku o revízii smernice o vysielaní pracovníkov.
<P>
Po druhé, čo sa týka zabezpečenia sociálnych služieb všeobecného hospodárskeho záujmu, cieľom bolo zabrániť tomu, aby sa obsah činnosti týchto služieb stal predmetom čisto trhových záujmov, alebo aspoň zabrániť riziku premeny verejných sociálnych služieb na súkromné monopoly či oligopoly v oblastiach, ako sú dodávky vody, mestská doprava, vzdelávanie, zdravie a sociálna podpora.
<P>
Hoci by sa mohlo zdať, že by bolo užitočné zaviesť do týchto služieb konkurenčné riadenie a mechanizmy vnútorného trhu, bude nutné zabezpečiť sociálne hodnoty spojené so všeobecným prístupom, pretože zásady solidarity v týchto prípadoch prevažujú nad čisto trhovými záujmami.
<P>
Tu sme sa stretli s neochotou pravicových parlamentných skupín prijať európske právne predpisy týkajúce sa tejto témy, pričom súhlasili len s využitím všetkých možností, ktoré sú k dispozícii, na základe článku 14 a protokolu č. 26 zmluvy a v súlade s nimi.
<P>
Skupina, do ktorej patrím, sa zdržala záverečného hlasovania vo výbore o troch správach, pretože sa nedosiahol žiaden pokrok v oblasti sociálneho rozmeru jednotného trhu. Po hlasovaní vo výbore však bolo zapracovaných niekoľko pozitívnych bodov, ktoré správu značne zlepšili. Dosiahol sa konsenzus prostredníctvom sledu kompromisov a záverečné pozmeňujúce a doplňujúce návrhy podpísali hlavné parlamentné skupiny bez toho, aby boli nejakí víťazi či porazení.
<P>
Všetky parlamentné skupiny prispeli ku konečnému výsledku - čo je zásluhou Výboru pre vnútorný trh a ochranu spotrebiteľa a tých, ktorí na správe pracovali - prostredníctvom 266 pozmeňujúcich a doplňujúcich návrhov, ako aj stanovísk piatich výborov. Všetky príspevky boli užitočné. Chcel by som poďakovať tieňovým spravodajcom Róże Gräfin von Thunovej und Hohensteinovej, Jürgenovi Creutzmannovi, Malcolmovi Harbourovi, Emilie Turunenovej a Kyriacosovi Triantaphyllidesovi, ako aj koordinátorom skupín za produktívnu kritiku a ducha spolupráce, ktoré umožnili dosiahnuť pozitívny výsledok rokovaní. Osobitne ďakujem pánovi Harbourovi za veľkorysý, predvídavý postoj, ktorý sa premietal do práce výboru počas posledných štyroch mesiacov.
<SPEAKER ID="011" NAME="Cristian Silviu Buşoi" LANGUAGE="FR">
Vnútorný trh je nepochybne jedným z najväčších úspechov Európskej únie a jednou z jej nepopierateľných silných stránok. Je niečím, na čo môžeme byť všetci hrdí. Myslím si, že nebudem preháňať, ak poviem, že vnútorný trh je rozhodujúci pre európsku integráciu. Vnútorný trh v priebehu času potvrdil svoje výhody pre spotrebiteľov i pre európske podniky a prispel k nášmu hospodárskemu rastu.
<P>
V poslednom čase sme si však všimli istú letargiu, pokiaľ ide o integráciu trhu. Vnútornému trhu preto musíme dodať novú energiu. Musíme obnoviť dôveru európskych občanov v tento trh. Potrebujeme nový začiatok. Veľmi si v tejto súvislosti cením prácu Komisie a najmä skvelú prácu komisára Barniera, ktorému chcem ešte raz zablahoželať k jeho odhodlanému úsiliu a snahe oživiť vnútorný trh. Komisia nám pripravila ambiciózny a zároveň praktický a veľmi potrebný program obnovy sily vnútorného trhu. Som si úplne istý, že ak sa zrealizujú tieto opatrenia, vnútorný trh sa stane príťažlivejším pre našich občanov a podniky a celkovo bude fungovať efektívnejšie.
<P>
Čo sa týka mojej správy, chcem povedať, že sme nemali ľahkú úlohu. Naša úloha bola ambiciózna, pretože sme museli nájsť konsenzus v otázke opatrení tvoriacich základ silného a moderného jednotného trhu, ktorý by prispel k budúcemu rastu a predovšetkým splnil očakávania našich občanov a podnikov.
<P>
Uvažovali sme o tom, či sa máme sústrediť na inovácie, čo sa má urobiť v oblasti práv duševného vlastníctva a aké fiškálne opatrenia sú vhodné na posilnenie vnútorného trhu pri súčasnom rešpektovaní suverenity členských štátov.
<P>
Po diskusiách a množstve príspevkov, za ktoré chcem poďakovať všetkým tieňovým spravodajcom, spravodajcom výborov požiadaných o stanovisko a všetkým ostatným kolegom poslancom, ktorí predložili pozmeňujúce a doplňujúce návrhy, sa nám podarilo identifikovať súbor piatich priorít, ktoré treba okamžite zrealizovať.
<P>
Prvá priorita sa týka prostriedkov podpory inovácií a tvorivosti na jednotnom trhu, čo je dôležité, ak chceme dosiahnuť silnejší a udržateľnejší rast. Rozhodujúci význam má vytvorenie patentu EÚ a jednotného systému súdnych sporov, na ktorom sa už pracuje, ako aj zlepšenie správy autorských práv.
<P>
Ak chceme inovácie, musíme tiež nájsť riešenie ich financovania, napríklad dlhodobé investície a rámec, ktorý uľahčí efektívnejšie investovanie fondov rizikového kapitálu. Skvelou príležitosťou na investície do infraštruktúry v oblasti energetiky či telekomunikácií môžu byť aj projektové dlhopisy EÚ.
<P>
V rámci našej tretej priority chceme zosúladiť jednotný trh s našou digitálnou agendou prostredníctvom stimulovania elektronického obchodu. To si vyžaduje opatrenia, ktoré by zvýšili dôveru spotrebiteľov a podnikov v elektronický obchod, napríklad boj proti falšovaniu a pirátstvu a umožnenie cezhraničných dodávok a cezhraničného vymáhania pohľadávok.
<P>
Štvrtá priorita sa zameriava na vytvorenie lepšieho prostredia pre malé a stredné podniky (MSP) na jednotnom trhu vzhľadom na ich význam pre hospodársky rast a potenciál vytvárania pracovných miest. Potrebujú lepší prístup ku kapitálovým trhom. Fiškálne opatrenia, ako napríklad zavedenie spoločného konsolidovaného základu dane z príjmov právnických osôb, jasný rámec pre DPH a zníženie administratívnej záťaže, by mohli podnietiť MSP k cezhraničnému podnikaniu.
<P>
A nakoniec, musia sa zracionalizovať postupy verejného obstarávania. Musia sa zjednodušiť, aby sa na nich mohli zúčastniť aj MSP, a musia sa lepšie využívať na dosiahnutie inteligentného, udržateľného a inkluzívneho rastu.
<SPEAKER ID="013" NAME="Michel Barnier">
člen Komisie. - (FR) Domnievam sa, že sa nachádzame v kľúčovom bode tejto práce, ktorú sme spoločne začali v nadväznosti na jasný, podrobný a svedomitý prieskum vnútorného trhu pána Montiho a na správu pána Grecha, ktorú ste prijali veľmi veľkou väčšinou, a to v čase, keď - ak pozorne počúvame občanov v jednotlivých členských štátoch - musíme uvažovať o tom, kam kráčame v zmysle rastu, zamestnanosti a sociálnej súdržnosti.
<P>
Aké posolstvá ľudia počujú z Bruselu a zo Štrasburgu? Dnes sú tieto posolstvá nevyhnutné, ale vždy sú náročné či reštriktívne. Sú to posolstvá o regulácii alebo, ako je to v prípade mojej práce, o riadení, dohľade, deficite a znižovaní dlhov. Sú to teda dôležité posolstvá, ale sú reštriktívne a náročné. Myslím si, že k nim musíme pridať aj iné posolstvá a predovšetkým iné opatrenia s cieľom obnoviť dôveru v európsky projekt a v dôvody, prečo by sme mali všetci ťahať za jeden povraz a nie stáť osamotení či robiť veci sami pri riešení úloh globalizácie.
<P>
Toto je v skutočnosti stredobodom našej práce a chcem osobne poďakovať všetkým trom spravodajcom, ktorí práve vystúpili: pani Kalnieteovej, pánovi Correiovi de Camposovi a pánovi Buşoiovi, ktorý vystúpil len pred chvíľou. Chcel by som tiež poďakovať predsedovi pánovi Harbourovi, ktorému sa, ako už bolo povedané, s veľkou efektívnosťou a vďaka pozornému načúvaniu úspešne podarilo podnietiť k práci takmer 11 parlamentných výborov vo veľmi krátkom čase. K týmto poďakovaniam chcem tiež pridať poďakovanie koordinátorom rôznych politických skupín, pretože ste museli medzi sebou koordinovať veľké množstvo vecí, keďže sme riešili veľké množstvo otázok. Vysielate tým veľmi silný signál ostatným inštitúciám a tiež podnikom a občanom.
<P>
V nadväznosti na správu pána Montiho a správu pána Grecha ma predseda Barroso požiadal, aby som spolu so svojimi 12 kolegami pracoval v rámci spoločnej úlohy kolégia na oživení vnútorného trhu a na štrukturálnych reformách, ktoré budú potrebné na to, aby sa mohli objaviť dva, tri alebo štyri body rastu, ktoré trh obsahuje.
<P>
Dámy a páni, chcem vám pripomenúť, že v rámci tohto veľkého trhu, ktorý navyše predstavuje základ európskeho politického projektu, ide 60 % nášho vývozu do ostatných 26 členských štátov. Každá krajina, počnúc najväčším Nemeckom až po tie najmenšie krajiny, vyváža priemerne 60 % tovarov a služieb svojim susedom na tento veľký trh. Predpokladá sa, že tento trh má ešte stále potenciál rastu, ak bude fungovať efektívnejšie. Tak vznikol Akt o jednotnom trhu. Takto sme identifikovali 50 návrhov, ktoré obsahuje táto malá modrá kniha, ktorú som poslal všetkým vašim krajinám v 23 jazykoch EÚ, každému vnútroštátnemu poslancovi, odborovému zväzu a profesijnej organizácii.
<P>
Následne sme venovali čas diskusiám s cieľom vybrať z týchto návrhov tie, ktoré najefektívnejšie zlepšia život podnikom a občanom. Na budúci týždeň v stredu bude preto kolégium rokovať o Akte o jednotnom trhu na základe týchto diskusií a na základe vašich konzultácií a dnešnej rozpravy, aby mohlo začať konať.
<P>
Dámy a páni, pevne verím, že ak chceme vyhrať bitku o konkurencieschopnosť a rast, potrebujeme každý región, každý podnik a každého občana. Každý región - práve preto chcel hneď na začiatku projektu jednotného trhu a Aktu o jednotnom trhu predseda Komisie Jacques Delors podporovať budovanie jednotného trhu prostredníctvom politiky súdržnosti, aby sa bitky o rast a konkurencieschopnosť mohli zúčastniť aj regióny, ktoré z hľadiska rozvoja zaostávajú - všetky regióny vrátane tých najvzdialenejších a najokrajovejších. Potrebujeme každý podnik, pokiaľ ide o inovácie či tvorivosť - prichádzajú mi na um patenty, ktoré presadzujeme -, pokiaľ ide o možnosti malých a stredných podnikov získavať financie a zníženie administratívnej náročnosti a byrokracie pre ne, pokiaľ ide bezpečné internetové obchodovanie a pokiaľ ide o účasť na verejnom obstarávaní, k čomu sa o chvíľu vrátim.
<P>
Potrebujeme každý región, každý podnik, každého občana. V každodenných životoch sme postupne spotrebiteľmi, používateľmi služieb, sporiteľmi, akcionármi, pracovníkmi a remeselníkmi a cieľom je, aby sa uľahčila cezhraničná mobilita, aby sa rešpektovali a uznávali odborné kvalifikácie, zručnosti a sociálne práva, aby sme mali prístup k verejným službám vysokej kvality, aby sme sa pri nákupe produktov na internete alebo akýmkoľvek iným spôsobom cítili bezpečne a chránení a aby sme neplatili dvakrát dane. To je len niekoľko príkladov toho, čím sa musíme zaoberať, ak chceme, aby vnútorný trh fungoval efektívnejšie.
<P>
Čo bude ďalším krokom po vašej rozprave? Dňa 24. a 25. marca Európska rada privítala tieto opatrenia, ktoré sme prijali, i opatrenia, ktoré sama prijala v súvislosti so spoločnými právnymi predpismi. Boli sme požiadaní, aby sme určili priority, a preto, ako som povedal, spolu so svojimi kolegami, ktorí usilovne pracujú a ktorým ďakujem, na budúci týždeň navrhnem, aby kolégium vybralo 12 nástrojov, ktoré zefektívnia fungovanie vnútorného trhu pre podniky a občanov.
<P>
Pre každý z týchto nástrojov, medzi ktoré patria napríklad mobilita, financovanie malých podnikov, duševné vlastníctvo, dane, verejné služby či sociálna súdržnosť, navrhneme kľúčové opatrenie, ktoré bude nové, ktoré, ako dúfame, bude efektívne pre podniky a občanov a ktoré bude realizované do dvoch rokov. Realizované znamená, že Komisia ho predloží a Parlament a Rada budú o ňom hlasovať a prijmú ho v priebehu rokov 2011 a 2012.
<P>
V roku 2012 oslávime 20. výročie Aktu o jednotnom trhu a samotného jednotného trhu. Ak správne chápeme to, čo nám Európania hovoria, nemáme právo dopustiť, vážené poslankyne a vážení poslanci, aby toto výročie bolo nostalgické či melancholické. Musí to byť aktívne výročie, ktoré naštartuje rast, a práve takto ho chceme osláviť prostredníctvom Aktu o jednotnom trhu.
<P>
Budeme mať 12 nástrojov: 12 konkrétnych, ale nie výlučných návrhov. Pre každý z týchto 12 nástrojov identifikujeme aj ďalšie myšlienky, opatrenia a návrhy, ktoré bude Komisia zároveň rozvíjať, ale budeme mať 12 kľúčových opatrení, ktoré budú symbolizovať našu prácu. Dúfam, že Európska rada na najvyššej úrovni, Parlament, ktorý predstavujete vy, Komisia z našej strany a maďarské predsedníctvo - ktorému ďakujem, pani Győriová, za účasť - dokážu do konca júna alebo júla určitým formálnym spôsobom, ako dúfame, začať s prácou na tomto Akte o jednotnom trhu. Pán predseda, to je všetko, čo môžem k tejto veci povedať.
<P>
Požiadali ste ma, aby som o jednom z týchto aspektov hovoril v rámci vyhlásenia Komisie. Chcel by som to teraz urobiť, aby neskôr zostal čas aj na diskusiu. Tento aspekt, ktorý je súčasťou Aktu o jednotnom trhu, sa týka 17 % európskeho hospodárstva, konkrétne verejného obstarávania a verejných zákaziek. Chcem tiež povedať pár slov o štyroch projektoch, ktoré spolu s vami rozbiehame v oblasti verejných zákaziek, ako bolo zdôraznené v správe pána Buşoia.
<P>
Prvým projektom je všeobecná revízia smerníc z roku 2004 zameraná na čo na najlepšie využívanie verejných zdrojov, čo umožní čo možno najväčšiemu počtu podnikov zúčastniť sa na zákazkách verejného obstarávania a zaistí nákup produktov a služieb vysokej kvality s menšou byrokraciou. Z praktického hľadiska by som chcel zjednodušiť a spružniť postupy a tiež sa pozrieť na to, ako by sme mohli vyhovieť osobitným potrebám malých miestnych orgánov, napríklad tým, že pre ne vytvoríme zjednodušené postupy. Po druhé, chcel by som zjednodušiť prístup k verejným zákazkám, najmä čo sa týka cezhraničnej účasti malých a stredných podnikov. A nakoniec, chcel by som všetkými možnými spôsobmi podporiť zodpovednejšie a k životnému prostrediu šetrnejšie, teda ekologickejšie obstarávanie, ktoré tiež podporuje inovácie či sociálne začleňovanie.
<P>
Rôzne reformné ciele sa teraz premenia na jednoduché, vyváženejšie pravidlá. Priamo v teréne sme uskutočnili, ale ešte nedokončili, veľmi rozsiahle konzultácie a hospodárske hodnotenie. Máme zelenú knihu a momentálne hľadáme najefektívnejšie návrhy. Právne predpisy však nebudú zahŕňať všetko. Komisia bude zároveň pracovať na odvetvových iniciatívach zameraných na lepšie využívanie verejných zákaziek a podporu cieľov, napríklad tých, ktoré obsahuje stratégia Európa 2020. Budú medzi ne patriť ciele od aktualizácie príručky o ekologickom verejnom obstarávaní, ktorú pripravujem so svojím kolegom pánom Potočnikom, až po realizáciu európskeho plánu energetickej účinnosti, na ktorom pracujeme spolu s pánom Oettingerom či pani Hedegaardovou, alebo podporu plánov obstarávania vo fáze pred komerčným využitím a všeobecných plánov aktivít inovačného nákupu, ktoré koordinujeme spoločne s pánom Tajanim a pani Geogheganovou-Quinnovou. To je prvý projekt.
<P>
Druhý projekt sa týka koncesií. Chcel by som rýchlo dosiahnuť viditeľný pokrok v otázke koncesií bez čakania na dokončenie tejto dlhodobej práce na modernizácii rámca verejného obstarávania. Dámy a páni, koncesie zohrávajú čoraz dôležitejšiu úlohu pri budovaní infraštruktúry na poskytovanie verejných služieb. Šesťdesiat percent verejno-súkromných partnerstiev v Európe funguje prostredníctvom koncesií.
<P>
Okrem koncesií na verejné práce však momentálne neexistujú žiadne európske právne predpisy o koncesiách, a hoci platia všeobecné zásady zmluvy, v tejto oblasti vládne skutočná právna neistota, čo bráni vzniku takéhoto typu zákaziek. Ako dôkaz by som mohol spomenúť 24 rozsudkov Súdneho dvora v uplynulých rokoch. Chcel by som navrhnúť vytvorenie zjednodušeného rámca obmedzeného na určité základné pravidlá, ktoré nebudú zasahovať do vnútroštátnych legislatívnych rámcov, ak budú tieto rámce fungovať správne. Nebude predstavovať nadmernú administratívnu záťaž pre miestne orgány predovšetkým vďaka limitom, ktoré navrhnem.
<P>
Viem, že vo viacerých vašich politických skupinách panujú pochybnosti a prebiehajú v nich diskusie. Čo sa týka mňa, keď vás všetkých počúvam, som presvedčený, že ak si pozorne stanovíme ciele, podarí sa nám vyhnúť sa nedorozumeniam. Verejné úrady stále budú mať možnosť organizovať verejné služby, ale ak sa rozhodnú pre externých dodávateľov, nemyslím si, že by niekto namietal voči základnej úrovni transparentnosti a pravidlám, aby nedochádzalo k diskriminácii. Myslím si, že je to dôležité z hľadiska optimalizácie využívania verejných peňazí, obmedzenia praktík udeľovania zákaziek bez dostatočnej publicity či bez účinného práva na využitie opravných prostriedkov a z hľadiska zníženia niektorých rizík korupcie.
<P>
Čo sa týka podnikov, ak sa snažíme oživiť vnútorný trh, môže niekto namietať voči myšlienke sfunkčniť ho aj v oblasti koncesií? Mám na mysli najmä malé a stredné podniky, ktoré momentálne nemajú také zdroje, aké majú veľké podniky na sledovanie a vyhrávanie zákaziek v zahraničí, ak tieto zákazky nie sú zverejnené. Existencia minimálneho rámca pre koncesie bude znamenať transparentnosť a informácie, čo uľahčí najmenším podnikom prístup k niektorým zákazkám. Je to tiež otázka lepšej regulácie. Cielené, dobre premyslené právne predpisy sú lepšou možnosťou, ktorá bude stáť menej, ako snaha riešiť problémy jednoducho prostredníctvom pravidla o porušení predpisov.
<P>
Tretí projekt, o ktorom sa stručne zmienim, sa týka európskeho trhu v oblasti obrany. Budeme spolupracovať s členskými štátmi v súvislosti s vykonávaním smernice z roku 2009, ktorej časový limit na transpozíciu uplynie o niekoľko týždňov. Je to otázka prispôsobenia politík v oblasti platieb, ktoré sú často v rozpore s právom EÚ. Spolu s pánom Tajanim usporiadam 23. mája konferenciu o tejto otázke európskeho trhu v oblasti obranného priemyslu v budovách Parlamentu v Bruseli.
<P>
Na záver by som chcel v rýchlosti otvoriť otázku, ktorá sa už príliš dlho odkladala, a to otázku medzinárodného rozmeru verejných zákaziek. Cieľ je jasný: zvýšený prístup na trhy pre naše podniky. Aj my sme, prirodzene, pripravení ponúknuť viac v duchu vzájomnej reciprocity a prospechu. Viac obchodu prospeje všetkým.
<P>
Teraz musím upriamiť pozornosť na problém, ktorý momentálne máme v súvislosti s týmto základom voľného obchodu a výhodami, ktoré sú s ním spojené. Pravda je taká, že naši hlavní partneri - USA a Japonsko na základe Dohody o vládnom obstarávaní (GPA) a Čína na základe dvojstrannej dohody - v skutočnosti nechcú ešte viac otvárať svoje trhy. Čo sa týka nás, nemáme žiadne reálne páky na rokovania, pretože naše vlastné trhy sa už prakticky so samozrejmosťou pokladajú za otvorené. Dámy a páni, medzinárodné záväzky v rámci dohôd GPA a dohôd Svetovej obchodnej organizácie (WTO) ešte stále neboli transponované do práva EÚ.
<P>
Z tohto dôvodu členské štáty uplatňujú pravidlá veľmi rozdielnymi spôsobmi, čo narúša vnútorný trh. Preto dnes v Európe naše podniky trpia v dôsledku nespravodlivej situácie - spomínam si na prípad diaľnic v Poľsku. Zahraničné podniky využívajú tu v Európe veľmi rozsiahly prístup často ďaleko za hranicami toho, na čom sa dohodla EÚ, zatiaľ čo naše vlastné podniky sa stretávajú s ťažkosťami, keď sa chcú zúčastniť na verejných zákazkách niektorých našich hlavných partnerov.
<P>
Preto tento rok s mojím kolegom pánom De Guchtom plánujeme predložiť právny predpis, ktorým sa transponujú naše medzinárodné povinnosti v oblasti zákaziek verejného obstarávania do práva EÚ, čo nám poskytne páku, ktorú pri rokovaniach potrebujeme. Sme za otvorenosť, nezastávame však naivitu. Zámerom je vytvoriť pre európskych nákupcov rozumný a jasný právny základ na to, aby sa k ponukám od podnikov z krajiny, s ktorou máme dohodu, mohli stavať inak ako k ponukám od podnikov z krajiny, s ktorou EÚ ešte nemá dohodu, a poskytnúť im väčšiu právnu istotu. Vyjadrím sa jasne: nechceme urobiť z Európy pevnosť. Musíme pre naše podniky vytvoriť prostredie, ktoré je realistické, spravodlivé a otvorené, ale nie naivné.
<P>
Takže takto to je. Keďže ste ma vy a váš Parlament, pán predseda, o to požiadali, chcel som využiť príležitosť tejto rozpravy o oživení vnútorného trhu a upozorniť na túto dôležitú oblasť, ktorá bude navyše jedným z 12 nástrojov na oživenie jednotného trhu, o ktorých som hovoril na začiatku svojho vystúpenia, teda na verejné obstarávanie a modernizáciu. Príslušné návrhy predložíme v zhode s vami v priebehu nasledujúcich niekoľkých týždňov.
<SPEAKER ID="014" NAME="Enikő Győri">
úradujúca predsedníčka Rady. - (HU) Ako povedala aj pani Kalnieteová, Európska únia a hospodárstvo potrebujú lokomotívu. To je pravda. S touto myšlienkou jednoznačne súhlasím. Možno si pamätáte, že pred nejakým časom na začiatku maďarského predsedníctva Európskej únie aj maďarský premiér v tomto Parlamente jasne povedal, že nestačí len riešiť dosahy krízy, ale treba aj nabádať členské štáty, aby dodržiavali prísnejšiu fiškálnu politiku, a vykonávať v tejto súvislosti kontroly. V súčasnosti pracujeme aj na niekoľkých právnych predpisoch takéhoto typu. Bol tiež pripravený rozsiahly balík opatrení na riadenie hospodárskej krízy. Musíme dávať pozor aj na to, aby sme zostali v očiach našich občanov dôveryhodní. To sa však podarí len vtedy, keď dokážeme vytvárať pracovné miesta.
<P>
Práve na vytváranie týchto pracovných miest hľadáme zdroje, finančné prostriedky, ktoré nám to umožnia. Pevne verím, že jednotný trh je práve tým: nevyužitou príležitosťou, v ktorej - popri realizácii stratégie Európskej únie do roku 2020 - spočíva naša budúcnosť. Zo všetkých týchto dôvodov preto vyslovene vítam odhodlanie Európskej komisie a Európskeho parlamentu obnoviť jednotný trh a priority, ktoré určila Komisia a ktoré stanovil aj tento Parlament v troch vynikajúcich správach. Už sme rokovali o rôznych myšlienkach a stanoviskách v súvislosti so staršou správou vášho kolegu poslanca pána Grecha.
<P>
Navyše sa domnievam, že aktuálne tri správy prispejú k cielenej diskusii, vďaka čomu sa nám spoločne podarí prijať konkrétne opatrenia do roku 2012, teda do 20. výročia, o ktorom hovoril aj pán komisár Barnier. Ako tiež viete a upozornil na to aj pán komisár, Rada pre konkurencieschopnosť si na svojom zasadnutí 10. marca vymieňala názory na výsledky sociálnych konzultácií zameraných na kritériá definujúce prioritné oblasti záujmu inštitúcií a členských štátov. Na základe tejto diskusie maďarské predsedníctvo pripravuje prijatie záverov o navrhovaných prioritných opatreniach na zasadnutí Rady pre konkurencieschopnosť 30. mája.
<P>
Dovoľte mi pripomenúť vám aj širší kontext. V dnešnej situácii v dôsledku politického a hospodárskeho tlaku a opatrení prijatých na jeho zmiernenie nemusí byť jednotný trh u občanov, podnikov a inštitúcií vôbec populárny. Ale myslím si, že - povedané slovami profesora Montiho - práve v takýchto časoch je teraz jednotný trh najpotrebnejší, teda v časoch, keď sa v dôsledku účinkov krízy inštinktívne snažíme stiahnuť do úzkych, ale dobre známych vnútroštátnych hraníc. Som však presvedčená, že tomuto pokušeniu nesmieme podľahnúť. Preto evidentne nadišiel čas, aby sme jednotnému trhu poskytli politický stimul. Ako ste aj vy, dámy a páni, zdôraznili vo svojej predchádzajúcej správe o vytvorení jednotného trhu pre spotrebiteľov a občanov a ako sa hovorí aj v správe pána Montiho, jednotný trh stojí pred skúškou.
<P>
Stane sa prostriedkom, ktorý Európsku úniu priblíži k jej občanom tým, že viditeľne zlepší ich každodenné životy? Alebo bude len arénou slúžiacou na ochranu nedostatkov spomaľujúcich fungovanie jednotného trhu a udržiavaných odvetví? Odpoveď na tieto otázky závisí od toho, do akej miery sme odhodlaní robiť svoju prácu v priebehu nasledujúcich mesiacov. Po tom, ako dnes Európsky parlament prijme uznesenie, bude môcť Komisia prijať revidované oznámenie v polovici apríla, ako už bolo povedané. Dúfame, že všetky politické posolstvá i to, čo ste obhajovali vo svojej správe, sa dostanú aj do dokumentu Komisie. Po predložení legislatívnych návrhov sa spoliehame na to, že sa nám podarí vytvoriť špeciálne partnerstvo s vami a s Komisiou, ktoré nám umožní rýchlo preskúmať a prijať hlavné opatrenia uvedené v konečnej verzii Aktu o jednotnom trhu.
<P>
Dovoľte mi teraz zamerať sa na niekoľko prvkov troch správ, ktoré máme pred sebou, bez toho, aby som v plnej miere reagovala na všetky body. Predsedníctvo víta skutočnosť, že spravodajca chce začleniť otázku jednotného trhu do programu Európskej rady. Domnievame sa, že pokrok v súvislosti s Aktom o jednotnom trhu patrí do pôsobnosti všeobecných politických usmernení Európskej únie uvedených v zmluve. Určovanie politických usmernení je však rozhodne úlohou Európskej rady. Program v tejto oblasti stanovuje predseda Európskej rady, chcela by som však všetkým pripomenúť, že v záveroch Európskej rady z 24. a 25. marca sa hovorilo aj o význame jednotného trhu.
<P>
Predsedníctvo by chcelo vyjadriť vďaku Parlamentu za stabilnú podporu Rady pre konkurencieschopnosť pri príprave konkrétnych opatrení týkajúcich sa vytvorenia jednotného systému patentov. Všetci dobre vieme, že jednotný systém patentov by jednoznačne posilnil konkurencieschopnosť podnikov. Navyše sme tu o tejto otázke mali veľmi dobrú rozpravu a ďakujem Parlamentu za spoluprácu, keď udelil Rade oprávnenie začať tento proces v rámci rozšírenej spolupráce. Súhlasíme tiež s tým, že dokončenie jednotného digitálneho trhu a posilnenie a zlepšenie situácie malých a stredných podnikov sú nevyhnutné prvky podpory európskych inovácií.
<P>
Prostredníctvom mobility občanov a najmä uznávania odborných kvalifikácií môžeme riešiť ďalšie otázky týkajúce sa európskych občanov. Z tohto dôvodu súhlasíme s tvrdením, že našou prioritnou úlohou v tejto oblasti je viac konať na úrovni EÚ a dosiahnuť okamžité viditeľné výsledky. Predsedníctvo si tiež všimlo, že takmer všetky skúmané správy vrátane staršej správy pána Grecha i správy pána Correiu De Camposa osobitne zdôrazňujú záruku vymáhateľnosti práv vnútorného trhu občanmi EÚ. V tejto súvislosti vítame výsledky dosiahnuté v tejto oblasti, za ktoré vďačíme opatreniam prijatým Komisiou. To zahŕňa aj vytvorenie portálu Vaša Európa, siete SOLVIT a miest jednotného kontaktu v rámci smernice o službách.
<P>
Stotožňujeme sa však s vaším názorom, že stále možno urobiť viac v záujme uplatňovania práv občanov EÚ. Na záver mi dovoľte odbočiť a venovať sa inej priorite programu maďarského predsedníctva. Počas doterajších parlamentných konzultácií o balíku šiestich legislatívnych návrhov v oblasti hospodárstva som často počula kritiku, že členské štáty - pod čím by sme mali rozumieť Radu - a Európska rada pri zaisťovaní finančnej makrostability zabúdajú na posilňovanie rastu a obnovu reálneho hospodárstva po kríze, a ak nezabúdajú, poskytujú týmto cieľom len slabé nástroje bez zodpovednosti, pričom aj obsah stratégie Európa 2020 je obmedzený predovšetkým na takéto nástroje. Nuž, domnievam sa a hovorila som o tom aj vo svojom úvode, že jednotný trh a obrovský potenciál rastu, ktorý sa v ňom ukrýva, môžu poskytnúť vhodnú odpoveď na tieto obavy a zároveň predstavujú záruku vyváženej reakcie Európskej únie.
<P>
Myslím si, že našou prvoradou úlohou je dokončiť celý proces konsolidácie jednotného trhu čo najtransparentnejšími prostriedkami v úzkej spolupráci s Európskym parlamentom. Rada je pripravená takýmto spôsobom spolupracovať v plnohodnotnom partnerstve s Komisiou a jej členmi a s Parlamentom a jeho poslancami. Ďakujem vám veľmi pekne, pán predseda.
<SPEAKER ID="015" NAME="Predseda">
Týchto päť vystúpení - tri v mene Výboru pre vnútorný trh a ochranu spotrebiteľa, prejav pána komisára a prejav pani Győriovej - začalo významnú rozpravu, ktorá je veľmi dôležitá pre budúcnosť Európskej únie a jej občanov, ako aj pre náš rýchly rozvoj. Chcem všetkým ešte raz pripomenúť, že pôvodná myšlienka oživiť jednotný trh vznikla vo Výbore pre vnútorný trh a ochranu spotrebiteľa (IMCO). Ešte raz chcem zablahoželať všetkým kolegom poslancom, ktorí pracujú v tomto výbore, a v ich mene chcem odovzdať poďakovania a blahoželania pánovi Harbourovi.
<P>
Aj s myšlienkou správy Maria Montiho, vynikajúcej správy, ktorá nám veľmi pomáha v našej práci, prišiel výbor IMCO. Chcem poďakovať aj pánovi komisárovi Barnierovi za skvelé a veľmi rozsiahle predstavenie návrhov Európskej komisie v reakcii na naše správy. Čo sa týka verejného obstarávania, naozaj je často Achillovou pätou našej práce v členských štátoch. Je preto mimoriadne dôležité, aby sme sa v tejto veci posunuli ďalej, a maďarské predsedníctvo nám v tomto úsilí rozhodne pomôže. Sme presvedčení o potrebe tejto veci, pretože pre obyvateľov Európy je to veľmi dôležité.
<P>
Význam týchto správ a tejto diskusie možno vidieť podľa počtu parlamentných výborov, ktoré vypracovali svoje stanoviská. Urobilo to osem výborov a rovnako ako ja dobre viete, že je veľmi zriedkavé, aby osem parlamentných výborov vypracovalo stanoviská k jednému súboru správ. Tieto výbory sa teraz postupne ujmú slova. Pani Andrésová Bareová v mene Výboru pre medzinárodný obchod, máte slovo.
<SPEAKER ID="016" NAME="Josefa Andrés Barea" LANGUAGE="ES">
Výbor pre medzinárodný obchod je jedným z ôsmich výborov, ktoré sa na tejto veci podieľali, a chcela by som poďakovať jeho členom za ich príspevok k správe.
<P>
Konsolidácia jednotného trhu je jedným z cieľov stratégie Európa 2020, ktorý vychádza z rastu. Európska únia je dôležitý medzinárodný hráč. Na globalizovanom trhu musí EÚ prekonať ťažkosti, ktorým čelí.
<P>
Úlohou spoločností, našich spoločností na medzinárodnom trhu je vytvárať vysoké očakávania a veľké príležitosti, ale nesú aj spoločenskú zodpovednosť za sociálny rast so zárukami pre pracovníkov a verejné služby.
<P>
Dávame si aj záväzok v súvislosti s rozvojovými krajinami: boj proti chudobe je jedným z rozvojových cieľov tisícročia. V budúcnosti musia byť základom nášho priemyslu a spoločností poznatky a musíme bojovať proti falšovaniu v oblasti duševného vlastníctva.
<P>
Musíme brániť naše podniky na základe kritérií výskumu a vývoja a sociálnych kritérií, ako aj naše zahraničné záujmy v prospech európskych občanov i tých, ktorí žijú mimo Európskej únie.
<SPEAKER ID="017" NAME="Diogo Feio" LANGUAGE="PT">
Na úvod by som chcel vzdať hold pánovi komisárovi Barnierovi, pani predstaviteľke Rady a najmä svojim kolegom z Výboru pre vnútorný trh a ochranu spotrebiteľa.
<P>
V mene Výboru pre hospodárske a menové veci chcem zdôrazniť význam správ, o ktorých tu dnes diskutujeme a ktoré sú silnou ozvenou ducha správy pána Montiho s myšlienkou podporovať úspešné liberálne hospodárstvo, hospodársku súťaž a dynamický, inovačný trh.
<P>
Práve tieto cesty nás privedú do bodu, keď stratégia Európa 2020 už skutočne nebude len iniciatívou na papieri a stane sa realitou, a to na základe podpory malých a stredných podnikov, ktoré sú najväčšími zamestnávateľmi v európskom hospodárstve, podpory podnikov vo všeobecnosti a zavedenia myšlienky trvalého rastu v hospodárstve, ktoré môže byť čoraz viac založené na vnútornom trhu, na skutočne fungujúcom hospodárskom riadení a predovšetkým na myšlienke reálneho rastu nášho hospodárstva.
<SPEAKER ID="018" NAME="Raffaele Baldassare" LANGUAGE="IT">
Význam Aktu o jednotnom trhu spočíva v jeho cieli uspokojiť potreby trhu a umožniť prístup a účasť všetkých zúčastnených strán: podnikov, spotrebiteľov a zamestnancov. Vzhľadom na tento ambiciózny cieľ som spokojný so zásahmi, ktoré navrhuje pán Barnier, i s usmerneniami, ktoré vypracoval tento Parlament.
<P>
Niektoré priority sú podľa môjho názoru nevyhnutné na dosiahnutie cieľov, ktoré EÚ navrhla, konkrétne: zlepšenie prístupu malých a stredných podnikov na domáci trh, zníženie ich administratívnych povinností a umožnenie ich účasti na predkladaní ponúk na realizáciu zákaziek, odstránenie všetkých prekážok rozvoja elektronického obchodu a podpora a financovanie inovácií, najmä prostredníctvom vydávania dlhopisov na projekty Európskej únie predovšetkým v oblasti energetiky, dopravy a telekomunikácií.
<P>
A nakoniec, len prostredníctvom spojenia rozvoja a podpory sveta obchodu s cieľmi stratégie Európa 2020 v súvislosti so zamestnanosťou môžeme dosiahnuť to, čo je, domnievam sa, cieľom tohto aktu, teda vytvorenie sociálneho trhového hospodárstva založeného na raste, konkurencieschopnosti a udržateľnosti.
<SPEAKER ID="019" NAME="Liisa Jaakonsaari" LANGUAGE="FI">
Jacques Delors sa mýlil, keď povedal, že do jednotného trhu sa nedá zamilovať, pretože v rozprave o tejto téme už bolo vyjadrených toľko nadšených pocitov.
<P>
Prístup Komisie je veľmi ambiciózny a v rukách máme niekoľko veľmi dôležitých projektov: európsky patent, spoločný trh s energiou a tak ďalej. Jedna otázka však zostáva naliehavým problémom: sociálny prínos tejto správy je veľmi slabý. Napríklad sa takmer nič nehovorí o vysielaných pracovníkoch a spôsob, akým sú opísané charitatívne služby a sociálna doložka spojené s jednotným trhom, je, žiaľ, veľmi hmlistý.
<P>
Je pre mňa záhadou, prečo sa rozsiahlejšie a integrovanejšie sociálne práva primárne považujú za problém. Chcela by som všetkým pripomenúť, že v severských krajinách sa pri existencii rozsiahlych sociálnych práv podarilo úspešne skombinovať vysokú úroveň konkurencieschopnosti a produktivitu. Nie je to oveľa rozumnejší prístup, pán komisár?
<SPEAKER ID="020" NAME="Jürgen Creutzmann" LANGUAGE="DE">
Chcel by som reagovať na poznámky svojej kolegyne poslankyne. Namiesto sociálnej doložky výbor navrhol preskúmať vplyv opatrení vnútorného trhu na zamestnanosť. To je omnoho dôležitejšie, ako uplatňovať všeobecné vzorce. Ak chceme dosiahnuť s vnútorným trhom pokrok, musíme sa venovať sociálnym otázkam a zdôrazňovať ich vo všetkom, čo robíme. Z tohto dôvodu je mimoriadne dôležité posúdenie vplyvu, ktoré bude konkrétne brať do úvahy tieto požiadavky.
<P>
Chcel by som uviesť ešte jednu poznámku. Prekvapilo ma, že pán predseda hovoril o hospodárskom riadení, ktoré sa v nemčine ešte stále prekladá ako Wirtschaftslenkung. Tento výraz znamená aj štátom riadené hospodárstvo. V jednej oblasti Nemecka sme mali so štátom riadeným hospodárstvom veľmi zlé skúsenosti. Som si istý, že ďalej rozvíjať vnútorný trh budeme môcť len vtedy, keď budeme koordinovať všetky naše národné hospodárstva. To je úplne jasné. Pokrok s vnútorným trhom sa nám však nepodarí dosiahnuť prostredníctvom hospodárskeho riadenia.
<P>
Dnes diskutujeme o tom, ako môžeme vnútornému trhu dodať energiu. Mali sme to urobiť už dávno, pretože tento rok budeme oslavovať 20. výročie vnútorného trhu. Vítam preto vyhlásenie pána Barniera, že sa chce zamerať na niekoľko konkrétnych opatrení, ktoré ešte neboli realizované a ktoré budú novým impulzom pre vnútorný trh. Vnútorný trh predstavuje obrovskú príležitosť pre nás všetkých. Môže viesť k vytvoreniu väčšieho množstva pracovných miest a naším cieľom musí byť nájsť ľuďom prácu. To je tá najlepšia sociálna politika, akú môžeme zaviesť, pretože ľudia, ktorí sú zamestnaní, majú aj sebaúctu. Musíme preto urobiť všetko, čo sa bude dať, na dosiahnutie pokroku v tejto oblasti.
<P>
Potrebujeme vyvážený balík opatrení, ktoré prinesú podnikom a občanom prospech. Na jednej strane chceme, aby najmä stredné podniky využívali vnútorný trh viac ako v minulosti. Preto naliehavo potrebujeme patentový systém EÚ, aby spoločnosti mohli konečne chrániť a predávať svoje inovatívne produkty v celej Európe za rozumnú cenu. Podniky okrem toho potrebujú viac finančných prostriedkov na vývoj inovácií. Európsky trh s rizikovým kapitálom je len jedným z mnohých opatrení, ktoré možno prijať. Harmonizácia dane z pridanej hodnoty a základu dane z príjmu právnických osôb, o ktorej teraz diskutujeme, takisto oživí vnútorný trh.
<P>
Na druhej strane tiež musíme prijať konkrétne opatrenia, ktoré zvýšia dôveru občanov vo vnútorný trh. Musíme zlepšiť uznávanie odborných kvalifikácií pokiaľ možno prostredníctvom európskeho profesijného preukazu. To uľahčí prácu v inom členskom štáte a vytvorí väčšiu mobilitu pre občanov v rámci európskeho vnútorného trhu.
<P>
Potrebujeme aj európsku organizáciu pre dohľad nad trhom a tento bod chcem zdôrazniť, pretože členské štáty stále nie sú schopné zaviesť túto vec do praxe. Nechceme, aby sa na vnútornom trhu predávali nebezpečné produkty.
<P>
Ak sa nám podarí prijať tento návrh s veľkou väčšinou, bude to novým impulzom pre vnútorný trh.
<SPEAKER ID="021" NAME="Francesco De Angelis" LANGUAGE="IT">
Ak chceme obnoviť dôveru v trh, musíme za prioritu určiť potreby spotrebiteľov, pracovníkov a podnikov.
<P>
Ak chceme posilniť práva občanov, pracovníkov a používateľov konkrétnych služieb, musíme veľa pozornosti venovať zaručeniu sociálneho rozmeru budúceho jednotného trhu. Rast, rozvoj a sociálne povedomie musia ísť ruka v ruke. Hospodársky rast musí slúžiť občanom.
<P>
Z tohto pohľadu obsahuje balík nariadení týkajúcich sa noriem pre spoločnosti niektoré dobré návrhy vrátane akčného plánu na zvýšenie prístupu malých a stredných podnikov na kapitálové trhy a nových spôsobov financovania inovatívnych firiem a regionálneho rozvoja. Malé a stredné podniky sú srdcom nášho hospodárstva a motorom rastu vnútorného trhu. Pán predseda, je na nás, aby sme zaistili realizáciu týchto cieľov, ak chceme prekonať krízu a presadiť nový model rozvoja, udržateľný rast a nové kvalitné pracovné miesta.
<SPEAKER ID="022" NAME="Sophie Auconie" LANGUAGE="FR">
Chcem povedať len jednu vec, slovo, ktoré je možno v ostrom protiklade so súčasnou hospodárskou situáciou, ale ktoré treba o to viac zdôrazňovať. To slovo je "ambície". Ambície pre vnútorný trh, pán komisár, ambície pre Európu, ambície dokázať občanom, že európska integrácia je krokom vpred z hľadiska ich práv, ich práv ako pracovníkov, ako spotrebiteľov, ako turistov a vo všeobecnosti ako jednotlivcov. Chcem vzdať hold pánovi Barnierovi, ktorý zahrnul tieto ambície do všetkých projektov, ktoré chce realizovať.
<P>
Ako spravodajkyňa parlamentného Výboru pre regionálny rozvoj požiadaného o stanovisko vítam myšlienky, ktoré sú v tom obsiahnuté: potrebu zvláštnych opatrení pre regióny s osobitnými zemepisnými charakteristikami, napríklad najvzdialenejšie regióny, vytvorenie európskeho patentu pre podniky a európskeho štatútu pre nadácie, vzájomné spoločnosti a tiež združenia, vydávanie dlhopisov na financovanie špeciálnych projektov a potrebu posilniť udržateľný rozvoj v rámci vnútorného trhu.
<SPEAKER ID="023" NAME="Piotr Borys">
spravodajca Výboru pre právne veci požiadaného o stanovisko. - (PL) Ciele stratégie Európa 2020 sa nám nepodarí dosiahnuť ani sa nám nepodarí zvýšiť inovačnosť a konkurencieschopnosť hospodárstva, ak nebudeme k jednotnému trhu pristupovať holisticky. Chcem preto poďakovať pánovi komisárovi Barnierovi za veľmi rozsiahly prístup k jednotnému trhu a profesorovi Mariovi Montimu za túto skvelú správu.
<P>
Rád by som upriamil pozornosť na štyri dôležité aspekty. Po prvé, európsky patent, ktorý by sa mohol začať používať na budúci rok, inými slovami, na 20. výročie začatia fungovania jednotného trhu. Po druhé, musíme sa vážne venovať záležitosti autorských práv, pretože predstavujú veľkú nádej a príležitosť pre rozvoj tvorivého trhu, a tento aspekt trhu by sa mal regulovať spoločne. Mám tu v podstate na mysli spoločný systém správy autorských práv a seriózne nakladanie s dielami neznámych autorov, ako aj zníženie záťaže malých a stredných podnikov. To zahŕňa veľmi konkrétne kroky, napríklad zjednodušenie účtovníctva, ochranu ochranných známok, štatút európskej nadácie a predovšetkým možnosť prepojenia obchodných registrov. Ak v oblastiach, ktoré som vymenoval, zavedieme tieto opatrenia, dúfam, že 20 miliónov malých podnikov bude schopných na európskom jednotnom trhu pôsobiť efektívne a slobodne.
<SPEAKER ID="024" NAME="Toine Manders">
spravodajca Výboru pre právne veci požiadaného o stanovisko. - (NL) To znamená, že si môžem odkrojiť minútu alebo dve z rečníckeho času pána Lehneho. Chcem poďakovať pánovi komisárovi a všetkým ostatným za diskusiu, ktorú tu máme. Nevšimol som si však, že by niekto spomenul určité veci, ktoré sú podľa mňa mimoriadne dôležité a ktoré som zahrnul do správy. Dúfam, že pán komisár nám pomôže, aby sa stali realitou.
<P>
Vynášame profesora Montiho do nebies, ale jeho záverom bolo, že hlavným problémom vnútorného trhu je transpozícia smerníc. Hovorí, že musíme viac pracovať s nariadeniami. Môj názor na túto vec je taký, že menej je viac. Som za menej právnych predpisov z Európy. Ale všetko, čo robíme, musíme robiť jednotným spôsobom, pretože musíme zabrániť tomu, aby sa 27 členských štátov stalo zlátaninou štátov, ktoré transponujú právne predpisy rôznymi spôsobmi, čím vzniká obrovská prekážka pre malé a stredné podniky z hľadiska cezhraničného pôsobenia.
<P>
Ďalšia vec, ktorá sa prehliada, pán predseda, a ktorá je možno naším vôbec najväčším neúspechom, je otázka marketingu. Máme tu špičkových právnikov. Vytvárame skvelé právne predpisy. Sme presvedčení, že je našou povinnosťou zlepšovať trh pre našich občanov. Zdá sa však, že samotní občania o tom nevedia. Náš skutočný problém je v tom, že nedokážeme postaviť most medzi nami a nimi. Sme schopní, pokiaľ ide o právnickú terminológiu, ale zdá sa, že nie sme dobrí v priamej komunikácii s našimi občanmi. Je tu riziko - a dúfam, že sa to nestane - že my ako Európska únia sa budeme čoraz viac vzďaľovať občanom Európy. Myslím si, že v nasledujúcich rokoch sa naozaj musíme sústrediť na spôsoby získavania podpory jednotlivých občanov pre Európsku úniu a pre to, čo robíme, a musíme do toho aj investovať. V tejto oblasti toho treba veľa urobiť a myslím si, že do toho musíme investovať a mali by sme konzultovať s našimi poradcami pre komunikáciu o spôsoboch, ako to najlepšie dosiahnuť.
<P>
A nakoniec, šokovalo ma, že naši občania nepoznajú rozdiel medzi Európskou komisiou, Parlamentom a Radou. V každom členskom štáte máme troch zástupcov, ktorých ruky sú v konečnom dôsledku zviazané, pretože pracujú pre oficiálne organizácie. Ak členské štáty vyjadria negatívny názor na Európsku úniu, nie je nikto, kto by na to reagoval. Myslím si, že by bolo rozumné mať jedného zástupcu EÚ v každom členskom štáte - ak chcete, nazvite ho veľvyslancom -, ktorý by mohol naozaj reagovať na akékoľvek negatívne vyjadrenia o Európskej únii. Ak to urobíme, vyhneme sa tomu, aby sme sa stali akýmsi Titanikom. Na Titaniku si každý myslel, že všetko je v úplnom poriadku, skutočné nebezpečenstvo ale nakoniec číhalo vonku.
<SPEAKER ID="025" NAME="Wim van de Camp" LANGUAGE="NL">
Chcel by som poďakovať Komisii a Rade za úvod dnes ráno. Príprava stanoviska o vnútornom trhu v mene Výboru pre občianske slobody, spravodlivosť a vnútorné veci bola pre mňa mimoriadne zaujímavá.
<P>
Myslím si, že vnútorný trh by mal získať rozsiahlu podporu v Európskom parlamente, najmä vo Výbore pre občianske slobody, pretože sloboda pohybu v rámci Únie je dôležitá najmä pre osoby - migrujúcich pracovníkov a kvalifikovaných migrantov -, ktoré potrebujeme na zvýšenie pracovnej sily vnútorného trhu. Ale, pán predseda, máme tak veľa cieľov, no zatiaľ sme dosiahli tak málo výsledkov.
<P>
Som veľmi spokojný s 12 opatreniami pána komisára Barniera a dúfam, že v nasledujúcich mesiacoch sa nám podarí veci urýchliť, pretože konkurencia mimo EÚ nebude čakať, kým ju vnútorný trh EÚ nedobehne.
<SPEAKER ID="027" NAME="Erminia Mazzoni" LANGUAGE="IT">
Myslím si, že môžem naozaj povedať, že práca spravodajcov je skvelá a slová Komisie a Rady sú potešujúce a upokojujúce.
<P>
Tieto tri správy zachovávajú ducha a prezieravé stimuly, ktoré sú typické pre novú stratégiu pre vnútorný trh profesora Maria Montiho, a sú úspešným vyjadrením jednotného účelu oživenia európskeho jednotného trhu prostredníctvom 50 opatrení, ktoré sú potom zopakované a zhrnuté či zdôraznené v 14 prioritách tohto Parlamentu.
<P>
Spomedzi týchto opatrení sa 19 sústreďuje na priblíženie trhu záujmom občanov. Som presvedčená, že ak chceme skutočne a úplne zrealizovať jednotný trh, je dôležité zmenšiť priepasť medzi občanmi a jednotným trhom prostredníctvom snahy o obnovu dôvery verejnosti, podpory procesu politickej a sociálnej integrácie pred hospodárskou integráciou a predovšetkým prostredníctvom zmeny pohľadu európskych občanov na vnútorný trh. Domnievam sa, že všetky tieto ciele sú súčasťou opatrení, ktoré obsahujú tieto tri správy.
<P>
(Rozprava bola na chvíľu prerušená.)
