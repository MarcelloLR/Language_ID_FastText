<CHAPTER ID="011">
Absolutórium za rok 2007: Všeobecný rozpočet EÚ - Rada (rozprava) 
<SPEAKER ID="356" NAME="Predsedajúci">
Ďalším bodom programu je druhá správa o absolutóriu za plnenie všeobecného rozpočtu Európskej únie za rozpočtový rok 2007, oddiel II - Rada (C6-0417/2008 -. Spravodajca: Søren Bo Søndergaard.
<SPEAKER ID="357" NAME="Søren Bo Søndergaard" LANGUAGE="DA">
Ďakujem, pán predsedajúci. Pred siedmimi mesiacmi - presnejšie povedané 23. apríla - tento Parlament veľkou väčšinou odmietol udeliť absolutórium za rozpočet Rady za rok 2007. Prečo? Pretože správanie Rady vo vzťahu k Parlamentu a Výboru pre kontrolu rozpočtu bolo úplne neprijateľné. Rada odmietla zodpovedať otázky týkajúce sa jej rozpočtu, ktoré sme jej predložili písomne, a odmietla sa stretnúť s Výborom pre kontrolu rozpočtu a zodpovedať otázky. Situácia bola taká absurdná, že predstavitelia Rady okamžite odchádzali z každej schôdze, na ktorej sa vyskytli otázky týkajúce sa rozpočtu Rady.
<P>
V skutočnosti to nebolo nič nové. Vlastne to trvá už roky. Nevídané však bolo, že Parlament s tým v apríli skoncoval. Domnievam sa, že v apríli si väčšina poslancov položila jednoduchú otázku: ako sa môžem z pozície poslanca Európskeho parlamentu zodpovedať voličom za rozpočet Rady, ak Rada ani neodpovie na otázky, ktoré jej predkladá Parlament? Myslím si, že práve táto otázka viedla k tomu, že veľká väčšina poslancov Parlamentu odmietla udeliť absolutórium za rozpočet Rady. Niektorí si možno mysleli, že Parlament bude po júnových voľbách prístupnejší, alebo že pri požiadavkách Parlamentu na otvorenosť a transparentnosť išlo skôr o predvolebné sľuby ako o skutočnú zmenu postoja. Ak je to tak, budú sklamaní.
<P>
Dokonca aj po voľbách je náš Výbor pre kontrolu rozpočtu jednotný vo svojom veľmi jednoduchom stanovisku: ak Rada chce, aby sme udelili absolutórium za jej rozpočet, potom sa s nami musí zísť a zodpovedať naše otázky. Koncom septembra sa konečne niečo udialo. Dňa 24. septembra sa uskutočnilo stretnutie Rady a predsedu Výboru pre kontrolu rozpočtu, spravodajcov tohto výboru a koordinátorov. Rada zároveň zodpovedala - i keď nepriamo - otázky výboru a tieto odpovede boli aj zverejnené na webovej stránke Rady.
<P>
Dovoľte, aby som sa vyjadril jasne: Rada urobila prezieravý manéver - mimoriadne prezieravý manéver. Z tohto dôvodu môže dnes Výbor pre kontrolu rozpočtu odporúčať, aby Parlament udelil absolutórium za rozpočet Rady za rok 2007. Avšak dovoľte mi jasne povedať aj to, že výbor očakáva a žiada, aby bol tento krok vyjadrením zmeny prístupu zo strany Rady, pokiaľ ide o Parlament.
<P>
V súvislosti s rozpočtom Rady za rok 2008 očakávame, že sa nebude opakovať absurdné divadielko z roku 2007. Naopak, vychádzame z toho, že budeme pokračovať z bodu, ktorý sme napokon dosiahli. Inak povedané, očakávame, že Rada bez prílišných prieťahov poskytne písomné odpovede na otázky predložené kompetentnými výbormi a spravodajcami v rámci Parlamentu. Zo strany Rady očakávame ochotu stretnúť sa s príslušnými výbormi a zodpovedať otázky.
<P>
Aby sa zabezpečilo, že v tomto ohľade nebudú žiadne pochybnosti, je táto požiadavka jasne formulovaná v správe, o ktorej dnes diskutujeme a ktorú Parlament, dúfajme, zajtra prijme - ak nie jednohlasne, potom veľkou väčšinou. Udelením absolutória za rozpočet Rady za rok 2007 sme preukázali svoj pozitívny prístup. Teraz je na ťahu Rada.
<SPEAKER ID="358" NAME="Cecilia Malmström" LANGUAGE="SV">
Vážený pán predsedajúci, vážení poslanci, otázky, o ktorých diskutujeme, sú mimoriadne závažné. Otvorenosť a transparentnosť sú demokratické nástroje, ktoré máme k dispozícii. Podporu občanov, ktorá je dobrá pre činnosti Únie, podnecuje to, či občania dokážu preniknúť do podstaty procesu. V tomto ohľade majú Parlament a Rada rovnaké ciele a platí to, samozrejme, všade, pre všetky oblasti a všetky inštitúcie.
<P>
Dnes diskutujeme o absolutóriu za rok 2007. V tejto súvislosti by som chcela zdôrazniť význam externých auditov vo všeobecnosti a najmä význam plnenia rozpočtu a v tomto kontexte by som taktiež chcela vyzdvihnúť úlohu Dvora audítorov a jeho mimoriadne kvalitnú prácu, ktorá tvorí základ každoročného určovania zodpovednosti.
<P>
Pokiaľ ide o vlastnú otázku tejto konkrétnej správy o absolutóriu za rozpočet za rok 2007, chcela by som vyjadriť svoju spokojnosť s vaším odporúčaním, aby Rade bolo absolutórium udelené. Ak sa na hlavné otázky pozrieme bližšie, naozaj neexistuje žiadny dôvod, prečo absolutórium neudeliť. Pokiaľ ide o hospodárske riadenie, Rada sa vždy usilovala postupovať podľa pravidiel a uplatňovať otvorenosť. A tak to bude aj v budúcnosti. Chápem, že neformálne septembrové stretnutie delegácie Výboru pre kontrolu rozpočtu a delegácie Rady umožnilo objasniť mnohé otázky a - ako už uviedol pán spravodajca - práve vďaka tomu bolo možné Rade udeliť absolutórium za rozpočet za rok 2007.
<P>
Táto skutočnosť skrátka poukazuje aj na budúci význam dialógu medzi našimi inštitúciami. Preto som veľmi rada, že sme našli spôsob, ako v týchto otázkach dosiahnuť pokrok, čím sme umožnili udelenie absolutória. Očakávam, že zajtrajšie hlasovanie to potvrdí.
<SPEAKER ID="359" NAME="Ingeborg Gräßle" LANGUAGE="DE">
Vážený pán predsedajúci, pani Malmströmová, pán Barrot, stal sa zázrak. Po prvý raz za päť rokov som svedkom toho, že sa na tejto rozprave zúčastňuje Rada, a za tento významný signál by som sa chcela švédskemu predsedníctvu Rady úprimne poďakovať.
<P>
(potlesk)
<P>
Srdečne vás vítam na plenárnom zasadnutí, prvej príležitosti, keď má Rada zastúpenie v rozprave o svojom absolutóriu.
<P>
Ako sa hovorí v Nemecku: koniec dobrý, všetko dobré? Nie, tentoraz nie. Postup udeľovania absolutória Rade ukázal, že je neopísateľný a naliehavo potrebuje svoje miesto v medziinštitucionálnom programe, ktorý, mimochodom, treba rozšíriť o predsedu Európskej rady. Na európskej scéne máme nového aktéra a existujúci postup nemôže a nesmie pokračovať tak ako doteraz. Spôsob, akým sa Parlament musí doprosovať informácií a rovnocenných účastníkov dialógu, aby dostal odpovede na otvorené otázky, je nehodný parlamentnej demokracie. Rada sa štylizuje do pozície poslednej a absolutistickej inštancie a ako občianka Európskej únie sa za toto správanie pred voličmi svojho volebného obvodu hanbím. Postup, ktorý sme mali doteraz, je jednoducho absurdný a nesmieme dopustiť, aby sa v ňom v budúcnosti pokračovalo.
<P>
Švédskemu predsedníctvu by som chcela ešte raz poďakovať. Podnikli sme zaujímavé počiatočné kroky. Po prvé, došlo k tomuto rozhovoru, novému a nevídanému medzníku, a to, že ste tu dnes prítomní, je fantastickým signálom. Predsedníctvo Rady sa musí rovnako ako všetky ostatné inštitúcie EÚ konfrontovať s absolutóriom v Parlamente. To isté teraz viac ako kedykoľvek predtým platí, samozrejme, aj pre novú vysokú predstaviteľku ako šéfku novej služby pre vonkajšiu činnosť. Ako poslanci musíme ukázať, že nám na tejto otázke záleží a že jej pokrok musíme dosiahnuť spoločne. Táto otázka musí byť súčasťou každého programu. Chcela by som Komisiu požiadať, aby ju do programu zahrnula.
<P>
Nepáči sa nám doterajší priebeh rozpravy. Prekáža nám skutočnosť, že nemáme v rukách nič, ani jediný návrh, ako by veci mali vyzerať v budúcnosti. Lisabon sa nesmie stať synonymom neprehľadnej Európskej únie, v ktorej dohľad Parlamentu stratil význam. Ide o príležitosť na nový začiatok so zásadnou účasťou zvolených predstaviteľov občanov a udelenie absolutória budúcemu predsedovi Európskej rady je prvou ťažkou skúškou.
<SPEAKER ID="360" NAME="Bogusław Liberadzki" LANGUAGE="PL">
Vážený pán predsedajúci, na úvod by som sa chcel poďakovať spravodajcovi pánovi Søndergaardovi, ktorý s prácou začínal za ťažkých podmienok. Prejavil ohromnú trpezlivosť a svoj sklon k mimoriadne vyváženým hodnoteniam a názorom.
<P>
Pani Malmströmová, súhlasím s vami v tom, že je správne, aby sa dodržiavali zásady transparentnosti vrátane finančnej transparentnosti. Súhlasím však aj s tými pripomienkami, ktoré vypovedajú o niečom inom. V spôsobe, akým fungujeme, sme dnes dosiahli rozhodujúci okamih. Bezprostredne pred nadobudnutím platnosti Lisabonskej zmluvy Rada takpovediac priznáva, že Parlament je jediným voleným orgánom, pretože funguje otvoreným spôsobom. Aby Parlament a Rada predstavovali kompatibilné orgány, mala by Rada značne zvýšiť svoju otvorenosť pri práci. V tomto okamihu sa to práve deje. Prekonávame averziu Rady voči spolupráci s Parlamentom. Domnievam sa, že sa to deje nielen v tejto oblasti našej práce, ale že k tomu čoskoro dôjde aj v iných oblastiach našej práce vrátane parlamentných výborov.
<P>
Ako môže vážená Rada vidieť na dnešnej rozprave, naša politická skupina preto rozhodne podporuje návrh rozhodnutia o absolutóriu za rozpočet. Nevraciame sa k číslam, nepoukazujeme na ľavý či pravý stĺpec, na príjmy, výdavky, ani na vhodné riadenie. Voči týmto otázkam nemáme závažné výhrady. Oceňujeme ale, že prebieha táto rozprava, a oceňujeme spôsob, akým sa vedie.
<SPEAKER ID="361" NAME="Luigi de Magistris" LANGUAGE="IT">
Vážený pán predsedajúci, dámy a páni, ako predseda Výboru pre kontrolu rozpočtu musím oceniť mimoriadne dôležitú prácu, ktorú vykonal výbor, a vynikajúcu prácu zo strany spravodajcu, ako aj prejavenú politickú súdržnosť.
<P>
Pretože od začiatku sme chceli vyslať veľmi jasné posolstvo: chceme neochvejne pracovať na zabezpečení transparentnosti, správnych postupov a zákonnosti pri spravovaní verejných financií, a teda aj pri auditoch rozpočtov.
<P>
Spolu s Radou, ktorá spočiatku odmietala reagovať, sme dosiahli významný pokrok. K tomuto úspechu by som chcel osobne zablahoželať švédskemu predsedníctvu. Za každých okolností presadzuje podporu transparentnosti a správnych postupov.
<P>
Z tohto hľadiska preto očakávame ďalší pokrok, pretože predovšetkým s nadobudnutím platnosti Lisabonskej zmluvy je očividne absolútne neprijateľné, aby Parlament nedisponoval informáciami a podrobnosťami potrebnými na monitorovanie rozpočtov a verejných financií. Je to nielen v záujme Európskej únie, ale aj všetkých európskych občanov.
<SPEAKER ID="362" NAME="Bart Staes" LANGUAGE="NL">
Povedzme si to úprimne, naďalej ide o komplikovanú aktivitu. Teším sa prítomnosti úradujúcej predsedníčky Rady. Ide o významný zvrat. Vskutku je to po prvý raz, čo sa predsedníctvo zúčastňuje na tomto type rozpravy, a ja túto skutočnosť vítam. Napriek tomu musíme uznať, že naďalej ide o komplikovanú aktivitu.
<P>
Rada sa v skutočnosti naďalej skrýva za určitú džentlmenskú dohodu uzavretú niekedy na začiatku sedemdesiatych rokov minulého storočia - teda pred štyridsiatimi rokmi -, keď sa Parlament a Rada dohodli, že si ako korektní džentlmeni nebudú navzájom zasahovať do svojich rozpočtov, ani navzájom skúmať svoje účtovné knihy a nebudú si klásť žiadne prekážky. Keďže rozpočet Rady sa zásadne zmenil, tento prístup patrí minulosti. Pred štyridsiatimi rokmi pozostával rozpočet iba z administratívnych výdavkov, pričom teraz sa k nim pridali prevádzkové výdavky. Z tohto dôvodu sa musíme usilovať o dosiahnutie zlomu.
<P>
Našli sme provizórne východisko z mŕtveho bodu. Sme ochotní udeliť absolutórium, teraz však naozaj musíme urobiť ďalší krok. Predsa len, problémy sa nevyriešili. Máme za úlohu zabezpečiť, aby sa na pri rozpočte Rady a aj pri rozpočte Parlamentu uplatňovala transparentnosť a demokratická kontrola. Preto súhlasím so všetkými - rečníkmi, spravodajcom, rečníkmi z politických skupín -, ktorí to povedali jasne: pozrite, toto je zahrievacie kolo, pri ďalšom postupe udeľovania absolutória Rade musíme zájsť o krok ďalej. Výročná správa Dvora audítorov obsahuje návrhy v tejto oblasti a opätovne sa zmieňuje o záležitostiach, ktoré sa týkajú programu SESAME. Pani Malmströmová, vás sa to pravdepodobne už čoskoro nebude týkať, my však naďalej budeme presadzovať transparentnosť.
<SPEAKER ID="363" NAME="Richard Ashworth">
v mene skupiny ECR. - Vážený pán predsedajúci, dovoľte mi najskôr využiť túto príležitosť a vyjadriť uznanie pánovi komisárovi Kallasovi za skutočný pokrok, ktorý sa dosiahol pri riešení otázok a výhrad, ktoré vzniesol Dvor audítorov. Podľa môjho názoru dosiahla odchádzajúca Komisia väčší a pozitívny pokrok ako všetky predchádzajúce Komisie za posledné obdobie. Za toto úsilie pánovi komisárovi ďakujem.
<P>
Panuje všeobecná zhoda o tom, že prijatie systému účtovníctva založeného na časovom rozlíšení bolo úspešné a že zreteľné zlepšenie súvisí s jeho zavedením. Taktiež by som chcel oceniť pokrok v oblasti spoločnej poľnohospodárskej politiky a najmä v oblasti systému oddelenia vnútorného auditu (IAC), ktorý bol rovnako veľkým prínosom.
<P>
Musím ale spomenúť dve oblasti vyvolávajúce obavy. Po prvé, Dvor audítorov vo svojej výročnej správe opakovane kritizuje "presnosť a vierohodnosť príslušných operácií". Súhlasím a rok 2007 sa v tomto smere od predchádzajúcich rokov ničím nelíšil. Posolstvo Dvora audítorov je úplne jasné: ešte stále toho treba veľmi veľa urobiť.
<P>
V druhom bode sa chcem zmieniť o tom, že Dvor audítorov kritizoval nedostatok kontrolných mechanizmov v spoločne riadených programoch. Tento Parlament opakovane vyzýval členské štáty, aby sa naliehavejšie zaoberali obavami audítorov, a predovšetkým sme členské štáty vyzývali, aby plnili podmienky medziinštitucionálnej dohody z roku 2006.
<P>
V záujme fiškálnej integrity a zodpovednosti voči verejnosti musia teraz členské štáty preukázať viac odhodlania, a tak, z týchto dôvodov budem spolu s kolegami z delegácie britských konzervatívcov hlasovať proti absolutóriu za všeobecný rozpočet za rok 2007, kým v tejto záležitosti nezaznamenáme skutočný pokrok zo strany Rady.
<SPEAKER ID="364" NAME="Marta Andreasen">
v mene skupiny EFD. - Vážený pán predsedajúci, sme zvolení poslanci Európskeho parlamentu, avšak naši voliči netušia, čo sa deje v zákulisí. Výbor pre kontrolu rozpočtu sa v apríli 2009 rozhodol odložiť udelenie absolutória Rade. Aj keby Dvor audítorov nekritizoval účtovníctvo, výbor tvrdil, že má na takýto postup dostatočné množstvo dôvodov. Avšak aj po tom, ako sa tento výbor v septembri stretol so švédskym predsedníctvom a boli zodpovedané niektoré písomné otázky Parlamentu, pán Søndergaard, spravodajca pre oblasť udelenia absolutória Rade za rok 2007, vydal správu, ktorá by ani pri najlepšej vôli neumožňovala udelenie absolutória. Dospelo sa ale k politickému rozhodnutiu absolutórium udeliť a kompromisné odseky boli oklieštené.
<P>
Výbor má v úmysle absolutórium odporučiť na základe očakávaní do budúcnosti. Ak by občania, ktorí sa obťažovali nás v júni zvoliť, vedeli, že: existuje konsenzus o tom, že na základe džentlmenskej dohody zo sedemdesiatych rokov minulého storočia sa nebudú otvárať sporné otázky; že interný audítor Rady nebude pozvaný do Výboru pre kontrolu rozpočtu, pretože potom by mohol byť s neistými dôsledkami pozvaný aj interný audítor Európskeho parlamentu; že politicky nominovaný Dvor audítorov nemal k správe interného audítora Rady z apríla 2008 žiadne pripomienky, čo by si títo voliči pomysleli?
<P>
V roku 2002, keď som bola hlavnou účtovníčkou Európskej komisie, vtedajší generálny riaditeľ pre rozpočet v liste vtedajšiemu internému audítorovi Komisie uviedol, že postup udeľovania absolutória nie je nič iné ako medziinštitucionálna hra. Budeme sa naďalej vyhýbať tomu, aby sme zvolali, že kráľ je nahý, pretože sa obávame straty privilégií, ktoré sme po rokoch mlčania získali? Pri hlasovaní za udelenie absolutória Rade za rok 2007 sa môžeme rozhodnúť odhaliť pokrytectvo a skoncovať s ním. Verím, že moju voľbu poznáte, a dúfam, že spoločne so mnou udelenie absolutória Rade odmietnete.
<SPEAKER ID="365" NAME="Martin Ehrenhauser" AFFILIATION="NI">
(DE) Vážený pán predsedajúci, Európska bezpečnostná a obranná politika v súčasnosti nie je flotilou, ale "vojnovou loďou" v medzinárodnej politike. Každý rok, keď ide o to, udeliť tejto "vojnovej lodi" Rady absolutórium, loď zrazu zmizne v Bermudskom trojuholníku a Európsky parlament sa bez problémov riadi heslom: "To, čo na radare nevidíme, v skutočnosti ani neexistuje."
<P>
Minulý rok na jar sa zrazu vynorili mimorozpočtové účty a Rade nebolo udelené absolutórium. Tento krok sa odôvodňoval štyrmi príčinami. Podľa prvého uvádzaného dôvodu Rada odmietala pristúpiť na akékoľvek oficiálne, formálne stretnutie s Parlamentom. Podľa druhého bodu Rada odmietala poskytnúť akékoľvek komplexné písomné odpovede. Podľa tretieho bodu Rada nedokázala poskytnúť ani správu o činnosti, ani úplný zoznam rozpočtových prevodov. Štvrtým dôvodom bola nemožnosť určiť, či majú výdavkové položky v rozpočte Rady prevádzkový charakter.
<P>
A zrazu, teraz, zajtra - pár mesiacov neskôr - z ničoho nič existuje vôľa udeliť Rade absolutórium. A pritom žiadny z týchto štyroch dôvodov odmietnutia udeliť absolutórium nebol v skutočnosti odstránený, ani vyriešený. Predstavitelia Rady naďalej odmietajú pristúpiť na akékoľvek formálne stretnutie s Parlamentom. Rovnako nie je na obzore žiadna správa o činnosti a neboli uzavreté, ani zrušené mimorozpočtové účty, ako sme to požadovali.
<P>
Pánovi spravodajcovi by som rád pripomenul, že jeho úvodná správa obsahovala celkovo dvadsať dopytov a otázok určených Rade. Kde sú ale presné odpovede na tieto otázky? Môžete mi to povedať? Nie, nemôžete. Namiesto toho, aby sme v tejto veci zvyšovali tlak na Radu, robíme čo? Robíme zo seba prosebníkov a z našich požiadaviek sú prosby v novej správe. Každý, kto bude teraz hlasovať za udelenie absolutória Rade, podporí presne tento stav, keď Parlament pred Radou pokorne prednáša svoje požiadavky.
<SPEAKER ID="366" NAME="Sidonia Elżbieta Jędrzejewska" AFFILIATION="PPE">
(PL) Vážený pán predsedajúci, podporujem návrh rozhodnutia Európskeho parlamentu udeliť absolutórium generálnemu tajomníkovi Rady za plnenie rozpočtu za rozpočtový rok 2007. Som rada, že švédske predsedníctvo a pán Kallas preukázali svoje odhodlanie vyriešiť tento problém.
<P>
Pozornosť by som chcela upriamiť na niekoľko otázok, ktoré však zostávajú nevyriešené a ktorými sa budeme musieť v nasledujúcich rokoch zaoberať. Komplikovaný a náročný postup udeľovania absolutória Rade ukazuje, čo chce Európsky parlament. Európsky parlament chce transparentnosť a otvorený, ale zároveň formálny dialóg s Radou. Tieto požiadavky Európskeho parlamentu sú trvalé a nekompromisné, nie sú však výrazom zlých úmyslov zo strany poslancov Európskeho parlamentu, ale sú výrazom starosti o verejné financie a - naozaj by mali byť - vyjadrením záujmu o transparentnosť pri vynakladaní peňazí daňových poplatníkov.
<P>
Chcela by som zdôrazniť, že postup udeľovania absolutória Rade taktiež poukazuje na to, akým spôsobom sa Parlament dozvedá o nových oblastiach práce Rady, a že Parlament nechce byť vylúčený z monitorovania a dohľadu nad výdavkami Rady v žiadnej oblasti jej činnosti.
<P>
Podľa môjho názoru je udelenie absolutória Rade za rok 2007 krok správnym smerom, mali by sme však jasne dať najavo, že zostávajú určité otázky, ktoré ešte neboli úplne objasnené, a Rade by sme to mali i naďalej pripomínať. Verím, že prebehne konštruktívny dialóg, že sa zvýši transparentnosť a otvorenosť, aby bolo možné najlepším spôsobom monitorovať verejné financie.
<SPEAKER ID="367" NAME="Jens Geier" AFFILIATION="S&amp;D">
(DE) Vážený pán predsedajúci, dámy a páni, aj ja by som chcel poďakovať pánovi Søndergaardovi za úspešnú prácu, vďaka ktorej Rada konečne vyhovela Parlamentu v postupe udeľovania absolutória. Rada dlho odmietala poskytnúť relevantné odpovede na otázky Parlamentu a odvolávala sa na džentlmenskú dohodu - dohodu neformálneho charakteru, od ktorej dnes v každom prípade uplynulo 40 rokov. Vyzerá to vyslovene zvláštne, keď úradníci Rady po 40 rokoch už očividne netušia, čo presne sa v džentlmenskej dohode píše, pretože verzia, ktorú poskytol Európsky parlament, obsahuje presný opak toho, na čo sa Rada opakovane odvolávala pri rokovaniach.
<P>
Podľa prvého uznesenia džentlmenskej dohody sa Rada nebude pokúšať o dosiahnutie žiadnych zmien vo výdavkoch Európskeho parlamentu. Podľa tretieho uznesenia by mali tieto dve inštitúcie v otázkach rozpočtu úzko spolupracovať. Rada si to vysvetľuje tak, že obe inštitúcie si nebudú navzájom zasahovať do rozpočtových činností. V tejto chvíli sa zdržím poznámok k závažnosti tohto spôsobu vedenia argumentácie. Namiesto toho by som sa chcel švédskemu predsedníctvu Rady poďakovať za to, že uviedlo do života proces, ktorého cieľom je skoncovať s touto hanebnou situáciou.
<P>
Riešením je dodatok k medziinštitucionálnej dohode, ktorý zrozumiteľne reguluje postup, akým Parlament Rade udeľuje absolutórium, tak, ako sa to vyžaduje v návrhu uznesenia. Preto Parlament žiadam, aby návrh podporil.
<SPEAKER ID="368" NAME="Jorgo Chatzimarkakis" AFFILIATION="ALDE">
(DE) Vážený pán predsedajúci, pán komisár Kallas, predovšetkým chcem oceniť skutočnosť, že je tu švédske predsedníctvo Rady, a taktiež by som sa chcel osobne poďakovať pani Malmströmovej, že zlepšila transparentnosť postupu. Všetko, čo uviedli moji kolegovia poslanci, je pravda - postup je transparentnejší a aj napriek tomu, že sa pani Malmströmová dnes vyjadrovala trochu opatrnejšie, môžeme tvrdiť, že absolutórium udelíme. I tak je pred nami ešte dlhá cesta. Žiadame Radu, aby po tomto prvom kroku pokračovala ďalšími opatreniami, najmä vzhľadom na to, že Lisabonská zmluva oveľa presnejšie stanovila kompetencie Rady v oblasti zahraničnej a bezpečnostnej politiky. Táto politika nadobudne v budúcnosti obrysy určované barónkou Ashtonovou. Občania však predtým barónku Ashtonovú nepoznali a ako európski daňoví poplatníci stále nevedia, aké množstvo finančných prostriedkov má presne k dispozícii a ako ich využíva. Tento stav musíme zmeniť. V čase, keď vlastne bojujeme za transparentnú, demokratickú Európu, ide vskutku o absolútnu nevyhnutnosť.
<P>
Pánovi spravodajcovi Søndergaardovi by som sa chcel poďakovať za to, že v našom mene - v mene Parlamentu - použil nátlakové prostriedky. Tento tlak zachováme.
<SPEAKER ID="369" NAME="Ville Itälä" AFFILIATION="PPE">
(FI) Vážený pán predsedajúci, dámy a páni, taktiež by som sa chcel poďakovať pánovi spravodajcovi za jeho nesmierne dobrú prácu. Keď diskutujeme o absolutóriu za spoločné prostriedky za rok 2007, nehovoríme o finančných prostriedkoch Rady, ani o finančných prostriedkoch Komisie, ani o finančných prostriedkoch Parlamentu, ale o peniazoch daňových poplatníkov. Sú to peniaze, ktoré patria našim občanom. Občania musia mať právo vedieť, na čo sa vynakladajú.
<P>
Parlament navyše zastupuje občanov a musí mať právo disponovať všetkými potrebnými informáciami, keď o ne požiada. Nesmie nastať situácia, keď Parlament o tieto informácie vlastne prosí. Z tohto dôvodu sú otvorenosť a transparentnosť jediným spôsobom, akým môžu inštitúcie EÚ získať dôveru občanov.
<P>
Chcem sa pripojiť k tým, ktorí ocenili vynikajúci pokrok, ktorý sa v tejto záležitosti podarilo dosiahnuť, a skvelú prácu švédskeho predsedníctva, zásluhou ktorého dnes môžeme udeliť absolutórium. Taktiež by som sa chcel poďakovať pánovi komisárovi Kallasovi za jeho vynikajúcu prácu počas uplynulých piatich rokov. V týchto oblastiach sa dosiahol pokrok. Ide o správny krok správnym smerom.
<P>
(potlesk)
<SPEAKER ID="370" NAME="Aldo Patriciello" AFFILIATION="PPE">
(IT) Vážený pán predsedajúci, dámy a páni, 23. apríla Parlament odložil svoje rozhodnutie týkajúce sa účtov Rady, pretože Rada odmietla Parlamentu poskytnúť výročnú správu o činnosti, čím zabránila tomu, aby sa jej výdavky preverili rovnakými metódami, ako sa používajú v prípade iných inštitúcií.
<P>
Skutočne je našou povinnosťou, aby sme zintenzívnili úsilie o presadzovanie transparentnosti v rámci inštitúcií Spoločenstva prostredníctvom zvyšovania informovanosti, pokiaľ ide o využívanie rozpočtu Spoločenstva, a prostredníctvom zvyšovania miery, akou sa európske inštitúcie, a predovšetkým Rada zodpovedajú verejnosti.
<P>
Verím, že od odmietnutia Parlamentu udeliť Rade absolutórium sa vyvinulo mnoho úsilia. Uvítali sme najmä zverejnenie výročnej správy o činnosti Rady na jej webovej stránke a vyššiu úroveň transparentnosti v oblasti spoločnej zahraničnej a bezpečnostnej politiky. Taktiež sme ocenili septembrové stretnutie, na ktorom sa konečne odohrala konštruktívna diskusia medzi predstaviteľmi Výboru pre rozpočet a predstaviteľmi švédskeho predsedníctva. Rovnako oceňujeme úsilie Rady o poskytnutie náležitých odpovedí na žiadosti, ktoré Parlament predložil v apríli.
<P>
Vážený pán predsedajúci, na záver by som chcel povedať, že text, o ktorom budeme hlasovať, predstavuje významný krok v dialógu medzi Parlamentom a Radou a dôrazný signál, ktorý chcel Parlament vyslať, aby chránil daňových poplatníkov prostredníctvom zrozumiteľného, transparentného a včasného vykazovania výdavkov Rady.
<SPEAKER ID="371" NAME="Cecilia Malmström" LANGUAGE="SV">
Vážený pán predsedajúci, ďakujem za rozpravu o tejto mimoriadne dôležitej otázke. Teším sa, že sme sa zhodli na význame otvorenosti a transparentnosti. Tieto aspekty sú, samozrejme, základom nielen našej vzájomnej konštruktívnej spolupráce, ale aj základom toho, aby sme občanom umožnili dôverovať európskym inštitúciám. Rada má rovnako ako Parlament záujem prijať svoju zodpovednosť za zaručenie maximálnej možnej transparentnosti, pokiaľ ide o peniaze daňových poplatníkov. Tieto otázky, prirodzene, nadobúdajú ešte väčší význam vzhľadom na to, že nová zmluva nadobudne platnosť už o týždeň.
<P>
Širšia diskusia o forme, akú by malo mať uskutočňovanie auditov finančného riadenia Únie, by sa mala vzhľadom na nadobudnutie platnosti Lisabonskej zmluvy realizovať v kontexte revízie nariadení a výročného postupu pre rozpočet EÚ. Rada sa však usiluje a bude sa aj naďalej usilovať o dodržiavanie pravidiel a uplatňovanie otvorenosti, pokiaľ ide o ekonomické riadenie. Vo vzťahu k Európskemu parlamentu budeme pokračovať v uplatňovaní praxe zavedenej v priebehu mnohých rokov a v budúcom roku budeme s Parlamentom neformálne rokovať s cieľom vyriešiť všetky možné otázky týkajúce sa plnenia rozpočtu. V tejto súvislosti sa teším na pokračovanie dialógu s Európskym parlamentom o otázke absolutória a som presvedčená, že na budúci rok budeme konštruktívne a neformálne diskutovať aj o správe Dvora audítorov za rok 2008. Srdečne vám za túto rozpravu ďakujem.
<SPEAKER ID="372" NAME="Søren Bo Søndergaard" LANGUAGE="DA">
Vážený pán predsedajúci, chcel by som sa poďakovať všetkým, ktorí prispeli k tejto rozprave. V prvom rade by som sa chcel vyjadriť k tomu, čo povedala pani Andreasenová a pán Ehrenhauser, a upozorniť na to, že keď sme s týmto procesom začínali, neexistovala absolútne žiadna zhoda. Na začiatku tohto procesu, keď sme predložili Komisii otázky a požadovali písomné odpovede, sme nedostali žiadnu odozvu. Na začiatku tohto procesu Komisia zo schôdzí odchádzala vždy, keď sme začali klásť otázky. Takáto bola naša východisková pozícia.
<P>
Našou dnešnou úlohou je rozhodnúť, či sme sa pohli o krok vpred, alebo sa stále nachádzame v rovnakej situácii. Otázka nestojí tak, či sme dosiahli všetko, čo sme chceli. Súhlasím s tým, že sme nedosiahli všetko, čo sme chceli. Stačí si však prečítať moju správu a teraz už aj správu výboru, aby ste zistili, že ešte nie sme spokojní. Chcel by som požiadať aj Radu, aby si správu veľmi dôkladne preštudovala, pretože obsahuje veľa dobrých pripomienok, ktoré by mohli byť užitočné v budúcom roku.
<P>
Pohli sme sa ale o krok vpred. Keď začneme s prácou na udeľovaní absolutória za rok 2008 - a venujeme sa tomu práve teraz -, nebudeme začínať "na zelenej lúke". Budeme začínať v bode, ktorý sme dosiahli tento rok. Preto sa domnievam, že je správne kladným hlasovaním obraňovať to, čo sme dosiahli, a tak pokračovať v tomto boji -, ktorý napokon vyzerá tak, ako vyzerá. Čas ukáže, či sme sa rozhodli správne - keď uvidíme, ako sa situácia vyvinie tento rok, budúci rok a ešte ďalší rok. Preto je veľmi dôležité, aby sme ako výbor a Parlament dokázali po celý čas prejavovať jednotu a plniť zamýšľané plány.
<P>
Túto príležitosť by som chcel využiť, aby som sa poďakoval sekretariátu, tieňovým spravodajcom a celému výboru vrátane predsedu za to, že nám umožnili konať jednotne. Ak si dokážeme túto súdržnosť zachovať - aj v otázke absolutória za rok 2008 -, potom budeme v roku 2008 schopní posunúť sa o krok vpred, nad rámec toho, čo sme dosiahli v roku 2007. Potom budeme schopní dosiahnuť všetko, čo chceme.
<SPEAKER ID="373" NAME="Predsedajúci">
Rozprava sa skončila. Hlasovanie sa uskutoční v stredu 25. novembra 2009.
<P>
Písomné vyhlásenia (článok 149)
<SPEAKER ID="374" NAME="Georgios Stavrakakis" AFFILIATION="S&amp;D">
písomne. - (EL) Vážený pán predsedajúci, dámy a páni, aj ja by som rád začal blahoželaním pánovi spravodajcovi k výnimočnej práci: pán spravodajca priamo predkladal rozhodujúce otázky a trval na tom, že predtým, než prikročíme k odporúčaniu absolutória, potrebujeme dostať jasné odpovede. Blahoželanie patrí aj Výboru pre kontrolu rozpočtu, ktorý trval na svojom stanovisku, podporoval spravodajcu a napriek úvodným komplikáciám dokázal presvedčiť Radu, aby nám poskytla odpovede na najdôležitejšie otázky. Pretože, ako môžeme odporúčať absolutórium za rozpočet, ako môžeme zodpovedne tvrdiť, že predmetný rozpočet je správny, bez toho, aby sme vedeli, čo čísla vyjadrujú? Bolo by to úplne absurdné. Po odpovediach Rady sme teraz ochotní odporúčať absolutórium, zároveň sme však do sprievodného uznesenia zahrnuli dôležité pripomienky, ktoré Výbor pre kontrolu rozpočtu prevažnou väčšinou schválil. Chceme otvorené postupy a transparentnosť, v ktoré veríme, a chceme byť plne oboznámení s tým, ako sa využívajú peniaze európskych daňových poplatníkov.
<P>
(Rokovanie bolo prerušené o 19.25 hod. až do začiatku hodiny otázok a pokračovalo o 19.30 hod.)
