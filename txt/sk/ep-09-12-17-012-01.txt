<CHAPTER ID="012-01">
1. Uganda: návrh právnych predpisov proti homosexualite
<SPEAKER ID="850" NAME="Predsedajúci">
Ďalším bodom programu je rozprava o šiestich návrhoch uznesenia o návrhu právnych predpisov proti homosexualite v Ugande.
<SPEAKER ID="225" NAME="Michael Cashman">
autor. - Vážený pán predsedajúci, chcel by som požiadať Parlament, aby sme sa pohli od procedurálnych námietok a prešli k otázke diskriminácie.
<P>
Ugandský parlament má v súčasnosti pred sebou jeden návrh zákona a niektorí sa pýtajú, čo to má s nami spoločné. Porušovanie medzinárodných záväzkov, dohoda z Cotonou a porušovanie ľudských práv majú s nami spoločné všetko, ako sme vždy tvrdili.
<P>
Ustanovenia tohto návrhu zákona sú drakonické a rád by som informoval Parlament, že sú medzi nimi nasledujúce: každej osobe s údajne homosexuálnou orientáciou hrozí doživotné väzenie alebo za niektorých okolností trest smrti; každý rodič, ktorý neudá úradom svoju dcéru, ktorá je lesbička, alebo syna, ktorý je homosexuál, bude čeliť pokutám a pravdepodobne trom rokom vo väzení; každý učiteľ, ktorý do 24 hodín nenahlási úradom žiačku, ktorá je lesbička, alebo žiaka, ktorý je homosexuál, bude čeliť tým istým trestom; každému domácemu alebo domácej, ktorí poskytujú ubytovanie "podozrivému" homosexuálovi, hrozí sedem rokov väzenia.
<P>
Tento návrh zákona podobným spôsobom hrozí trestom alebo zničením dobrého mena každej osobe, ktorá pracuje s homosexuálnym obyvateľstvom, ako napríklad lekári pracujúci na AIDS a HIV, vedúci predstavitelia občianskych združení, ktorí sú aktívni v oblastiach sexuálneho a reprodukčného zdravia, a teda ďalej podkopáva úsilie verejného zdravotníctva brániť v šírení vírusu HIV.
<P>
Je veľmi dôležité, aby sme v tomto Parlamente dnes popoludní dali bokom naše predsudky a bránili tých, ktorí nemajú nikoho, kto by ich bránil. Preto vrelo vítam vyhlásenie komisára pre rozvoj a humanitárnu pomoc De Guchta, vyhlásenia britskej, francúzskej a švédskej vlády, ako aj prezidenta Obamu a predsedu a podpredsedu Výboru pre zahraničné veci Snemovne reprezentantov USA. Vyzývam Parlament, aby tejto záležitosti pripísal veľký význam, ktorý si zaslúži, a aby otvorene vystúpil v mene tých v Ugande, ktorých v súčasnosti nikto nepočúva.
<SPEAKER ID="227" NAME="Marietje Schaake">
autorka. - Vážený pán predsedajúci, minulý rok v septembri predložil poslanec ugandského parlamentu návrh zákona proti homosexualite. Tento návrh zákona by kriminalizoval homosexualitu a viedol k trestu odňatia slobody a dokonca k trestu smrti. Netýkalo by sa to len týchto údajných zločincov, ale aj tých, ktorí nenahlásili tieto takzvané zločiny alebo ktorí podporujú ľudské práva a inú činnosť v Ugande.
<P>
Obávame sa, že by sa tým porušila sloboda sexuálnej orientácie, ako aj sloboda prejavu, ktoré sú ľudskými právami. Nie sú len európskymi, ale celosvetovými hodnotami.
<P>
Odmietame aj trest smrti ako celok a chceme sa pripojiť k medzinárodnej komunite v jej obave o mimovládne organizácie, ktoré možno budú musieť zrušiť svoje aktivity v Ugande.
<P>
Preto sa pripájame k prezidentovi Obamovi a iným v medzinárodnej komunite, ktorí požadujú, aby sa tento návrh zákona neschválil a aby sa preskúmali všetky právne predpisy, ktoré by kriminalizovali homosexualitu v Ugande.
<SPEAKER ID="229" NAME="Charles Tannock">
autor. - Vážený pán predsedajúci, Uganda je veľmi kresťansky založená krajina, v ktorej vládnu tradičné hodnoty. Homosexualita je v Ugande, ako aj v mnohých afrických krajinách protiprávna. Samozrejme, musíme byť citliví pri vnucovaní našich liberálnejších a tolerantnejších hodnôt iným, pretože to niekedy môže byť kontraproduktívne.
<P>
Nemali by sme sa však báť otvorene vystúpiť proti tomuto ohavnému návrhu zákona, pretože ide o jasne drakonický a nesmierne neprimeraný zákon. Nielenže by veľmi uškodil bezpečnosti a slobode homosexuálov v Ugande, ale by aj poškvrnil obraz Ugandy na celom svete a spôsobil by, že sa stane vydedencom.
<P>
Uganda urobila za posledné dve desaťročia mnoho významných krokov a určitým spôsobom ju možno považovať za vzor pre vývoj Afriky. Prečo by zákonodarcovia Ugandy mali zahodiť všetku túto dobrú povesť? Prečo by sa mali usilovať zaradiť svoju krajinu k brutálnemu Iránu, ktorý pravidelne popravuje homosexuálov na verejnosti?
<P>
Dúfajme, že naším spoločným pobúrením nad týmto brutálnym zákonom - v tomto Parlamente a mnohých iných parlamentoch na celom svete - dokážeme presvedčiť ugandského prezidenta, aby ho vetoval.
<SPEAKER ID="231" NAME="Ulrike Lunacek">
autorka. - (DE) Vážený pán predsedajúci, niektorí z predchádzajúcich rečníkov uviedli podrobnosti o tomto právnom predpise, ktorý je predložený v ugandskom parlamente. Chcela by som vám povedať jeden krátky príbeh. Asi pred štyrmi až piatimi rokmi som bola v Kampale a v jeden večer som stretla skupinu lesbičiek, homosexuálov a transsexuálov v pizzerii, kde im majiteľ umožnil stretnutie. V ten istý večer minister povedal, že v budúcnosti sa budú robiť razie na všetkých miestach, kde sa stretávajú lesbičky, homosexuáli a transsexuáli. V ten večer som bola veľmi znepokojená, podobne ako aj mnoho ugandských lesbičiek a homosexuálov. Našťastie, nič sa nestalo, ale znamenalo to začiatok vzrastajúcej homofóbie v Ugande. V súčasnosti predložili návrh zákona, ktorý nielenže urobí z homosexuality zločin, ako je tomu už teraz, ale homosexualita bude podliehať aj trestu smrti.
<P>
Toľké africké hlavy štátov vrátane Museveniho urobili mnoho pre svoje krajiny, ale na základe tohto povedať, že homosexualita je neafrická, je jednoducho nesprávne. Homosexualita existovala vo všetkých kultúrach na všetkých kontinentoch v priebehu všetkých období histórie a bude existovať bez ohľadu na to, aký právny predpis bude schválený. Teší ma, že sme úspešne predložili spoločné uznesenie, ktoré podporili takmer všetky skupiny, pretože je dôležité vyjadriť náš nesúhlas s týmto právnym predpisom a podporiť lesbičky, homosexuálov a transsexuálov v Ugande. Nesmieme im dovoliť, aby nenávideli zákony a stáli bokom a nič nepovedali.
<P>
My v Európskej únii sme zaviazaní presadzovať ľudské práva všade na svete a pripomínať poslancom ugandského parlamentu, že v dohode z Cotonou sa napríklad uvádza, že ľudská dôstojnosť a ľudské práva sa vzťahujú na všetkých a všetci ich musia hájiť. Taktiež dúfam, že uznesenie, ktoré sme predložili, bude schválené v celom rozsahu, pretože pre organizácie, ktoré ochraňujú práva lesbičiek, homosexuálov a transsexuálov v Ugande, je dôležité, aby mali podporu vrátane podpory Európskej únie.
<SPEAKER ID="233" NAME="Michèle Striffler">
autorka. - (FR) Vážený pán predsedajúci, pán komisár, dámy a páni, na otázku, prečo by sa Európsky parlament mal zaoberať touto záležitosťou, by som odpovedala, že právne predpisy proti homosexualite predložené ugandskému parlamentu svedčia o úplnej ľahostajnosti voči základným slobodám a rozhodne nesmú byť schválené.
<P>
Platné ugandské právne predpisy už kriminalizujú homosexualitu. Mimovládne organizácie už roky bijú na poplach, čo sa týka násilia páchanom na týchto skupinách. Ak bude tento nový zákon schválený v januári 2010, skutočnosťou je, že to zhorší situáciu a spôsobí, že homosexuálne skutky budú postihnuteľné doživotným väzením alebo trestom smrti pre homosexuálov, ktorí sú HIV pozitívni.
<P>
Tento zákon by bol aj hlavnou prekážkou v boji proti AIDS. V Afrike existujú iné zákony proti homosexuálom. Tento je však výnimočný, pretože - ako povedal pán Cashman - núti občanov nahlasovať homosexuálne skutky do 24 hodín. Ak ste lekár, rodič alebo učiteľ homosexuála, musíte ho alebo ju udať polícii alebo čeliť väzeniu.
<P>
Okrem toho tento návrh zákona kriminalizuje zákonnú prácu mimovládnych organizácií, medzinárodných darcov a humanitárnych združení, ktoré sa usilujú o ochranu a presadzovanie ľudských práv v Ugande.
<P>
Len čo bol tento návrh zákona predložený vláde v Kampale, dôrazne ho odsúdili obhajcovia ľudských práv na celom svete, niekoľko štátov vrátane Francúzska, Spojených štátov...
<P>
(Predsedajúci prerušil rečníčku.)
<P>
a európsky komisár pre rozvoj pán De Gucht. Uganda musí rešpektovať svoje záväzky v súlade s medzinárodným humanitárnym právom a dohodou z Cotonou.
<P>
Ak by táto situácia pokračovala ďalej, Európska únia musí k ugandským orgánom bezodkladne vzniesť námietky a prehodnotiť svoje angažovanie sa v Ugande.
<SPEAKER ID="234" NAME="Predsedajúci">
Pani Strifflerová, zostalo vám ešte 12 sekúnd. Mohli ste čítať o niečo pomalšie, potom by viacerí z vašich kolegov poslancov mali úžitok z ešte lepšieho prekladu. Odporúčam poslancom, ktorí svoje príhovory čítajú, aby ich vopred poskytli tlmočníkom, pretože to pomôže zlepšiť kvalitu tlmočenia.
<SPEAKER ID="235" NAME="Filip Kaczmarek" LANGUAGE="PL">
Vážený pán predsedajúci, niektorí ľudia si myslia, že by sme sa nemali zapájať do tejto záležitosti, pretože obrana práv homosexuálov je neoprávnené rozšírenie ľudských práv. Ide o nedorozumenie.
<P>
Všeobecná deklarácia ľudských práv uznáva, že ľudské práva sa týkajú každej osoby a nikto nesmie byť vylúčený. Zákaz diskriminácie z dôvodu sexuálnej orientácie nie je ničím novým. Problém je, že nie každý chce tento typ diskriminácie uznať ako porušenie ľudských práv.
<P>
V Ugande a v niektorých ďalších afrických krajinách sa ozývajú hlasy, že náš záujem o túto tému je prejavom neokolonializmu alebo že zasahujeme do záležitostí, z ktorých žiadna nie je našou starosťou. Tiež ide o nedorozumenie. Pretože hovoríme o univerzálnych, všeobecných právach. Nie je to len chvíľkový nápad. Rešpektujeme nezávislosť Ugandy a iných štátov, ale nemôžeme zostať ticho, keď sa tu usiluje o rozšírenie diskriminácie namiesto toho, aby sa obmedzila.
<SPEAKER ID="237" NAME="Kader Arif">
v mene skupiny S&D. - (FR) Vážený pán predsedajúci, dámy a páni, som rád, že máme dnes príležitosť hovoriť o návrhu právnych predpisov proti homosexualite predloženom ugandskému parlamentu 25. septembra.
<P>
V čase, keď vidíme rastúci počet porušovaní ľudských práv, mám pocit, že pokiaľ ide o tento zákon proti slobode, je pre Európsky parlament dôležité, aby sa nedíval na rozdielnosti, ktoré rozdeľujú jeho politické skupiny, a aby bol schopný čo najdôraznejšie odsúdiť tento návrh zákona a vyzvať ugandský parlament, aby zamietol tento návrh zákona a preskúmal svoje národné právne predpisy a dekriminalizoval homosexualitu.
<P>
Ako práve zdôraznil pán Cashman, každá jedna mimovládna organizácia otvorene vystúpila proti tomuto návrhu zákona ako proti závažnej prekážke v boji proti AIDS. Komisia prostredníctvom komisára De Guchta a prevažná väčšina členských štátov, ktoré pridali svoj hlas k vyhláseniam prezidenta Obamu, už odsúdili túto iniciatívu.
<P>
Preto vyzývam Komisiu, aby prehodnotila naše angažovanie sa v Ugande v prípade, že tento návrh zákona bude schválený. Krajina, ktorá by v tom okamihu porušovala nielen medzinárodné právo, ale aj základné princípy dohôd z Cotonou, by ďalej nemohla mať prospech z podpory Európskej únie.
<P>
Dámy a páni, na záver by som chcel zdôrazniť, že každý musí mať právo na slobodu sexuálnej orientácie bez strachu pred uväznením alebo smrťou. O tomto princípe sa nediskutuje.
<SPEAKER ID="239" NAME="Raül Romeva i Rueda">
v mene skupiny Verts/ALE. - Vážený pán predsedajúci, chcel som túto rozpravu začať rozprávaním o prípade Aminatou Haidarovej. Z dôvodov, ktoré sú nám už známe, však nemôžem. Otázka práv v Ugande si v každom prípade tiež zaslúži našu pozornosť. Pripomína nám to, že sme opäť raz nútení prijať ďalšie texty odsudzujúce homofóbiu.
<P>
V minulosti sme prijali niekoľko uznesení týkajúcich sa tohto problému vrátane ochrany menšín a antidiskriminačných politík. Dnes musíme pridať nový text k tým, ktoré už boli prijaté. Jediný pokus ugandského poslanca predložiť návrh zákona proti homosexualite si zaslúži politickú reakciu.
<P>
Tento navrhnutý zákon zahŕňa ustanovenia o potrestaní tých, ktorí sú údajne lesbičky, homosexuáli alebo bisexuáli, doživotným väzením a dokonca trestom smrti. Tento návrh zahŕňa aj ustanovenie, ktoré by mohlo viesť až k trojročnému väzeniu pre každého vrátane heterosexuálov, kto do 24 hodín neoznámi totožnosť každej osoby, o ktorej vie, že je lesbička, homosexuál, bisexuál alebo transsexuál, alebo kto podporuje ľudské práva týchto ľudí. Znamená to, že každého z nás by mohli z týchto dôvodov tiež zažalovať.
<P>
Musíme Európskej únii a medzinárodnej organizácii pripomenúť, že sexuálna orientácia je záležitosť patriaca do oblasti pôsobenia práva jednotlivca na súkromie, ktoré zaručuje medzinárodný právny predpis o ľudských právach. Podľa neho by sa mala presadzovať rovnosť a nediskriminácia a zaručiť sloboda prejavu. Žiadame medzinárodných vládnych aj mimovládnych darcov, aby nepokračovali vo svojich aktivitách v určitých oblastiach v prípade, že by sa zákon schválil.
<P>
Dôrazne odmietam akýkoľvek krok na zavedenie používania trestu smrti. Ak ugandské orgány nesplnia tieto požiadavky, potom by sme mali vyzvať Radu a Komisiu, aby prehodnotili svoje angažovanie sa v Ugande, ak by sa tento návrh zákona zmenil na zákon a porušovali by sa medzinárodné právne predpisy týkajúce sa ľudských práv. Z tohto dôvodu by som ugandskej vláde rád pripomenul jej záväzky vyplývajúce z medzinárodného práva a dohody z Cotonou, ktoré vyžadujú dodržiavanie všeobecných práv.
<SPEAKER ID="241" NAME="Ana Gomes" AFFILIATION="S&amp;D">
(PT) Európa musí v tejto záležitosti zasiahnuť všetkými dostupnými nástrojmi, hlavne v rozsahu dohody z Cotonou. Musíme požadovať okamžité stiahnutie tohto drakonického návrhu zákona, inak sa vyvodia dôsledky v oblasti ekonomickej a politickej spolupráce s Ugandou.
<P>
Keď som sa dozvedela o obsahu tohto navrhnutého zákona a keď som počula správy o smutnom osude homosexuálov v Ugande, Sudáne, Iráne a Nigérii, uvádzajúc len niekoľko príkladov, uvedomila som si, ako veľmi hlboko je stále v mnohých kultúrach zakorenená homofóbia, ktorá je v neslýchanom rozpore so záväzkami týchto krajín týkajúcich sa ľudských práv. Úloha, ktorú zohrávajú extrémne pravicoví evanjelickí kresťania v Spojených štátoch v mobilizovaní a financovaní niekoľkých iniciatív tohto druhu v Afrike, je šokujúca.
<P>
Európa a jej inštitúcie musia v uvedených krajinách urobiť všetko, čo je v ich silách, aby neutralizovali zlo a bojovali proti nemu a proti spiatočníckemu vplyvu týchto zástupcov neznášanlivosti, ktorí podnecujú novú vlnu nenávistných zločinov v Afrike.
<SPEAKER ID="243" NAME="Luis Yáñez-Barnuevo García" AFFILIATION="S&amp;D">
(ES) Vážený pán predsedajúci, čo sa týka ugandského návrhu zákona, ktorý medzi nami vyvolal takéto pobúrenie, veľmi vítam skutočnosť, že poslanci rôznych parlamentných skupín Parlamentu, ktorí sa ujali slova k tejto téme, hovorili jednohlasne. Som presvedčený, že to svedčí o jednomyseľnosti v Parlamente. Požiadal som o slovo, aby som sa jednoducho pridal k nim predtým, ako budem podľa toho neskôr hlasovať.
<P>
Podporujem pána Cashmana, autorov a hovorcov skupín. Mojím dôvodom je to, že boj proti neznášanlivosti, diskriminácii a v tomto prípade aj homofóbii a trestu smrti od nás vyžaduje, aby sme nepopustili a vyzvali Komisiu a Radu, aby urobili to isté. Musíme vytrvať, pokiaľ sa nám nepodarí dosiahnuť stiahnutie tohto nespravodlivého návrhu zákona. Prijatie tohto návrhu zákona by znamenalo návrat Ugandy ku koloniálnym podmienkam.
<SPEAKER ID="245" NAME="Cristian Dan Preda" AFFILIATION="PPE">
(RO) Aj ja by som rád povedal, že ma desí spôsob, akým sa prezentuje zákon, o ktorom diskutujeme. Samozrejme, v Európe nemôžeme akceptovať postihy uložené osobe za jej sexuálnu orientáciu a za neposkytnutie informácie o sexuálnej orientácii nejakej osoby.
<P>
Chcel by som tiež zdôrazniť, že táto rozprava sa koná v súvislosti s diskusiou o druhom preskúmaní dohody z Cotonou. Uganda sa toho zúčastňuje a táto dohoda veľmi jasne vymedzuje potrebu dodržiavania ľudských práv. Ako člen Výboru pre rozvoj som tento týždeň v pondelok tiež hlasoval za správu pani Jolieovej na túto tému dohody z Cotonou.
<P>
Som presvedčený, že dnešná rozprava - napriek tomu, že sa mohla konať už minulý mesiac - nás dostane do pozície, v ktorej nemôžeme urobiť nič iné, len odmietnuť to, čo sa deje v Ugande.
<SPEAKER ID="247" NAME="Heidi Hautala" AFFILIATION="Verts/ALE">
(FI) Vážený pán predsedajúci, chcela by som prispieť k tejto rozprave tým, že všetkým pripomeniem, že konferencia o preskúmaní štatútu Medzinárodného trestného súdu sa má konať v máji budúceho roka v Kampale v Ugande. Práve je tomu 10 rokov, čo bol tento dôležitý trestný súd založený, a dúfam, že ugandská vláda preskúma svoje právne predpisy zo všetkých strán a postará sa o to, aby boli v súlade s medzinárodnými dohodami, a splní princípy nediskriminácie.
<SPEAKER ID="249" NAME="Paweł Samecki">
člen Komisie. - Vážený pán predsedajúci, Komisia je hlboko znepokojená z návrhu zákona proti homosexualite, ktorý bol nedávno predložený v ugandskom parlamente. Ak bude tento návrh zákona prijatý, vyvolá závažné problémy v oblasti ľudských práv, ktoré sú pre Komisiu veľmi dôležité.
<P>
Komisia si myslí, že uloženie trestu za homosexualitu - ako sa v návrhu zákona predpokladá - by bolo proti dohovorom OSN o ľudských právach. Uganda tieto dohovory ratifikovala. Teda má právny záväzok dodržiavať ich bez rozdielu alebo diskriminácie. Vnútroštátne právne predpisy musia byť v súlade s medzinárodnými záväzkami týkajúcimi sa ľudských práv. Tento návrh zákona by bol aj proti Deklarácii OSN o sexuálnej orientácii a rodovej identite z 18. decembra 2008 týkajúcej sa odstránenia kriminalizácie homosexuality, ktorú podporuje EÚ.
<P>
Komisár De Gucht osobne vyjadril tieto obavy v liste prezidentovi Musevenimu v novembri minulého roka. Zdôraznil, že dodržiavanie ľudských práv je pre Komisiu a Európsky parlament to najdôležitejšie. Prezidentovi však vyjadril aj dôveru, že na jeho radu sa taký spiatočnícky právny predpis nepovolí.
<P>
Predsedníctvo a vedúci misie v Ugande tiež upozornili ugandskú vládu na túto záležitosť pri niekoľkých príležitostiach, počas stretnutí s premiérom a ministrom spravodlivosti, na stretnutiach k článku 8 a na stretnutiach s Ugandskou komisiou pre ľudské práva. V rámci ostatného diplomatického protestu dňa 3. decembra sa stretlo predsedníctvo EÚ a miestna trojka s úradujúcim ministrom zahraničných vecí, ktorému opäť vyjadrili vážne obavy, potvrdili ich podporu základných slobôd a pripomenuli Ugande jej medzinárodné záväzky. Minister spomenul tradičné hodnoty a kultúrne tradície, ktoré potrebujú na zmenu určitý čas, a údajné dôkazy o organizovaných kampaniach, ktoré zneužívajú chudobných ľudí a prehovárajú ich na homosexualitu. Zároveň zobral do úvahy stanoviská EÚ a zaviazal sa, že o nich bude osobne informovať vládu a parlament, aby mohli prijať kvalifikované rozhodnutie.
<P>
Komisia dúfa, že v zmysle a v duchu prebiehajúceho partnerstva EÚ a Ugandy budú tieto diplomatické protesty a protesty iných viesť k preskúmaniu navrhnutého právneho predpisu, aby sa zosúladil s medzinárodnými princípmi nediskriminácie na základe sexuálnej orientácie.
<SPEAKER ID="250" NAME="Predsedajúci">
Rozprava sa skončila.
<P>
Po skončení rozpravy pristúpime k hlasovaniu.
