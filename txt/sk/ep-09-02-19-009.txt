<CHAPTER ID="009">
Hlasovanie (pokračovanie) 
<SPEAKER ID="091" NAME="Hans-Peter Martin" AFFILIATION="NI">
(DE) Vážená pani predsedajúca, naposledy, keď sme tu mali takúto prezentáciu názorov počas návštevy hlavy štátu alebo predsedu vlády, predsedajúci Parlamentu veľmi dôrazne zasiahol. Pri tej príležitosti sa to týkalo záležitosti, ktorá sa ho osobne dotýkala, konkrétne Lisabonskej zmluvy. Dnes, keď zvrchovaný zvolený prezident krajiny hovorí a je prerušený a vo veľkej miere prekrikovaný socialistami, predsedajúca nerobí nič. Viete, čo to je? Toto nie je demokracia, toto je despotizmus. Žiadam, aby boli podniknuté príslušné kroky.
<SPEAKER ID="092" NAME="Avril Doyle" AFFILIATION="PPE-DE">
Vážená pani predsedajúca, domnievam sa, že znevažovanie oficiálnej návštevy prezidenta Klausa umožnením rozširovania materiálov, ktoré majú ovplyvniť výsledok ratifikačného procesu Lisabonskej zmluvy, vážne znižuje dôstojnosť tohto Parlamentu a českého predsedníctva. Ak to umožníme - a ja vás žiadam o rozhodnutie v tejto veci - logickým záverom bude chaos na chodbách, v ktorom priaznivci oboch strán sporu zaplnia Parlament v obrovských počtoch a budú ambiciózne a agresívne presadzovať svoje názory. Zabezpečte, prosím, nech predsedníctvo zaistí, aby sa to viac neopakovalo.
<P>
(zmiešané reakcie)
<SPEAKER ID="093" NAME="Martin Schulz" AFFILIATION="PSE">
(DE) Veľmi pekne vám ďakujem, vážená pani predsedajúca. Navrhujem, aby ste všetci počúvali, čo chcem povedať, skôr než začnete pokrikovať.
<P>
Práve vystúpila kolegyňa, ktorá veci často vníma inak. Rád by som vám pripomenul nasledovné: keď tu chcel premiér Sócrates prehovoriť v súvislosti s podpisom Charty základných práv Európskej únie, nemohol to urobiť, pretože bol prekričaný. Prezidentovi Klausovi bolo umožnené nerušene vystúpiť. Taký je rozdiel medzi nami a nimi. Ďakujem veľmi pekne.
<P>
(potlesk)
<SPEAKER ID="094" NAME="Predsedajúca">
Budeme pokračovať hlasovaním.
