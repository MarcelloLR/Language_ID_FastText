<CHAPTER ID="023">
Makrofinančná pomoc Libanonu (rozprava)
<SPEAKER ID="243" NAME="Predsedajúca">
Ďalším bodom je správa pána Kadera Arifa, v mene Výboru pre medzinárodný obchod, o návrhu rozhodnutia Rady o poskytnutí makrofinančnej pomoci Spoločenstvu Libanonu - C6-0290/2007 -.
<SPEAKER ID="244" NAME="Günter Verheugen">
člen Komisie. - (DE) Vážená paní predsedajúca, dámy a páni, rád by som poďakoval Parlamentu za podporu, ktorú vyslovil návrhu Komisie z augusta 2006. Ako vo svojej správe zdôrazňuje spravodajca pán Arif, Libanon sa nachádza vo veľmi zložitej politickej a hospodárskej situácii. Potreba finančnej pomoci tomuto štátu je veľmi naliehavá. Poskytnutím makrofinančnej pomoci koná EÚ v súlade so svojimi záväzkami, ku ktorým sa zaviazala na medzinárodnej konferencii darcov, ktorá sa konala v januári 2007 v Paríži. Tam sme súhlasili, že poskytneme Libanonu finančnú pomoc.
<P>
Ako viete, uplatňovaniu finančnej pomoci bráni veľká neistota prameniaca z doposiaľ neprekonanej politickej a ústavnej krízy. Komisia má napriek tomu v úmysle dodržať svoj záväzok a dokončiť všetky potrebné vnútorné postupy, aby mohla pomoc dôjsť na miesto určenia hneď, ako to dovolia podmienky.
<P>
Blíži sa záver našich rozhovorov s libanonskými orgánmi, ktoré sa týkali politických podmienok, ktorými je program podmienený a môžem vás ubezpečiť, že tieto podmienky budú v plnom súlade s akčným plánom EÚ-Libanon v rámci európskej politiky susedstva a tiež v súlade so strednodobým programom libanonských orgánov na hospodársku reformu. Samozrejme, že využijeme všetky dostupné prostriedky, aby sme čo najviac znížili riziko podvodu, korupcie alebo sprenevery, ako sa to požaduje v návrhu správy.
<P>
Podotýkam, že spravodajca prichádza s rôznymi pozmeňujúcimi a doplňujúcimi návrhmi k návrhu Komisie. Všetky tieto pozmeňujúce a doplňujúce návrhy dôkladne preskúmame a naše vyjadrenie odovzdáme Rade. Napriek tomu vám už teraz môžem oznámiť, že nebudeme žiadne pozmeňujúce a doplňujúce návrhy spochybňovať z hľadiská právnych ustanovení ako takých.
<P>
Komisia si uvedomuje, že na vypočutiach, na ktorých sa bude rokovať o novej finančnej pomoci musí Parlament reagovať vo veľmi krátkych lehotách. Časový plán všetkých zúčastnených orgánov bol vzhľadom na osobitný charakter tejto pomoci ako krízového nástroja veľmi obmedzený.
<P>
Aby sme však situáciu čo najviac zjednodušili a zlepšili spoluprácu s Výborom pre medzinárodný obchod (INTA) Komisia sa zaväzuje, že bude v budúcnosti informovať sekretariát výboru INTA systematicky a v časovom predstihu o akýchkoľvek nových prevodoch finančnej pomoci. Bude tak konať prostredníctvom informačného memoranda, ktoré vydá vo chvíli, keď sa nová finančná pomoc objaví na obzore.
<SPEAKER ID="245" NAME="Kader Arif" LANGUAGE="FR">
Vážená pani predsedajúca, pán komisár, dámy a páni, som potešený, že vám dnes môžem predstaviť správu o pridelení makrofinančnej pomoci Libanonu. Správa je dokladom o záväzku Európskej únie pomôcť tejto krajine zotaviť sa z pretrvávajúcej krízy.
<P>
Libanon je v súčasnosti jednou z najviac zadlžených krajín sveta. Štátny dlh predstavuje 180 % HDP. Následky občianskej vojny od roku 1975 do roku 1990, letný spor s Izraelom v roku 2006, neustála politická nestabilita a absencia hospodárskej politiky, to všetko vyústilo do veľmi vážnej hospodárskej, finančnej a spoločenskej krízy. Táto situácia si vyžaduje naliehavý zásah.
<P>
Je zrejmé, že finančné prostriedky, ktoré súvisia s prijatím akčného plánu európskej politiky susedstva s Libanonom z januára 2007 nebudú k dispozícii skôr, ako v roku 2009. Pokiaľ sa okamžite realizuje výnimočná makrofinančná pomoc, ktorú sme sa rozhodli poskytnúť, preklenie časovú medzeru a bude mať okamžitý vplyv na verejné financie a vyrovnanosť platieb v Libanone. Makrofinančnú pomoc bude tvoriť dar vo výške 30 miliónov EUR a pôžička vo výške 50 miliónov EUR. Peniaze by mali libanonskej vláde pomôcť pri povojnovom zotavení a tiež jej umožniť pokračovať v rozvoji hospodárstva.
<P>
Moja správa úplne schvaľuje potrebu zabezpečiť finančnú pomoc Libanonu. Prináša však aj pozmeňujúce a doplňujúce návrhy k návrhu Rady, ktoré, pokiaľ sa uskutočnia, prinesú väčšiu jasnosť a transparentnosť.
<P>
Predovšetkým musíme mať na pamäti, že pomoc musí byť celkom jasne doplnená finančnými prostriedkami, ktoré prisľúbili inštitúcie Breton Woods, Parížsky klub, dvojstranní darcovia aj EU v rámci rôznych ďalších programov. Musí byť tiež v súlade s vonkajšími činnosťami a politikou EÚ a Spoločenstvu musí zaručiť pridanú hodnotu takéhoto konania.
<P>
Bude tiež potrebné, aby Rada výslovne a verejne prijala odporúčania Parlamentu týkajúce sa podmienok a kritérií, ktoré sa musia splniť na poskytnutie pomoci. Inými slovami je potrebné, aby sa zvýšila transparentnosť a udržateľnosť verejných financií, aby sa uplatňovali určené rozpočtové a makroekonomické priority, vykonali sa špecifické opatrenia proti akémukoľvek riziku podvodu, korupcie alebo sprenevery finančnej pomoci, zabezpečilo sa rovnomerné rozdeľovanie pomoci medzi povojnové výdavky, rekonštrukciu, nadmerné zadlženie a sociálne potreby obyvateľov a tiež je potrebné zabezpečiť absolútny súlad s medzinárodnými normami demokracie a ľudských práv a základnými zásadami právneho štátu. Poskytnutú pomoc musí sprevádzať skutočný pokrok vo všetkých uvedených oblastiach, čo by sa malo zakotviť v grantovej zmluve vypracovanej v spolupráci s libanonskými orgánmi.
<P>
Okrem našej základnej práce na texte tejto správy by som chcel spomenúť niektoré komplikácie, ktoré sa vzhľadom na jej naliehavý charakter vyskytli počas jej vypracovania. Z tohto dôvodu je potrebné, aby nás Komisia a Rada omnoho viac informovali o všetkých budúcich rozhodnutiach týkajúcich sa prideľovania makrofinančnej pomoci. Aby mohol Parlament uspokojivo vykonávať svoju prácu musí mať v pravý čas kvalitnejšie informácie. Rýchlejšie spracovanie materiálov príslušným výborom Parlamentu by sa mohlo zabezpečiť tak, že Komisia by zaviedla systém včasného varovania. Vyhli by sme sa tak aj zbytočným oneskoreniam, ktoré môžu mať značný negatívny vplyv na konečný prínos finančnej pomoci. Kvalita a ucelenosť našej práce a kvalita našej spolupráce s ostatnými orgánmi závisí od tohto faktoru.
<P>
V súlade s predchádzajúcimi uzneseniami Parlamentu by som rád zdôraznil, že takýto zásadný nástroj sa nesmie pokladať iba za niečo výnimočné. Musí existovať riadny právny základ, tento nástroj sa nesmie zakladať iba na rozhodnutiach Rady, uskutočňovaných ad hoc pre každú jednotlivú operáciu. Je potrebné rámcové nariadenie o makrofinančnej pomoci, vypracované prostredníctvom procesu spolurozhodovania. Iba tak zvýšime transparentnosť, spoľahlivosť a zlepšíme monitorovací a spravodajský systém.
<P>
Je tiež potrebné, aby sme uskutočnili rýchle opatrenia týkajúce sa medziinštitucionálnych diskusií o najvhodnejšom právnom základe pre takýto typ nástroja. V prípade makrofinančnej pomoci Libanonu, jednej z krajín zahrnutých do európskej susedskej politiky a zaradenej tiež medzi rozvojové krajiny, by podľa nášho názoru mal byť právnym základom tohto opatrenia článok 179 Zmluvy o ES a nie článok 308.
<P>
A práve preto, že Libanon je rozvojovou krajinou trvá Parlament na tom, aby sa nezanedbal ani sociálny aspekt reforiem, ktoré by v budúcnosti mala prijať libanonská vláda. Podľa rozvojového programu OSN (UNDP) žije takmer 24 % Libanoncov v úplnej chudobe a 52 % je považovaných za znevýhodnených. Okrem toho takmer 9 % obyvateľstva tvoria negramotní, menej ako jedna tretina dokončí základné vzdelanie a iba 13 % získa univerzitný diplom.
<P>
Napriek tejto skutočnosti je potrebné poznamenať, že sociálna otázka nie je v súčasnosti stredobodom libanonskej politickej diskusie a že sociálny obsah navrhovanej reformy je vzhľadom na finančnú a ekonomickú situáciu veľmi obmedzený. V záujme Libanonu a jeho spojencov však je, ako som už uviedol predtým, nájsť rovnováhu medzi rôznymi druhmi výdajov. Nesmieme zabúdať najmä na fondy pre vzdelávanie a odbornú prípravu. Nesmieme zabúdať na pretrvávajúce sociálne nerovnosti, ktorých vážne hospodárske a politické dôsledky môžu predĺžiť obdobie nestability krajiny.
<SPEAKER ID="246" NAME="José Ignacio Salafranca Sánchez-Neyra">
spravodajca Výboru pre zahraničné veci požiadaného o stanovisko. - (ES) Vážená pani predsedajúca, Libanon je v extrémne napätej a kritickej situácii a je jasné, že treba nájsť východisko z ústavnej krízy tejto krajiny. S týmto zámerom navštívi budúci týždeň krajinu pracovná skupina Výboru pre zahraničné veci, aby urobila to, čo Parlament robí vždy, teda ubezpečila krajinu o solidarite našich orgánov v otázkach mieru, porozumenia, harmónie, uzmierovania a upevnenia demokracie v tejto krajine.
<P>
Presne s tým istým úmyslom vypracoval pán Arif svoju správu o makrofinančnej pomoci Libanonu. Musím mu povedať, že vo Výbore pre zahraničné veci sme nechceli príliš zabŕdnuť do technických detailov vzhľadom na mimoriadne vážnu a napätú situáciu v Libanone, ako som už hovoril, ktorá nasledovala po nástupe prezidenta Lhouda do funkcie. Napriek tomu chceme zabezpečiť úplné rešpektovanie právomocí Parlamentu, ako nástroja rozpočtového orgánu, rešpektovanie úplnej transparentnosti a jasnosti financovania, ako navrhuje spravodajca, a teda správneho a efektívneho využitia finančných prostriedkov, čím sa zamedzí akejkoľvek korupcii, ako už vo svojom príspevku naznačil pán komisár Verheugen.
<P>
V tejto súvislosti veríme, že táto makrofinančná pomoc zodpovedá duchu dohody o pridružení, alebo spojenia medzi Európskou úniou a krajinami v oblasti Stredozemného mora, že tiež spadá do budúceho rámca európskej susedskej politiky a samozrejme zodpovedá povinnostiam, ku ktorým sme sa zaviazali na tretej parížskej konferencii pre rekonštrukciu a obnovu Libanonu. Nesie sa tiež v duchu dohôd uzatvorených s medzinárodnými orgánmi.
<SPEAKER ID="247" NAME="Esko Seppänen" LANGUAGE="FI">
Vážená pani predsedajúca, ako spravodajca Rozpočtového výboru požiadaného o stanovisko s uspokojením konštatujem, že príslušný výbor prijal návrhy, ktoré sme predložili. Od výboru bolo veľmi odvážne navrhnúť nový pojem "obdobie dostupnosti finančnej pomoci" a interpretovať toto obdobie tak, že platnosť právneho aktu sa môže jednoducho predĺžiť prostredníctvom postupu komitologického výboru. Komisia je iba výkonným orgánom a nemôže zohrávať úlohu zákonodarného orgánu. Túto by získala v prípade, ak by rozhodovala o dĺžke finančnej pomoci.
<P>
Za Výbor pre rozpočet s potešením oznamujem, že príslušný výbor prijal pozitívne stanovisko vzhľadom na náš návrh na zmenu právneho základu, i keď sa to bude týkať iba budúcich návrhov na finančnú pomoc. Vhodnejším právnym základom je podľa nášho výboru článok 179 Zmluvy o ES a nie všeobecný článok 308, ktorý sa teraz použil. Dúfame, že Komisia a Rada vezmú v budúcnosti toto oznámenie Parlamentu do úvahy.
<SPEAKER ID="248" NAME="Tokia Saïfi">
v mene skupiny PPE-DE. - (FR) Vážená paní predsedajúca, súčasné ústavné vákuum v Libanone prestavuje veľkú hrozbu pre krajinu a celý región. S nefunkčným Parlamentom, ktorého členovia sa boja o vlastný život, nestabilnou vládou a paralyzovaným hospodárstvom Libanon musí teraz nájsť cestu z krízy. Viac, ako kedykoľvek predtým musí EÚ svojho suseda a spojenca čulo podporovať.
<P>
Makrofinančná pomoc, ktorú dnes Európska únia navrhla je vítaná viac než kedykoľvek predtým. Táto výnimočná pomoc, ktorá je časovo obmedzená a jej cieľom je náprava rozpočtovej situácie v krajine, kde bolo spoločné úsilie vyrovnať sa s bremenom dlhu zmarené vražedným útokom z roku 2006 spadajú úplne pod európsku susedskú politiku európsko-stredomorské partnerstvo. Nejde teda o tradičnú formu pomoci, lebo táto rozpočtová podpora pomôže zvýšiť politickú a hospodársku suverenitu a nezávislosť Libanonu. Pomoc musí samozrejme podliehať mechanizmu proti podvodom, aby sa zaručila väčšia transparentnosť spravovania a vydávania finančných prostriedkov.
<P>
Musíme zabezpečiť aj lepšiu koordináciu medzi finančnými inštitúciami, ktoré pracujú na obnove krajiny. Musíme vlastne realizovať nástroj susedstva a opatrenia Medzinárodného menového fondu pre európsko-stredomorské investície a partnerstvo (FEMIP) a to jednotným spôsobom, aby sme zabezpečili efektívnu a udržateľnú pomoc. S konferenciou v Annapolise sa objavuje nádej, a tak Libanon zostáva kľúčovým faktorom pre mier a stabilitu regiónu.
<SPEAKER ID="249" NAME="David Martin">
v mene skupiny PSE. - Vážená paní predsedajúca, vítam správu pána Arifa. Správa je, ako sa od pána Arifa dalo očakávať, správne vyvážená a obsahuje relevantné argumenty.
<P>
Mrzí ma však, že EÚ musí opäť platiť za sklon Izraela najprv zhadzovať na Blízkom východe bomby a až potom sa starať o následky.
<P>
Je pravda, že Libanon mal finančné problémy už pred konfliktom s Izraelom v lete v roku 2006, ale táto vojna bola možno tou poslednou kvapkou. Ako povedal pán Arif, Libanon je dnes jednou z najviac zadlžených krajín na svete a podľa Rozvojového programu OSN žije takmer každý štvrtý obyvateľ Libanonu v úplnej chudobe.
<P>
Aj napriek problémom, ktorým čelí, má Libanon vládu, ktorá je odhodlaná priniesť hospodársku stabilitu. V takejto situácii by sme mali byť pripravení poskytnúť makrofinančnú pomoc, ktorá by tejto obnove pomohla. Pán Arif má pravdu, keď požaduje záruky, ktoré by zabezpečili, aby sme mali správnu politiku na riešenie korupcie a aby sa finančné prostriedky nezneužívali. Správnym mechanizmom tu je úplná transparentnosť pri prideľovaní a využívaní finančných prostriedkov, dôkladné monitorovanie výdajov a spätné hodnotenie prijatých opatrení.
<P>
Ako naznačil pán komisár, Libanon je teraz jednou z partnerských krajín EÚ v rámci európskej susedskej politiky. Finančné prostriedky z tejto politiky budú k dispozícii až v roku 2009 alebo 2010, ale keď budú k dispozícii, budem sa tešiť na podporu sociálnych a hospodárskych reforiem v Libanone zo strany EÚ. Do tej doby môže makrofinančná pomoc výrazne pomôcť Libanonu pri riešení zadlženia a stabilizácii vlády. Preto túto pomoc vítam.
<SPEAKER ID="250" NAME="Bogusław Sonik" AFFILIATION="PPE-DE">
(PL) Vážená pani predsedajúca, dnes máme rozpravu o makrofinančnej pomoci Libanonu. Táto krajina sa zmieta v najvážnejšej hospodárskej a politickej kríze, ktorá tu trvá od konca vojny v roku 1990. Parlament počul od mnohých nezávislých odborníkov na problémy na Blízkom východe, že EÚ by mala aktívne podporiť demokratické orgány v Libanone.
<P>
Libanon sa teraz nachádza vo veľmi dôležitom bode. Nachádza sa v situácii, keď je možné konečne zabudnúť na posledné spomienky na vojnu. Napriek tomu tu existuje nebezpečenstvo opätovného prepuknutia všetkých starých konfliktov. Mali by sme teda využiť všetky dostupné nástroje a stať sa aktívnymi sprostredkovateľom, ktorý pomôže vyriešiť vnútorné konflikty Libanonu. Spor medzi Libanonom a Izraelom spôsobil obrovské škody v krajine, ktorá práve s veľkými problémami obnovila po 20 rokoch vojny svoju infraštruktúru. Konflikt mal negatívny vplyv aj na spoločenské pomery v Libanone. Viedol k posilneniu radikálnych síl a tak vrhol Libanon do vnútorných konfliktov medzi komunitami.
<P>
Libanon potrebuje čas, aby sa znovu stabilizoval. Potrebuje sprostredkovateľa medzi všetkými zúčastnenými stranami. Poskytnutá finančná pomoc EÚ a ďalších krajín a inštitúcií umožni Libanonu vrátiť sa späť na cestu reforiem. Ich realizácia bude nejaký čas trvať, ich výsledkom však bude zrod politicky, spoločensky aj hospodársky stabilnej krajiny.
<P>
Vítam iniciatívu Komisie, rovnako ako skutočnosť, že sa členovia Parlamentu rozhodli túto záležitosť makrofinančnej pomoci prerokovať. Umožňuje nám to vyslať signál občanom Libanonu, ktorý ich ubezpečí, že môžu EÚ považovať za svojho partnera. Preto by som na tomto mieste rád poďakoval spravodajcovi, že sa tak zručne pričinil o zapojenie Parlamentu do rozhodovacieho procesu súvisiaceho s finančnou pomocou Libanonu. Na záver je potrebné pripomenúť, že obnova Libanonu je v záujme Európanov, ako aj v záujme občanov Libanonu.
<SPEAKER ID="251" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok, 29. novembra 2007.
