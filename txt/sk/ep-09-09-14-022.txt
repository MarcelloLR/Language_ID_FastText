<CHAPTER ID="022">
Dohoda o voľnom obchode s Južnou Kóreou: dopad na európsky priemysel (rozprava) 
<SPEAKER ID="179" NAME="Predsedajúci">
Ďalším bodom programu sú vyhlásenia Komisie o dohode o voľnom obchode s Južnou Kóreou: dopad na európsky priemysel.
<SPEAKER ID="180" NAME="Catherine Ashton">
členka Komisie. - Vážený pán predsedajúci, existuje obrovský potenciál nových vývozných možností na ázijských trhoch, ktoré majú veľké miery rastu, ale, samozrejme, aj veľké prekážky vstupu. Okrem multilaterálnych rozhovorov je dôležitým spôsobom, ako prekonať tieto prekážky, využitie nášho vplyvu pri rokovaniach o dohode o voľnom obchode.
<P>
Práve preto členské štáty požiadali Komisiu, aby začala novú generáciu dohôd o obchode s kľúčovými ázijskými hospodárstvami. Tieto dohody o voľnom obchode by mali byť ambiciózne pri vytváraní nových vývozných možností pre viaceré odvetvia.
<P>
To, čo sme s Kóreou dosiahli po dvoch rokoch intenzívnych rokovaní, je najambicióznejšia dohoda o voľnom obchode, akú Európska únia kedy dojednala.
<P>
Existuje konsenzus v tom, že v dvoch z troch hlavných odvetví nášho hospodárstva sú výhody z dohody o voľnom obchode jednoznačne v náš prospech: veľa výhod z tejto dohody získajú predovšetkým naši konkurencieschopní poskytovatelia služieb. Napríklad v oblastiach, ako sú telekomunikácie, doprava, stavebníctvo a služby pre životné prostredie, bude obchodovanie v Kórei v budúcnosti oveľa jednoduchšie.
<P>
Po druhé, Kórea zruší takmer všetky svoje mimoriadne vysoké clá na poľnohospodárske výrobky - v priemere dosahujú až 35 %. Oživí sa tým poľnohospodársky vývoz, okrem iného bravčového mäsa, vína, whisky alebo mliečnych výrobkov. Zabezpečíme aj ochranu európskych zemepisných označení, ako sú parmská šunka, Rioja alebo Tokaj.
<P>
Ale dohoda o voľnom obchode takisto prinesie veľké výhody pre európskych vyvážajúcich výrobcov. Celkovo európski vyvážajúci výrobcovia ušetria na tarifách takmer 1,2 miliardy EUR ročne, z čoho sa 800 miliónov EUR ušetrí už v prvom dni. Napríklad vývozcovia strojov by ročne ušetrili 450 miliónov EUR na každoročných colných poplatkoch, zatiaľ čo vývozcovia chemikálií by na clách ušetrili viac ako 150 miliónov EUR.
<P>
Odstránenie ciel takisto umožní našim vývozcom posilniť svoje miesto na kórejskom trhu, a tak rozšíriť predaj. Kórejskí zákazníci každoročne nakupujú výrobky EÚ v hodnote takmer 25 miliárd EUR. Vďaka tomu je Kórea jedným z našich najdôležitejších vývozných trhov v Ázii.
<P>
Okrem toho sa osobitne dbalo na pravidlá. Dohoda zahŕňa transparentnosť, pokiaľ ide o reguláciu, účinné presadzovanie záväzkov, lepšiu ochranu práv duševného vlastníctva, pravidlá o dotáciách WTO-plus, ktoré budú všetky v prospech výrobcov predávajúcich v Kórei.
<P>
Okrem toho sa vytvorili ambiciózne disciplíny v oblasti priemyselných technických prekážok v obchode najmä s autami, elektronikou a liečivami, ktoré sú založené na regulačnom modeli Európy a zodpovedajú dlhoročným požiadavkám európskych podnikov v týchto odvetviach. Kórea bude musieť zmeniť svoje vnútroštátne nariadenia, aby boli v súlade s týmito záväzkami, zatiaľ čo v Európe by žiadna takáto zmena nebola potrebná.
<P>
Pokiaľ ide konkrétne o automobilový priemysel, chcela by som predovšetkým uviesť, že aj my máme záujem o zvýšenie prístupu európskych áut na trhy v Kórei. Naši automobiloví vývozcovia s vysokým tempom rastu sú nesporne najsilnejšími dovozcami na kórejskom trhu. Môžu to rozvinúť ešte ďalej, keďže budú môcť využívať výhodu kombinácie zrušenia ciel - 2 000 EUR ušetrených na aute v hodnote 25 000 EUR - a zrušenia technických prekážok.
<P>
Dojednaná dohoda zahŕňa najambicióznejšie disciplíny pre necolné prekážky, ktoré sa kedy dohodli s treťou krajinou. Kórea od prvého dňa uzná, že autá, ktoré zodpovedajú medzinárodným normám, vyhovujú tým kórejským predpisom, ktoré náš priemysel označil za predpisy predstavujúce závažné prekážky.
<P>
Sú tu aj ustanovenia, na základe ktorých Kórea uznáva rovnocennosť európskych a kórejských predpisov v oblasti životného prostredia. Kórea dokonca súhlasila s tým, že už aj pred tým, ako táto dohoda nadobudne platnosť, bude uplatňovať určité prechodné výnimky z kórejských environmentálnych noriem, ktoré sú dôležité pre našich vývozcov. Veľmi pozorne monitorujeme diskusie v Kórei o nových predpisoch na obmedzenie emisií CO2, aby sme im dokázali, že nepredstavujú žiadne prekážky pri obchodovaní.
<P>
Sme si vedomí citlivosti odvetvia automobilového priemyslu. Obhajovali sme dlhé prechodné obdobia na liberalizáciu nášho najcitlivejšieho automobilového sektora, a to malé autá. Tarify sa zrušia až v piatom roku dohody, čo poskytuje čas na prispôsobenie. Nemali by sme zabúdať na značné kórejské investície do automobilového priemyslu v Európe.
<P>
Mierne sme zmenili pravidlá označovania pôvodu pomocou zvýšenia povolených obmedzení zahraničnej hodnoty kórejských áut zo 40 % na 45 %. Dohodli sme aj dvojstrannú ochrannú doložku, ktorá nám umožní stanoviť clá v prípade náporu dovozu a hrozby poškodenia našich priemyselných odvetví.
<P>
Môj posledný bod týkajúci sa vrátenia cla nepredstavuje nič nové. V rámci Svetovej obchodnej organizácie sú takéto politiky oprávnené. Vrátenie cla takisto nepredstavuje podstatnú konkurenčnú nevýhodu pre našich automobilových výrobcov, keďže naše tarify na súčiastky do áut sú vo všeobecnosti veľmi nízke a budú sa naďalej znižovať. Dohodli sme osobitnú doložku, ktorá by nám umožnila efektívne obmedzovať vracanie cla.
<P>
Zdôrazňujem silu podpory tejto dohody zo strany európskych výrobných odvetví, ako aj organizácií poľnohospodárstva a služieb. Toto je dôležité a je to jasný signál nášho odhodlania presadzovať záujem o prístup na trhy v kľúčových rozvíjajúcich sa ázijských hospodárstvach.
<SPEAKER ID="181" NAME="Daniel Caspary" LANGUAGE="DE">
Vážený pán predsedajúci, Južná Kórea je štvrtým najväčším vonkajším obchodným partnerom EÚ s objemom vývozu približne 30 miliárd EUR ročne. Uzatvorenie dohody o voľnom obchode je preto vo veľkom záujme európskych zamestnávateľov a európskych pracovníkov.
<P>
Okrem toho, pani komisárka, nemám v úmysle vám dnes blahoželať, keďže dohoda sa ešte nepodpísala. Ale ak sa vám podarí v tejto dobe krízy - keď sa rozpadli vývozné sadzby po celom svete tak, ako nikdy predtým - prijať túto dohodu o voľnom obchode, bol by to úžasný úspech, ktorý vám z celého srdca prajem dosiahnuť.
<P>
Dohody o obchode sú často mimoriadne kontroverzné, ale osobne by som povedal, že Južná Kórea je veľmi cennou výnimkou. Takmer z každej oblasti európskeho priemyslu dostávam veľmi priaznivú spätnú väzbu. Mám na mysli strojárenský, farmaceutický, elektrotechnický a chemický priemysel, ako aj viaceré odvetvia služieb. Nikdy predtým som nenarazil na príklad, kedy by priaznivá spätná väzba na obchodné rokovania prišla z odvetvia poľnohospodárstva. Je to určite novinka - myslím, že je to niečo, s čím sa prakticky nikto z nás doteraz nestretol.
<P>
Výsledky sú nepochybne pozitívne, aj keď mnohé odvetvia by boli radšej, keby sme toho dosiahli viac. Je tu však jedna výnimka, a to konštrukcia vozidiel. Avšak ani tu to nie je celé odvetvie, ale len pár výrobcov, ktorí majú k dohode kritický postoj. Iní výrobcovia a najmä mnohí dodávatelia sú veľmi priaznivo naklonení dohode v jej súčasnej podobe.
<P>
Myslím si, že by bolo dobré, keby sme sa chopili príležitosti a zaoberali sa niektorými kritickými bodmi v tomto odvetví a keby sme možno ešte vyriešili niektoré zo škodlivých dôsledkov dohody o voľnom obchode upresnením niektorých detailov. V tejto súvislosti mám na mysli kľúčové oblasti ako zákon o hlavnom regióne Soul, normy pre palubnú diagnostiku, environmentálne normy, ochrannádoložka o vrátení ciel a pod. Mali by sme sa vyhýbať nedorozumeniam alebo ešte lepšie, úplne ich objasniť a predovšetkým naliehať na Južnú Kóreu, aby splnila záväzky, ktoré nám dala. Bolo by nepochybne rozumné jasne monitorovať možné nové necolné prekážky v obchode.
<P>
Dúfam, že dohoda čoskoro vstúpi do platnosti a že spotrebitelia a pracovníci Európskej únie z nej budú môcť mať veľmi rýchlo prospech. Veľmi pekne vám ďakujem a želám vám veľa trvalých úspechov v cieľovej rovinke.
<SPEAKER ID="182" NAME="Kader Arif" LANGUAGE="FR">
Vážený pán predsedajúci, vážená pani komisárka, dámy a páni, som rád, že počujem konzervatívneho a liberálneho poslanca, ako súhlasí s Komisiou. Vďaka tomu je moja práca socialistu jednoduchšia.
<P>
V každom prípade dúfam, že dnešná večerná rozprava nakoniec umožní, aby sa vyriešili viaceré obavy týkajúce sa vplyvu tejto dohody o voľnom obchode medzi Európskou úniou a Kóreou a najmä vplyvu na európsky priemysel.
<P>
Hovoríte o konsenze, ale rád by som vám pripomenul, pani komisárka, že vás už pár mesiacov určité priemyselné odvetvia vrátane výrobcov áut a odborov pracovníkov, ktoré ich podporujú, varujú o možných tragických dôsledkoch tejto dohody. V súčasnosti sa ešte podstatná časť týchto záležitostí nedoriešila.
<P>
Môže sa však stať, že ste sa rozhodli obetovať európsky automobilový priemysel v prospech služieb.
<P>
Prečo by sme teda mali povoliť Kórei vrátenie cla, čo je výhoda, ktorá sa nikdy predtým nikomu neudelila, a to dokonca ani takým rozvojovým krajinám, ako sú krajiny Stredomoria? V čom spočíva logika flexibilných pravidiel označovania pôvodu, ktorých vplyvu sa treba obávať nielen v súvislosti s automobilovým priemyslom, ale aj v súvislosti s európskym textilným priemyslom?
<P>
Prečo povoliť takéto deformácie hospodárskej súťaže a predovšetkým, prečo stanoviť tento precedens?
<P>
So zreteľom na tieto riziká a, nanešťastie, aj ďalšie, o ktorých sa nebudem zmieňovať, ale ktorých podrobnosti poznáte - práve ste ich spomenuli - Komisia navrhla posledné východisko, zaradenie ochrannej doložky. Viete však, pani komisárka, že ochranná doložka nie je automatická, že ju bude veľmi zložité zaviesť a že ju nebude možné aktivovať na päť rokov.
<P>
Uvediem len jeden príklad, aby som ilustroval naše obavy. Ak dohoda o voľnom obchode umožní Kórei vyvážať do Európy ďalších 100 000 vozidiel - už teraz ich vyváža 600 000 ročne - stratí sa tým 6 000 pracovných miest. Naopak, Európa je veľmi obmedzená tým, že každý výrobca môže v rámci celkovej európskej kvóty 6 000 vozidiel vyviezť do Kórey len 1 000 vozidiel.
<P>
Ako vysvetlíte skutočnosť, že v súčasnej dobe krízy, ktorá má mimoriadny vplyv na pracovníkov v automobilovom priemysle, sa Európa chce zaviazať k takejto dohode? Navrhujete opätovné prerokovanie kontroverzných bodov, ktoré som práve uviedol? Presne to požadujú mnohé členské štáty a priemyselné odvetvia, ktoré som práve spomenul.
<P>
Zaviažete sa nakoniec, pani komisárka, k tomu, aby ste zabezpečili väčšiu transparentnosť a aby ste nás, poslancov Parlamentu, mohli vo vyššej miere zapojiť? My a Komisia sme vytvorili podmienky na negatívny obraz poľského inštalatéra. Nechcime vytvoriť aj negatívny obraz kórejského výrobcu karosérií.
<SPEAKER ID="183" NAME="Michael Theurer" LANGUAGE="DE">
Vážený pán predsedajúci, dámy a páni, v prvom rade sa chcem poďakovať vám, pani komisárka Ashtonová, v mene Skupiny Aliancie liberálov a demokratov za Európu, za informácie, ktoré ste nám poskytli dnes večer na mimoriadnom zasadnutí výboru a tu na plenárnom zasadnutí. Je zrejmé, že dohoda o voľnom obchode s Južnou Kóreou sa čoskoro uzavrie. Z pohľadu liberálov a najmä z pohľadu našej vlastnej nemeckej Slobodnej demokratickej strany je cieľ slobodného a spravodlivého svetového obchodu veľmi dôležitý, a to práve teraz, keď sme počas hospodárskej a finančnej krízy svedkami tendencií k protekcionizmu, tendencií, ktoré sa musia rázne riešiť v záujme prosperity a zamestnanosti v Európskej únii.
<P>
V tejto súvislosti sa vynára otázka, akú dôležitosť Komisia prikladá dohode o voľnom obchode s Južnou Kóreou, keďže sa už dlho zameriava na pokrok v kole rokovaní o rozvoji v Dauhe bez toho, aby sa doteraz dosiahla akákoľvek dohoda. Moja otázka má istý dôvod, pani komisárka Ashtonová: vnímate uzatvorenie dohody o voľnom obchode s Južnou Kóreou ako prvý krok k ďalším dvojstranným dohodám o voľnom obchode a znamená to, podľa vášho názoru, odklonenie sa od Dauhy? Alebo sú takéto dvojstranné dohody len doplnkom alebo rozšírením politiky voľného obchodu Európskej únie?
<P>
Ako už viete, doložka o vrátení ciel je príčinou obáv v mnohých členských štátoch a priemyselných odvetviach, a to najmä v automobilovom priemysle. Táto doložka by mohla viesť k podporeniu podnikov v krajinách s nízkymi nákladmi, ako sú India a Čína, a tým aj k ohrozeniu európskeho výrobného odvetvia. Poznáte spôsob, ako by sa mohli vyriešiť tieto obavy zo strany viacerých členských štátov, pokiaľ ide o takéto vracanie ciel?
<SPEAKER ID="184" NAME="Ilda Figueiredo" LANGUAGE="PT">
Vyhlásenie pani komisárky objasňuje, že v Európskej únii sú hospodárske a finančné skupiny a odvetvia, ktoré získajú výhody z tejto dohody s Južnou Kóreou. Je tu však aj druhá strana mince, ktorú ste ešte nezvážili, pani komisárka. Myslím tým najmä určité citlivejšie odvetvia, ako je textilný a odevný priemysel a zamestnanosť pracovníkov.
<P>
Keďže sa týkajú priemyslu a organizácií pracovníkov v našich krajinách, je znepokojujúce, že Európska komisia naďalej ignoruje vážne ťažkosti, ktorým čelí textilný a odevný priemysel. Musím zdôrazniť situáciu v našej krajine, Portugalsku, kde nezamestnanosť dosiahla znepokojivú úroveň najmä v regiónoch, kde prevládajú tieto priemyselné odvetvia: na severe a v niektorých častiach stredného Portugalska.
<P>
Práve preto zdôrazňujeme potrebu konzistentnej a koordinovanej stratégie na podporu priemyslu v Európskej únii, najmä tých odvetví, ktoré závisia od vysokého podielu ľudskej práce, či už prostredníctvom naliehavej regulácie svetových trhov alebo prostredníctvom verejných politík, ktoré podporujú investície, inovácie, diverzifikáciu, odborné vzdelávanie a vytváranie pracovných miest so zaručenými právami.
<SPEAKER ID="185" NAME="David Campbell Bannerman">
v mene skupiny EFD. - Vážený pán predsedajúci, moje prvé vystúpenie v tomto Parlamente. Keďže som poslancom UKIP pre východné Anglicko, budete odo mňa očakávať prejav rebelanta, takže sa pokúsim nesklamať vás ani svojich voličov.
<P>
Dnes vedieme rozpravu o dohodách EÚ o obchode a osobitne o dohode s Južnou Kóreou, ktorá sa má podpísať tento rok. Keďže nemáme veľa podrobností o tejto konkrétnej dohode, okrem toho, že si myslím, že dve tretiny výhod plynú pre Južnú Kóreu a jedna tretina pre EÚ, chcel by som poukázať na pár všeobecnejších bodov.
<P>
Mnohí ľudia si neuvedomujú, že existuje viac ako stovka osobitných dvojstranných dohôd EÚ o obchode, ako je práve táto. Jeden odhad hovorí o 116. Existujú dohody o obchode s krajinami, ako sú USA, Kanada, Mexiko, Brazília, India, Čína, Japonsko a Juhoafrická republika. V Európe sú dohody o obchode s Ruskom, Ukrajinou, Tureckom a Lichtenštajnskom.
<P>
Sú tu takisto aj dohody o obchode s krajinami, ktoré nie sú členskými štátmi EÚ - krajinami EHP a EZVO, ako je Švajčiarsko a Nórsko. Nórsko si vďaka dohode o obchode úzkostlivo chráni svoj rybolov a poľnohospodárstvo a Nórsko nie je bezvýznamný partner. Je to štvrtý najväčší dovozný partner EÚ a predstavuje šiesty najväčší vývozný trh.
<P>
Čo by teda mala dohoda o obchode napríklad s Južnou Kóreou obsahovať? Myslím, že výrazným príkladom je Švajčiarsko. Majú ustanovenia, ktorými sa rušia colné poplatky a obchodné kvóty na priemyselné a poľnohospodárske výrobky. Majú tu ustanovenia, ktoré poskytujú švajčiarskym občanom právo žiť a pracovať v krajinách EÚ a občanom EÚ žiť a pracovať vo Švajčiarsku. Pre Švajčiarsko existujú ustanovenia, vďaka ktorým patrí do schengenského priestoru bez hraníc. Švajčiari, ak si to želajú, môžu byť v Európskej environmentálnej agentúre, vo filmových či vzdelávacích programoch EÚ a môžu požiadať o výskumné granty EÚ. Existuje tu spolupráca v oblasti leteckých spoločností či v azylových a súdnych záležitostiach. Skrátka sú im udelené všetky výhody členstva v EÚ, ale bez nákladov.
<P>
Je pravda, že Švajčiarsko musí platiť za prístup 600 miliónov CHF ročne, ale švajčiarska vláda vykazuje úspory z toho, že nie je členským štátom EÚ vo výške 3,4 miliardy CHF, čo ročne predstavuje čisté úspory 2,8 miliardy CHF. A ani Švajčiarsko nie je bezvýznamným obchodným partnerom: 80 % švajčiarskeho vývozu ide do EÚ a je to štvrtý najväčší obchodný partner EÚ.
<P>
Tým chcem povedať, že dohody o obchode môžu dosiahnuť výhody z obchodu EÚ bez zaťaženia vysokými regulačnými nákladmi, straty suverenity a zdrojov. Dokonca aj webová stránka Komisie priznáva, že Švajčiarsko si môže vytvoriť a zachovať vlastné predpisy v ďalších oblastiach, ktoré sa odchyľujú od rozhodnutí EÚ. Je to v jeho záujme, ako na finančných, tak aj na pracovných trhoch. Ako rada by sa Británia podobne odchýlila od smernice o pracovnom čase, od smernice o agentúrach dočasného zamestnávania či od novej smernice o správe fondov!
<P>
Uzavriem to otázkou, tak prečo nie Británia? Prečo Británia nemôže mať podobnú priateľskú dohodu o obchode s EÚ ako Južná Kórea, namiesto plného členstva v EÚ? Británia je sama o sebe najväčším nezávislým obchodným partnerom EÚ s ročným deficitom 40 miliárd GBP. Aj my môžeme mať podobné záruky, aké využívajú Švajčiari. Mohli by sme a myslím si, že by sme aj mali znovu byť nezávislým slobodným obchodujúcim národom, ako je Nórsko, Švajčiarsko a dokonca Južná Kórea.
<SPEAKER ID="186" NAME="Peter Šťastný" AFFILIATION="PPE">
Vážený pán predsedajúci, ako jeden zo spravodajcov dohody o voľnom obchode s Južnou Kóreou a silný zástanca dohody o voľnom obchode, verím vo vyrovnanú dohodu s rovnakými podmienkami, ktorá by predstavovala výhody pre obe strany - v skutočnú obojstranne výhodnú situáciu.
<P>
Jedno z našich hlavných priemyselných odvetví nie je spokojné so súčasným stavom rokovaní a má v tejto oblasti viacerých priateľov vrátane niektorých členských štátov, podnikov a poslancov Parlamentu. Všetci vidia, že v tejto dohode sú podmienky nespravodlivo naklonené v prospech Južnej Kórey. Európska komisia a Európska rada by sa mali bližšie pozrieť na problematické oblasti, a to konkrétne na ochrannú doložku o vrátení ciel, necolné prekážky a pravidlá označovania pôvodu. Ak by sa dosiahol určitý pokrok, ktorý by viac uspokojil automobilový priemysel EÚ, potom by sa mohli skutočne využívať a zachovávať úrovne zamestnanosti, silné HDP a očakávaná životná úroveň.
<P>
Avšak rovnaké podmienky nebudú nevýhodné. Mal by sa vytvoriť silný precedens pre ďalšie dohody o voľnom obchode, ktoré sú v poradí a majú sa predložiť v blízkej budúcnosti. Je mi jasné, že táto dohoda celkovo prináša EÚ a niektorým priemyselným odvetviam EÚ ďalšie výhody. V užšom zmysle tu vždy budú víťazi a porazení: to je povaha každej dvojstrannej dohody. V širšom zmysle by sme sa mohli priblížiť skutočnej rovnováhe. V prípade takého podstatného priemyslu, ako je automobilový priemysel, je však v tejto nešťastnej situácii potrebné pokúsiť sa dosiahnuť viac. Až keď sa dosiahne dodatočný pokrok, môžeme hovoriť o skutočne vyrovnanej dohode o voľnom obchode, ktorá je prijateľná a má skutočný a pozitívny vplyv ako precedens pre budúce dohody o voľnom obchode.
<SPEAKER ID="187" NAME="Gianluca Susta" AFFILIATION="S&amp;D">
(IT) Vážený pán predsedajúci, dámy a páni, vítam prácu vykonanú počas tohto obdobia, v ktorom pani Ashtonová vykonávala svoju úlohu komisárky. Musím povedať, že sme s ňou mali lepší vzťah ako s jej predchodcom napriek ich spoločnej politickej príslušnosti, ktorú máme takisto rovnakú, a ich spoločnej národnosti.
<P>
Tentokrát však nepociťujem rovnaké nadšenie v tejto oblasti ako pani komisárka, pretože za posledné roky tu Komisia príliš často vystupovala a hovorila o určitých iniciatívach, pričom nakoniec sa aj tak vydala inou cestou. Práve prekonávame mimoriadne obdobie veľkej hospodárskej a finančnej krízy, ktorá je takisto výsledkom nedostatku vzájomnosti vo svete, a to nielen vo vzťahu s rozvojovými krajinami - čo má svoju vlastnú logiku, svoje vlastné vysvetlenie - ale aj s novými hlavnými aktérmi a tradičnými hlavnými aktérmi.
<P>
Príliš často sa mi zdá, že Komisia, jej predseda a komisári pociťujú nedostatok informácií o tom, ktoré iniciatívy by sa mali zaviesť, aby pomohli s obnovou európskeho priemyslu, s obnovou európskeho výrobného priemyslu. Zdá sa mi, že táto dohoda, ktorá je nepochybne pozitívna a má mimoriadne priaznivý obsah, má skôr akademickú hodnotu. Je to učebnicová zmluva, ale aj zmluva, ktorá sa netýka skutočnosti.
<P>
Do Kórey vyvážame 30 miliárd USD, avšak do Európy sa z Kórey vracia len 20 miliárd USD vo forme vyvážených áut. Nepriama pomoc vyplývajúca pre kórejské autá v Európe bude 1,5 miliardy USD, a to neuvádzam textilné ani ďalšie odvetvia. Toto je jasná nerovnováha, na ktorú sa podľa mňa musí poukázať a ktorá sa musí napraviť predtým, ako dostane dohoda o voľnom obchode, ktorá trestá európsky priemysel, zelenú. Máme kvalitný priemysel, ktorý sa zaviazal vyhovieť novým požiadavkám, ktoré si vyžaduje inovácia. Určite to nie je bankrotujúci priemysel, ktorý nedokáže riešiť potreby inovácie existujúce v rámci hospodárstva.
<SPEAKER ID="188" NAME="Zuzana Roithová" AFFILIATION="PPE">
(CS) Vážený pán predseda, pani komisárka, ani mne sa nepáčia zvláštne zmeny v dohode, ako je vrátenie ciel za dovezené komponenty v prípade výrobkov na vývoz do Únie či zníženie 60 % hranice na stanovenie krajiny pôvodu. Ide o zvýhodnenie kórejského dovozu na úkor konkurencieschopnosti európskeho priemyslu a nezamestnanosti. Na tom sa vo veľkej miere podieľa dovoz tovarov z Ázie, kde je bezkonkurenčne nízka cena práce, a to vďaka nízkym či skôr žiadnym sociálnym a environmentálnym normám. Obchodné rozhovory by sa preto mali zameriavať na zvýšenie týchto noriem, a nie na prosperitu ázijského priemyslu na úkor Európy. Komisia to svojim občanom dlhuje už dlho.
<P>
Uvedomuje si Komisia negatívny vplyv dohody na európsku konkurencieschopnosť a zamestnanosť v automobilovom a textilnom priemysle? Po druhé, uvedomuje si Komisia, že zmluva vytvára nepriaznivý precedens pre budúce obchodné zmluvy? Po tretie, má Komisia v úmysle ignorovať zásadné výhrady odborov zastupujúcich európske strojárenstvo? Po štvrté, ako je možné, že kórejské médiá už oslavujú víťazstvo svojho automobilového priemyslu a pritom sa o zmluve ešte nediskutovalo ani na kolégiu komisárov? Alebo je Komisia pripravená revidovať návrh a prerokovať vyváženú dohodu? Je Komisia odhodlaná vyvíjať tlak na Kóreu, aby prijala medzinárodné záväzky týkajúce sa sociálnych a environmentálnych noriem ešte skôr ako Kórea získa všetky výhody voľného obchodu s Európskou úniou? Ďakujem za odpoveď. Verím, že zvíťazí zdravý rozum.
<SPEAKER ID="189" NAME="David Martin" AFFILIATION="S&amp;D">
Vážený pán predsedajúci, musím povedať, že ma celkom znepokojuje tón tejto rozpravy. Možno s výnimkou príspevku Daniela Casparyho bol doteraz skôr negatívny.
<P>
Bol som spravodajca Parlamentu pri dohode o voľnom obchode s Kóreou. Pred začiatkom tejto rozpravy som sa pozrel na to, čo sme sa rozhodli žiadať - kvôli čomu sme požiadali Komisiu, aby začala tieto rokovania a pracovala v náš prospech - a vlastne si myslím, že Komisia dosiahla to, o čo sme ju požiadali. Rád by som vzdal hold hlavnému vyjednávačovi, ktorý, ako vidím, sedí vedľa barónky Ashtonovej, a samotnej barónke Ashtonovej za spôsob, akým nám odovzdali túto dohodu.
<P>
Každá dohoda o voľnom obchode - vo svojej podstate - a každé iné rokovanie má, samozrejme, svojich víťazov a porazených. Ale ak sa pozriete na globálny vplyv tejto dohody, máme tu veľkých víťazov v Európe a veľkých víťazov aj v Kórei. Preto máme veľkých víťazov, ktorí udržiavajú svetový obchod v pohybe. V súčasnej dobe krízy musí byť dobré všetko, čo vysiela pozitívny signál o tom, že v rámci dvoch takých veľkých celkov, ako je Kórea a Európska únia, chceme udržiavať aktívny a otvorený obchod.
<P>
Musím povedať, že ak Európsky parlament a Rada ministrov nedokážu túto dohodu doviesť ku konečnému podpísaniu dohody medzi Kóreou a EÚ, môžeme pokojne poslať správu GR pre obchod, aby zastavili rokovania o ostatných dohodách o voľnom obchode, pretože, ak to nevyjde s Kóreou, zabudnite na ASEAN, zabudnite na štáty Perzského zálivu, zabudnite na všetky ďalšie dohody o voľnom obchode, ktoré sa snažíme uzatvoriť, a, úprimne, zabudnite na Dauhu. Je to dôležitá dohoda, v ktorej Európa dosiahla svoje strategické ciele. Vyšlime pozitívny signál zvyšku sveta o tom, že Európa je otvorená pre podnikanie a že aj napriek tejto recesii sa veľmi snažíme udržať naše trhy čo najotvorenejšie.
<SPEAKER ID="190" NAME="Seán Kelly" AFFILIATION="PPE">
Vážený pán predsedajúci, len v krátkosti. Je to všetko pre mňa nové a túto rozpravu považujem za veľmi podnetnú a poučnú. Keď na začiatku vystúpila barónka Ashtonová, pomyslel som si, že je to pre Európsku úniu fantastická dohoda a uvažoval som nad tým, či má Kórea z toho vôbec nejaký prospech. Ďalší rečníci však potom jeden po druhom vyjadrovali opačný názor, takže dúfam, že na otázky a poznámky pána Arifa, pána Theurera, pána Campbella Bannermana a ďalších rečníkov odpovie práve barónka Ashtonová. Takisto by nám mohla povedať, či práve prebiehajú nejaké ďalšie rokovania s konkrétnymi ázijskými krajinami o dvojstranných dohodách, ako aj to, ako ďaleko s nimi pokročili.
<SPEAKER ID="191" NAME="Gerard Batten" AFFILIATION="EFD">
Vážený pán predsedajúci, rád by som podporil tvrdenia môjho kolegu, pána Campbella Bannermana. V roku 2006 federálna vláda Švajčiarska vypracovala správu o všetkých aspektoch existujúcich a možných vzťahov s Európskou úniou.
<P>
Dospeli k názoru, že plné členstvo v EÚ by ich stálo šesťkrát viac ako ich súčasné dvojstranné dohody. Keďže Švajčiari sú Švajčiarmi, rozhodli sa, že pre nich je lepšie nevstúpiť a nezískať plné členstvo v EÚ.
<P>
Ak to platí pre Švajčiarov, celkom iste to platí aj pre Britov. Ak by naša vláda mala taký citlivý a pragmatický pohľad na britské hospodárstvo, ako majú Švajčiari na švajčiarske, potom by sme vystúpili práve tak, ako by Švajčiari nevstúpili.
<SPEAKER ID="192" NAME="David Martin" AFFILIATION="S&amp;D">
Vážený pán predsedajúci, ste veľmi tolerantný predsedajúci, ale v našich pravidlách je veľmi jasne stanovené, že zásahy v rámci postupu "catch-the-eye” sa musia týkať predmetu rozpravy. Toto nemalo nič spoločné s Kóreou ani s dohodami o voľnom obchode.
<SPEAKER ID="193" NAME="Sari Essayah" AFFILIATION="PPE">
(FI) Vážený pán predsedajúci, pán Martin vo svojom prejave povedal, že je mimoriadne dôležité uzatvárať dohody, ktoré urýchlia hospodársky rast a zamestnanosť a vo všeobecnosti odstránia obchodné prekážky, najmä v tejto hospodárskej kríze. Nesmieme však zabúdať, že sme dnes veľmi vážne diskutovali o kríze v európskom automobilovom priemysle a že tento týždeň sa budeme zaoberať aj problémami v textilnom priemysle a pomocou Európskeho fondu na prispôsobenie sa globalizácii ako odškodnením za hromadné prepúšťanie v tomto odvetví v Španielsku a Portugalsku. Takže, dámy a páni, musíme brať vážne obavy Európanov týkajúce sa toho, ako odpovedáme na tento úbytok pracovných miest v Európe, a prešetriť to, aké sú vlastne riešenia Komisie. Hoci voľný obchod musí byť vo všeobecnosti dobrý pre zamestnanosť a hospodársky rast, ako zabránime úbytku pracovných miest v týchto tradičných európskych priemyselných odvetviach?
<SPEAKER ID="194" NAME="Catherine Ashton">
členka Komisie. - Vážený pán predsedajúci, rada by som povedala, že táto rozprava ma v istom zmysle vôbec neprekvapila, pretože obavy, ktoré dnes poslanci vyjadrili, už naozaj zaznievali v priebehu niekoľkých mesiacov.
<P>
Chcem začať tým, že vzdám hold Davidovi Martinovi za prácu, ktorú odviedol vo výbore. Je veľmi dôležité, že si uvedomujem, ako veľmi so mnou spolupracoval Výbor pre medzinárodný obchod počas mesiacov, ktoré tomu predchádzali. Samozrejme, som si dobre vedomá toho, že poslanci zatiaľ nemali príležitosť nazrieť do podrobností tejto dohody. Pokúsim sa teda odpovedať na to, čo vás zaujíma. Ale čo je dôležitejšie, zabezpečíme, aby sme vám poskytovali stále viac informácií, pretože je dôležité, aby ste sa pozreli radšej na fakty, ako na vyslovené tvrdenia.
<P>
Dovoľte mi, aby som najskôr predniesla zopár všeobecných poznámok o prístupe k tejto dohode. Táto dohoda sa vložila do hry s cieľom dosiahnuť to najlepšie pre európsky priemysel vrátane britského priemyslu, a to by som chcela povedať kolegom zo Strany za nezávislosť Spojeného kráľovstva. Podľa môjho názoru je rozhodne v záujme Európy, aby sme sa s touto dohodou pohli dopredu. Inak by som tu nestála a nenavrhovala, aby sme sa pohli dopredu tak, ako to robím teraz.
<P>
Komisia mala jasný modus operandi, jasný postoj, ktorý, ako bolo povedané, Parlament, Komisia a Rada podporili, a je to naozaj cesta, ktorou sme sa vydali. Myslím, že môjmu kolegovi, pánovi Arifovi, nebude vadiť, ak poviem, že návrh, aby som obetovala nejaké odvetvie, považujem za znepokojujúci a možno trochu deprimujúci, pretože to určite nie je postoj, ktorý by som si zvolila.
<P>
Naozaj si myslím, že ak chcete skutočnú obchodnú dohodu, musíte uznať to, že ide vlastne o dohodu, z ktorej majú prospech obe strany? Myslím si, že áno. Ak chcete obchodné dohody, ak naozaj veríme - čo si myslím, že veríme - že obchod je motorom, ktorý nás vyvedie z recesie, potom to znamená, že vediete vážne, náročné rokovania s priemyselnými odvetviami a krajinami, s ktorými chceme dohodu uzavrieť. Inak môžeme jednoducho viesť rokovania celý deň s krajinami, na ktorých nám toľko nezáleží a môžeme otvoriť trhy, pretože nás to naozaj nezaujíma.
<P>
Kórea je dôležitý trh. Poskytuje skutočné možnosti pre chemické, farmaceutické a iné odvetvia. Musíme si uvedomiť, aké je to hodnotné a dôležité, ak chceme seriózne obchodné dohody. V skutočnosti sme hospodárskou superveľmocou. Nemôžem nesúhlasiť viac s mojimi kolegami zo Spojeného kráľovstva, keď hovoria o Švajčiarsku a snažia sa ho nejakým spôsobom porovnávať so vzťahom, ktorý sa snažíme vybudovať v Európe s Kóreou - alebo mi len unikla podstata.
<P>
Záleží na serióznosti rokovaní, aby sme dospeli k dôležitému výsledku, a ako vyplýva z podrobností, dúfam, že kolegovia sa na to budú pozerať v tom istom duchu, v ktorom sme sa ich snažili predložiť.
<P>
Automobilový priemysel nám na začiatku dal zoznam vecí, ktoré by chceli, aby sme pre nich dosiahli. Skutočne ich veľmi zaujímalo, aby sa trh v Kórei zachoval otvorený a aby sme dosiahli všetko, o čo nás na začiatku žiadali.
<P>
Textilný priemysel: Verím, že tu je len málo, čoho sa treba obávať. Textilný priemysel je zárukou, že naozaj zabezpečíme, aby sa zachovali pracovné miesta v Európe.
<P>
Ja nemám záujem o rušenie pracovných miest alebo odvetví v Európe a nie je to ani v záujme tejto dohody. Tých z vás, ktorí si myslia, že majú na to dôkazy, žiadam, aby mi ich predložili, pretože slová sú jedna vec, ale skutočnosť vyzerá inak. My sa naozaj musíme dostať cez slová až k tomu, čo táto dohoda zaisťuje.
<P>
Chcela by som naozaj dokázať, že to, čo je pred nami, je veľmi dôležité pre všetky priemyselné odvetvia. Otázka vracania ciel je pre mňa veľmi jednoduchá. Vrátenie cla je navrhnuté ako naša reakcia na predchádzanie určitým problémom. Otázka znie, či je to jediný spôsob riešenia problému. Ak existujú iné spôsoby, ako sa dá vyriešiť tento problém a ktoré zároveň budú viesť k dosiahnutiu lepšej dohody o obchode, potom ich preskúmam. Ale stále chcem vyriešiť ten istý problém a verím, že to urobia presne tie mechanizmy, ktoré sme zaviedli v tejto dohode. Účinne zabrániť dovozu zadnými dvierkami nepatrí k zakotveným pravidlám, ktoré nás navždy zaväzujú, ako jediný spôsob dosiahnutia toho, čo chceme dosiahnuť. Ja verím, že sa nám tento problém podarilo vyriešiť inak.
<P>
Takže sa nebudem Parlamentu ospravedlňovať - politicky, hospodársky ani inak - za to, že sme vystúpili a prispeli do rokovaní o tejto dôležitej obchodnej dohode. Vôbec sa za to neospravedlňujem, ako sa neospravedlňujem ani za to, že sme tomuto Parlamentu predložili túto dôležitú dohodu o voľnom obchode 21. storočia, ktorá podľa mňa znamená obrovské výhody pre celé hospodárstvo Európskej únie. A hlavne sa nebudem ospravedlňovať za to, že sme ju predložili v čase hospodárskej krízy, pretože ak bolo niekedy mojou povinnosťou poskytnúť čo najviac podpory podnikom a pracovníkom Európy, tak verím, že je to práve teraz prostredníctvom tejto dohody.
<P>
Naliehavo vyzývam kolegov, ako som už predtým povedala, aby sa pozreli na skutočnú stránku tejto dohody. Budú u vás lobovať - aj mne sa to stalo - ale keď sa pozriete na to, čo sme dosiahli, verím, že je to veľmi konkrétny výsledok, z ktorého bude mať hospodárstvo Európy veľmi veľký prospech. Nakoniec je to presne to, čo sme si stanovili urobiť, a to, čo sme nakoniec aj dosiahli.
<SPEAKER ID="195" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="975" NAME="Tokia Saïfi  " LANGUAGE="FR">
Dohoda o voľnom obchode medzi Európskou úniou a Južnou Kóreou, ktorá by sa mala uzatvoriť v polovici októbra, odhaľuje niekoľko obáv v rámci európskeho priemyslu. Zdá sa, že najmä výrobcovia automobilov považujú túto dohodu, ktorú komisárka EÚ pre obchod pokladá za najambicióznejšiu, aká bola kedy dohodnutá zo strany EÚ, za veľmi nevyváženú. Títo výrobcovia sa obávajú masívneho prílevu kórejských vozidiel na európsky trh v dôsledku colných preferencií poskytovaných Európskou komisiou. Niet pochýb, že by ponechanie niektorých colných doložiek, ako je napríklad doložka o vrátení cla, bolo nespravodlivé a spôsobilo by deformáciu hospodárskej súťaže, ktorá by bola veľmi škodlivá pre európsky automobilový priemysel. Platí to o to viac, ak uvážime, že sa nezdá, že by sa štedrosť Európskej únie vyplácala znížením necolných prekážok stanovených kórejskými orgánmi (dovozné kvóty na európske vozidlá s benzínovým motorom). Komisia má preto od dnes povinnosť preskúmať podmienky tejto dohody, ako aj obnoviť podmienky spravodlivej a nestrannej hospodárskej súťaže a zabezpečiť dlhodobé prežitie nášho priemyslu a zamestnanosti v Európe.
