<CHAPTER ID="012">
Program práce
<SPEAKER ID="020" NAME="Predseda">
Konečné znenie návrhu programu, ktorý navrhla Konferencia predsedov na svojom zasadnutí vo štvrtok 18. novembra 2010 v súlade s článkom 137 rokovacieho poriadku, bolo rozdané. Boli navrhnuté tieto pozmeňujúce a doplňujúce návrhy:
<P>
Pondelok:
<P>
Politické skupiny navrhujú odstrániť z programu rozpravu o správe pána Berlinguera o právnych aspektoch občianskeho práva, rodinného práva a medzinárodného súkromného práva týkajúcich sa Akčného plánu na vykonávanie Štokholmského programu. V dôsledku toho sa bude o správe rozhodovať v priamom hlasovaní zajtra v utorok. Správa zostáva v programe. Hlasovanie bude, ale rozprava nie. Opakujem: všetky politické skupiny toto riešenie odsúhlasili, a preto bolo toto riešenie prijaté.
<P>
(Parlament schválil žiadosť.)
<P>
Utorok:
<P>
Neboli navrhnuté žiadne pozmeňujúce a doplňujúce návrhy.
<SPEAKER ID="021" NAME="Martin Schulz" AFFILIATION="S&amp;D">
(DE) Vážený pán predseda, v programe na utorok je šesť správ pani Materovej týkajúcich sa mobilizácie Európskeho fondu na prispôsobenie sa globalizácii v Holandsku. Ujímam sa slova v tejto veci, pretože si myslím, že spôsob, akým v tejto záležitosti na pána Daula zaútočili v holandskej tlači, nie je primeraný. Pán Daul na Konferencii predsedov položil otázku, o ktorej predtým diskutovali predsedovia rôznych politických skupín a ktorá znela, či by sa tieto správy nemali v zmysle rozpravy o rozpočte odstrániť. Chcel by som k tomu uviesť dve pripomienky.
<P>
Po prvé, tieto správy by sme mali nechať v programe. Mali by sme tiež o nich hlasovať a presunúť tieto peniaze z Európskeho fondu na prispôsobenie sa globalizácii do Holandska.
<P>
Po druhé, pán Daul to predsa navrhol v pripomienke uvedenej na Konferencii predsedov. Ak sa to z Konferencie predsedov dostalo do verejnej sféry bez toho, aby vôbec dostal príležitosť odpovedať na otázky a vysvetliť to sám, potom si predseda politickej skupiny musí veľmi starostlivo zvážiť, čo vlastne na Konferencii predsedov môže povedať. To je prvá vec.
<P>
Druhá vec je, že to nie je Európsky parlament, kto tvrdí, že sa tu mrhá peniazmi. Je to istá zložka holandskej vlády - nie celá vláda -, ktorá neustále vyhlasuje, že v Európe sa rozhadzujú peniaze, a preto by Európa mala dostávať menej peňazí. Správy pani Materovej práve naopak dokazujú, že peniaze z tohto rozpočtu sa používajú veľmi zodpovedne a - podľa môjho názoru - na veľmi dôležité projekty v Holandsku. Z čoho vyplýva, že prijatím týchto správ by sme dokázali, že kritika v Holandsku v súvislosti s týmto rozpočtom nie je opodstatnená.
<P>
(potlesk)
<SPEAKER ID="022" NAME="Predseda">
Uvedomujem si túto skutočnosť a viem, čo sa objavilo v holandskej tlači. Rád by som vás však ubezpečil, že hlasovanie o mobilizácii Európskeho fondu na prispôsobenie sa globalizácii pre Holandsko bude podľa plánu pokračovať zajtra. Nič sa nezmenilo: hlasovanie sa uskutoční zajtra.
<P>
Streda:
<P>
Dostal som požiadavku od Konfederatívnej skupiny Európskej zjednotenej ľavice - Nordickej zelenej ľavice v súvislosti s rozpravou o situácii v Západnej Sahare, konkrétne, že hlasovanie o návrhu uznesenia o tejto téme by sa malo uskutočniť v priebehu tohto zasadnutia a nie počas decembrového zasadnutia, ako je aktuálne plánované.
<SPEAKER ID="023" NAME="João Ferreira" AFFILIATION="GUE/NGL">
(PT) Vážený pán predseda, situácia v Západnej Sahare je príliš vážna na to, aby Parlament v tejto záležitosti odložil svoje stanovisko. Fakty sú nepopierateľné a jasne viditeľné. Videli sme zábery z ničenia sahrawských táborov a vieme, že toto ničenie malo za následok mŕtvych a zranených, pričom mnoho ľudí je stále nezvestných. Vieme aj to, že poslancovi tohto parlamentu zabránili vstup do táborov a marocké úrady ho vyhostili z krajiny. Sme si vedomí, že to isté sa deje s poslancami národných parlamentov, s novinármi a členmi mimovládnych organizácií (MVO). Toto všetko vieme a jednoducho to nesmieme ignorovať.
<P>
Nezaujať teraz stanovisko k tomuto problému by bolo nepochopiteľným a neprijateľným prejavom našej spokojnosti, ba až spoluúčasti a len by to ubralo na dôstojnosti tejto inštitúcie a na hodnotách, ktoré podľa vlastných tvrdení chráni. Preto by som rád vyzval všetkých, aby dospeli k rozumnému rozhodnutiu podporiť hlasovanie o rezolúcii v súvislosti s týmto problémom počas tohto rokovania a aby hlasovali v prospech tohto návrhu.
<SPEAKER ID="024" NAME="Raül Romeva i Rueda" AFFILIATION="Verts/ALE">
Vážený pán predseda, myslím si, že argumenty, ktoré predložila Konfederatívna skupina Európskej zjednotenej ľavice - Nordická zelená ľavica, sú rozhodne závažné, dôležité a potrebné, preto podporím toto stanovisko.
<SPEAKER ID="025" NAME="Martin Schulz">
v mene skupiny S&D. - (DE) Vážený pán predseda, musím pána Ferreiru požiadať, aby na chvíľu dával pozor. O tejto téme sme podrobne diskutovali na Konferencii predsedov aj počas príprav na Konferenciu predsedov. V mene našej skupiny by som chcel povedať, že nás veľmi znepokojuje, čo sa deje v Západnej Sahare. Ak fotografie, ktoré sme videli, zodpovedajú skutočnosti, potom to musí viesť nielen k vážnej rozprave, ale aj, ak to bude potrebné, k vyvodeniu dôsledkov. To však znamená, že musíme zvoliť primeraný postup. K primeranému postupu patrí diskusia o týchto udalostiach tento týždeň. Marocký minister zahraničných vecí na našu žiadosť vyhlásil, že je pripravený zúčastniť sa na schôdzi Výboru pre zahraničné veci. Nemusí to urobiť. Marocký minister zahraničných vecí nemusí predstúpiť pred Výbor pre zahraničné veci Európskeho parlamentu. Podľa môjho názoru by sme mali využiť jeho rozhodnutie prísť a v každom prípade by sme si mali vypočuť najprv jeho stanovisko ku kritike, až potom prijať uznesenie. Nazdávam sa, že to je oveľa vhodnejší spôsob postupu, ako teraz prijať uznesenie a potom si vypočuť, čo chce povedať. Prijmime uznesenie v zmysle informácií a otázok, ktoré budeme mať možnosť položiť marockému ministrovi zahraničných vecí vo Výbore pre zahraničné veci. Osobne to pokladám za primeranejší spôsob postupu. Okrem toho až do dnešného odpoludnia medzi všetkými skupinami v tejto veci vládol konsenzus.
<SPEAKER ID="026" NAME="Predseda">
Táto požiadavka má väčšinovú podporu, preto sa hlasovanie v súlade s návrhom pána Ferreiru uskutoční tento týždeň.
<P>
(Parlament schválil žiadosť.)
<P>
Uvediem termíny: hlasovanie sa uskutoční vo štvrtok. Termíny úloh sú takéto: návrhy uznesení musia byť predložené zajtra 23. novembra do 12:00, pozmeňujúce a doplňujúce návrhy a spoločné návrhy uznesení musia byť predložené v stredu 24. novembra do 12:00, pozmeňujúce a doplňujúce návrhy spoločných návrhov uznesení v stredu 24. novembra do 13:00, inými slovami, o hodinu neskôr. Opakujem: hlasovanie sa uskutoční vo štvrtok.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Vážený pán predseda, chcel by som našich kolegov poslancov o niečo požiadať.
<P>
V Tibete je núdzová situácia a šíria sa obavy z úmyslov Číny zaviesť v Tibete čínsky jazyk. Nazdávam sa, že tento problém si vyžaduje rozpravu na plenárnom zasadnutí v prítomnosti pani barónky Ashtonovej. Bez ohľadu na túto núdzovú situáciu je však v skutočnosti problematická politika, ktorá sa v Tibete v súčasnosti uplatňuje.
<P>
Núdzový stav? V poriadku. Ak väčšina bude chcieť túto otázku riešiť z tejto perspektívy, nemám námietky. Pokiaľ ide o mňa, keďže program na december je dosť jasný, bol by som rád, keby sme o tomto probléme a o politike Európskej únie v súvislosti s Čínou uskutočnili rozpravu za účasti barónky Ashtonovej a prijali uznesenie o tejto záležitosti. Domnievam sa, že to by bolo inteligentnejšie.
<SPEAKER ID="028" NAME="Predseda">
Ďakujem pekne, pán Cohn-Bendit. Toto sa môže navrhnúť aj na Konferencii predsedov. Ako predseda skupiny to môžete kedykoľvek navrhnúť, pán Cohn-Bendit. Ďakujem vám za pripomienku.
<P>
Štvrtok:
<P>
Neboli navrhnuté žiadne pozmeňujúce a doplňujúce návrhy.
<P>
(Program práce bol stanovený.)
