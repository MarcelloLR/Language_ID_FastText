<CHAPTER ID="003">
Stredomorská strava (rozprava) 
<SPEAKER ID="044" NAME="Predsedajúci">
Ďalším bodom programu je ústna otázka na Komisiu predložená pánom Parishom v mene Výboru pre poľnohospodárstvo a rozvoj vidieka na tému stredomorskej stravy, ktorú zhodou okolností prísne dodržiava pán predsedajúci tohto plenárneho zasadnutia s viac než uspokojivými výsledkami.
<SPEAKER ID="045" NAME="Neil Parish">
autor - Vážený pán predsedajúci, teší ma, že dodržiavate stredomorskú stravu a vidím, že vám veľmi prospieva!
<P>
Ako som tu dnes dopoludnia videl, v pozícií predsedu Výboru pre poľnohospodárstvo a rozvoj vidieka, existuje mnoho tém, o ktorých môžeme diskutovať. Hovorili sme o preprave zvierat, čo je veľmi dôležitá téma, a teraz hovoríme o ďalšej dôležitej téme: stredomorskej strave.
<P>
Jednou z úloh, ktorú som dostal ako predseda Výboru pre poľnohospodárstvo a rozvoj vidieka, a s ktorou sa obzvlášť snažíme popasovať, je, aby pri príležitosti Rady ministrov z dňa 16. júla 2007 Komisia znovu zdôraznila svoju úplnú podporu pre menovanie stredomorskej stravy ako nehmotného kultúrneho dedičstva ľudstva UNESCO. Táto nominácia bude preskúmaná v roku 2009 - vlastne už bola - určenou komisiou UNESCO. Plánuje Komisia vytvoriť špecifickú a koordinovanú stratégiu na podporu tohto menovania, keďže už postupujeme rýchlo dopredu?
<P>
Ako som uviedol, zastupujem tu Výbor pre poľnohospodárstvo, ale keď hovoríme o strave, pravdepodobne zastupujem všetky krajiny, pretože jedna z úžasných vecí na Európe je jej diverzita a kultúra a súčasťou tejto diverzity a kultúry je samozrejme naše jedlo.
<P>
Stredomorská strava je veľmi dobrá. Čo vlastne je stredomorská strava? Som si istý, že by sme sa v dnešné dopoludnie vedeli o tom rozprávať veľmi dlho, ale vo všeobecnosti je to strava bohatá na olejnaté ryby, olivový olej, ovocie a zeleninu. Niet pochýb, že je to veľmi chutná strava a podľa mojich rozmerov môžete vidieť, že som jej veľkým priaznivcom. Je to tiež zdravá strava: je bohatým zdrojom esenciálnych mastných kyselín a antioxidantov, čo je kombinácia, ktorá pomáha znížiť hladinu cholesterolu a chrániť srdce. Aktuálny lekársky výskum tiež naznačuje, že môže pomôcť znížiť riziko ochorení ako je napríklad demencia.
<P>
Keď navštívite stredomorské krajiny, môžete vidieť, že ľudia túto stravu majú radi, a nielen tí, ktorí tu žijú, ale aj mnohí z nás, ktorí cestujú do stredomorských krajín, najmä keď túžia po slnku a tiež veľmi dobrom jedle.
<P>
Je to niečo, čo vo svete, v ktorom všetko vyzerá byť rovnaké, musíme brať vážne. Vidíme, ako sú nové generácie bombardované reťazcami rýchleho občerstvenia, nebudem ich teraz všetky menovať, ktoré sa rozširujú po celej Európskej únii. Mali by sme si zapamätať, že reťazce rýchleho občerstvenia majú síce svoju úlohu, ale bolo by strašné, keby sme v budúcich rokoch na cestách Európou našli iba rýchle občerstvenie. Keď cestujeme časťami Spojených štátov amerických, najmä po západnom pobreží, zdá sa, že tam majú iba siete rýchleho občerstvenia a to je to posledné, čo by sme chceli v Európskej únii.
<P>
Ako som povedal, musíme podporovať stredomorskú stravu, je to veľmi dobrá myšlienka pre kultúru a diverzitu. Myslím, že v budúcnosti sa budeme musieť pozrieť na ďalšie formy stravy v rámci Európskej únie, pretože vám chcem jasne povedať, že hoci som veľkým zástancom stredomorskej stravy, neprišiel som sem ako predseda Výboru pre poľnohospodárstvo podporiť iba stredomorskú stravu. V Európe existujú ďalšie typy stravy, ktoré sú rovnako dobré, ale s odlišnými vlastnosťami a jedlami.
<P>
Takže toto je začiatok mnohých nadchádzajúcich vecí a ako som povedal, chcel by som skutočne vedieť, ako plánuje Komisia aktívne podporiť túto snahu počas prebiehajúceho roka. Tešíme sa na ocenenie stredomorskej stravy a tiež na to, ako si niekedy v budúcnosti zase dáme dobrú stredomorskú stravu.
<SPEAKER ID="046" NAME="Vladimír Špidla" LANGUAGE="CS">
Vážený pán predsedajúci, dámy a páni, chcel by som začať zdôraznením významu zdravej stravy v prevencii chorôb. Ako poslanci Európskeho parlamentu viete, že Biela kniha o stratégii riešenia zdravotných problémov súvisiacich s výživou, nadváhou a obezitou v Európe, ktorú Európska komisia prijala dňa 30. mája 2007, spája všetky stratégie Spoločenstva, ktoré môžu prispieť ku zlepšeniu stravovacích návykov a prevencii obezity. Obsahuje najmä opatrenia v oblasti verejného zdravia, stravovania, dopravy, regionálej politiky, športu, vzdelávania a štatistiky, ako aj poľnohospodárskej politiky.
<P>
Jedným z najlepších príkladov je iniciatíva Komisie spočívajúca v celoeurópskom programe distribúcie ovocia a zeleniny do škôl. Cieľom tohto programu je uľahčiť deťom zdravý štart do života. Na školách sa spustí v školskom roku 2009/2010 s ročným rozpočtom 90 miliónov EUR na nákup a dodávku čerstvého ovocia a zeleniny do škôl.
<P>
Pokiaľ ide o špecifickú otázku, ktorú položil jeden z poslancov Európskeho parlamentu, týkajúcu sa požiadavky, aby bola stredomorská strava zaradená na zoznam svetového kultúrneho dedičstva UNESCO, predchodca pani komisárky, Markos Kyprianou, vzniesol túto otázku na zasadnutí Rady venujúcom sa poľnohospodárstvu v júli 2007. Komisia víta túto iniciatívu, keďže môže podporiť zdravé stravovacie návyky v celej EÚ.
<P>
Európska komisia, prirodzene, nemá žiadne formálne právomoci na podporu takejto požiadavky v rámci organizácie UNESCO, keďže nie je jej členom, a preto sa nemôže podieľať na rozhodovacom procese. Dúfam, že napriek tomu zúčastnené štáty budú úspešné vo svojej žiadosti predloženej organizácii UNESCO a že dostanú primeranú podporu od ostatných členských štátov EÚ.
<SPEAKER ID="047" NAME="Rosa Miguélez Ramos" LANGUAGE="ES">
Vážený pán predsedajúci, predovšetkým by som sa chcela poďakovať Komisii za opakované vyjadrenie podpory menovaniu stredomorskej stravy ako svetového kultúrneho dedičstva UNESCO.
<P>
Po vypočutí odpovede pána komisára je potrebné si uvedomiť, že strava je kultúrny prvok a že chápanie stravy je oveľa širšie, ako len v rámci druhu jedla, ktoré jeme. Samozrejme, ako povedal pán Parish, stredomorská strava ako druh jedla má veľmi dôležitú úlohu pre zdravý životný štýl vrátane prevencie chorôb spojených s nesprávnym stravovaním a nedostatkom fyzického cvičenia.
<P>
Koncept stredomorskej stravy ide ešte ďalej a z tohto pohľadu moje komentáre dopĺňajú komentáre pána Parisha. Zahŕňa špecifický spôsob života, spôsob spoločného užívania jedla v spoločnosti iných ľudí, ktorý je spojený s určitou krajinou a oblasťou, ako aj so spoločenstvami, ktoré si okolo konceptu stredomorskej stravy vytvorili počas storočí kultúru, umenie, tradície a festivaly.
<P>
Po objasnení toho, čo znamená stredomorská strava pre mňa a väčšinu ľudí zaoberajúcich sa touto oblasťou, po odôvodnení nominácie a s potvrdením vôle Komisie spolupracovať, pouvažujme, pán komisár, o tom, že hoci Komisia - ako už vieme - nie je členom UNESCO, ani sa - ako takisto vieme - nepodieľa na jej rozhodovacom procese, môže podporiť nomináciu nepriamymi krokmi, ktoré budú mať bezpochyby pozitívny vplyv na vnímanie ľudí zapojených do procesu hlasovania.
<P>
Spomedzi možností by som navrhla formálne vyhlásenie podpory nominácie Európskou komisiou, keďže aj iné medzinárodné organizácie ako napríklad Organizácia spojených národov pre výživu a poľnohospodárstvo, Svetová zdravotnícka organizácia a vedecké a akademické spoločenstvá predkladajú takéto vyjadrenia podpory.
<P>
Pokiaľ ide o budúci plán riadenia, samozrejme si myslíme, že Komisia by sa mala zaangažovať prostredníctvom podpory alebo zapojenia sa do osobitných medzinárodných činností, ktoré môžu byť navrhnuté. Tento rok bol rokom medzikultúrneho dialógu a jedným zo štátov, ktorý prispel k nominácii, je náš stredomorský sused, Marocké kráľovstvo. Toto všetko je obzvlášť dôležité, keď zvážime, ako ste uviedli, záujem Komisie o presadenie zdravého stravovania a životného štýlu u Európanov.
<P>
Komisia môže tiež pomôcť pri hľadaní podpory a spolupráce a vzhľadom na úctu, ktorú jej prejavujú najmä stredomorské krajiny mimo EÚ ako aj mimo stredomorskej oblasti a Európskej únie, môže podniknúť diplomatické kroky. Pán komisár, Komisia by samozrejme mala sama ukázať, že je schopná organizovať a spolupracovať na potenciálnych činnostiach, ktoré môžu prebiehať v týchto mesiacoch v niektorých útvaroch.
<SPEAKER ID="048" NAME="Jorgo Chatzimarkakis">
v mene skupiny ALDE. - (DE) Vážený pán predsedajúci, chcem poďakovať pánovi Parishovi za jeho otázku a takisto ďakujem vám, pán komisár, za odpoveď. Európa má mnoho vecí, ktoré jej závidí celý okolitý svet: našu módu, náš životný štýl, naše systémy sociálneho zabezpečenia a čoraz viac naše stravovanie. Je dobré, ak my v Európe upozorníme na najzdravší spôsob stravovania, menovite stredomorskú stravu.
<P>
Na objasnenie definície: stredomorská strava má svoj pôvod v stravovacích návykoch typických pre veľkú časť Grécka vrátane ostrova Kréta a juh Talianska - odtiaľ je odvodené jej meno. Jej hlavnou súčasťou, ako už povedal pán komisár, je olivový olej. Toto je ďalší dôvod, a neadresujem to iba pánovi komisárovi Špidlovi, ale celej Komisii, aby sa tomuto originálnemu európskemu produktu venovala ešte väčšia pozornosť.
<P>
Stredomorská strava pozostáva z chleba s vysokým obsahom vlákniny, veľkého množstva ovocia a zeleniny - z tohto dôvodu vítame program Komisie na podporu konzumácie ovocia v školách - rýb, v miernom množstve mliečnych produktov a takisto vína. Bolo vedecky dokázané, výsledok bol uverejnený v roku 2008 v septembrovom vydaní British Medical Journal, že stredomorská strava pomáha znižovať výskyt srdcovocievnych chorôb, cukrovky typu 2, ktorá je súčasnou európskou epidémiou, rakoviny a zmierňovať príznaky Alzheimerovej a Parkinsonovej choroby. To je preukázané návštevou cintorínov na Kréte, ostrove, z ktorého pochádza môj otec: vek, ktorého sa tam ľudia dožívajú, vás určite presvedčí.
<P>
Preto musíme urobiť, čo je v našich silách, aby sme zvýšili počet stúpencov stredomorskej stravy v Európe a ďalších krajinách. Jej zapísanie do zoznamu svetového dedičstva je z tohto hľadiska významným krokom. Chcel by som sa poďakovať Komisií za jej úsilie.
<P>
Musíme si však uvedomiť, že ak Čína a India prevezmú americký spôsob stravovania, čo sa deje s narastajúcou tendenciou, nepriaznivé dôsledky budú trojnásobné. Po prvé, zníži sa zdravie svetovej populácie. Po druhé, dôjde k nárastu intenzívneho chovu hospodárskych zvierat so všetkými jeho nepriaznivými efektmi na životné prostredie. Tretí dôsledok sa týka produkcie metánu, keďže väčšinu mäsa bude predstavovať hovädzina. Dobytok vytvára metán, čo je zlé pre globálnu klímu. Z tohto dôvodu je dôležité podniknúť konkrétne kroky. Ešte raz ďakujem, pán Parish.
<SPEAKER ID="049" NAME="Sebastiano  Musumeci" AFFILIATION="Nello">
v mene skupiny UEN. - (IT) Vážený pán predsedajúci, pán komisár, dámy a páni, rozhodnutie Európskej únie podporiť uznanie stredomorskej stravy ako svetového kultúrneho dedičstva UNESCO nám nadovšetko pripomína právo na ochranu identity ľudí v ich blízkom vzťahu k svojej krajine. Inštitucionálny záväzok preukázaný Talianskom, Španielskom, Gréckom a Marokom sa však nemôže obmedziť výhradne na dosiahnutie prestížneho uznania.
<P>
Myslím, že musíme obnoviť spojenie medzi poľnohospodárskou výrobou a potravinami každodennej spotreby, ktoré je v tomto čase stále slabšie a krehkejšie, čiže musíme povzbudiť spotrebiteľov, aby boli sa informovali o zásadách zdravej životosprávy a sezónnosti poľnohospodárskej výroby. Poľnohospodárska výroba sa musí vrátiť k prírodnej báze bez použitia prísad a chemických konzervantov. Medzinárodná vedecká komunita nás uistila, že konzumácia takýchto výrobkov významne znižuje mieru úmrtnosti. Myslím tým napríklad extra panenský olivový olej, víno a ovocie, obzvlášť sicílske červené pomaranče, ktoré sú na svete jedinečné obsahom farbiva bohatým na antioxidanty.
<P>
Na záver dúfam, že tento cieľ budeme zdieľať s ďalšími stredomorskými krajinami, a keďže sa vyžaduje špecifická stratégia, vedúcu úlohu môže prevziať jedine Komisia a konať ako tlmočník v tejto záležitosti.
<SPEAKER ID="050" NAME="Pedro Guerreiro" LANGUAGE="PT">
Iniciatívy, ktoré sa usilujú o propagáciu a ochranu kultúry ľudí, obzvlášť vo vzťahu k jedlu, sú vítané. Príkladom je nominácia stredomorskej stravy ako nehmotného svetového kultúrneho dedičstva UNESCO, ktorá bude preskúmaná výborom zodpovedným za túto oblasť v rámci UNESCO v roku 2009.
<P>
Uskutočnenie takéhoto cieľa môže prispieť k ochrane, zvýšeniu povedomia a propagácii stravy, ktorá dominuje v stredomorských krajinách a ktorej prospešnosť pre zdravie bola potvrdená rôznymi odborníkmi na výživu a ďalšími špecialistami. Táto strava je založená, ako už bolo uvedené, na tradičných produktoch stredomorskej oblasti, ako je napríklad ovocie a zelenina, olivový olej, ryby, celozrnné výrobky, orechy, aromatické bylinky, mliečne produkty, jahňacie a kozie mäso a víno.
<P>
Počet ľudí, ktorí dodržiavajú tento zdravý spôsob stravovania, však klesá.
<P>
Preto sa nazdávame, že popri následných a nevyhnutných politických iniciatívach sa musia podniknúť efektívne opatrenia na podporu stredomorských produktov, najmä v rámci spoločnej poľnohospodárskej politiky a spoločnej politiky rybolovu. Podobné opatrenia by mali byť zamerané na maloplošné poľnohospodárstvo a rodinné poľnohospodárstvo, ako aj na rybárov v tomto regióne, aby sa zaručila ich produkcia. Tieto opatrenia by mali priniesť pridanú hodnotu pre tradičné a remeselnícke výrobky a povzbudiť rozvoj miestnych trhov.
<P>
V podstate sú potrebné opatrenia, ktorými budeme čeliť narastajúcemu poklesu poľnohospodárskej činnosti a znižovaniu počtu obyvateľov, ktorí budú so svojimi vedomosťami pokračovať a ochraňovať výrobu týchto tradičných kvalitných výrobkov.
<P>
Všetky uvedené otázky a opatrenia sú v kompetencii Európskej komisie.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Vážený pán predsedajúci, dámy a páni, nie je zvyčajné, aby jedna téma spájala pozitívnym spôsobom súčasne tri veľmi dôležité otázky zdravia, kultúry a ekonomiky. Stredomorská strava toto plne dosahuje.
<P>
Zo zdravotného hľadiska sa zdá, že nezostali žiadne vedecké pochybnosti o prínose stravy založenej na čerstvom a prírodnom jedle na ľudské zdravie. Ako tu už bolo spomenuté, táto obsahuje celozrnné výrobky, ryžu, strukoviny, orechy, ovocie a zeleninu, častú konzumáciu rýb, olivového oleja ako hlavného tuku v strave a miernu konzumáciu vína.
<P>
Z kultúrneho hľadiska je systém výroby, spracovania a konzumácie týchto výrobkov spojený so zdedenými technikami a tradíciami, ktoré sa datujú pred obdobie grécko-rímskej kultúry a ktoré sú v mnohých ohľadoch stále prítomné v praxi, zvykoch a technikách spoločenstiev stredomorskej oblasti.
<P>
Z perspektívy hospodárstva, činnosti spojené najmä s poľnohospodárstvom, rybolovom a vidieckym turizmom, ktoré sú veľmi významné pre zabránenie vyľudneniu a udržanie vitality vidieckych a pobrežných oblastí, majú naďalej veľmi významný sociálno ekonomický význam. Súčasne, a prekvapivo v prípade poľnohospodárstva, predstavujú najkonkurenčnejšie formy výroby v Európskej únii a vždy mali prospech z minimálnej finančnej podpory v rámci spoločnej poľnohospodárskej politiky.
<P>
Z týchto dôvodov si iniciatíva španielskych predstaviteľov zapísať stredomorskú stravu do svetového kultúrneho dedičstva UNESCO zasluhuje vrelé privítanie a myslím si, že je povinnosťou a zodpovednosťou Európskej únie robiť čo môže, aby ovplyvnila toto rozhodnutie, pretože to nie je osobitný záujem jednej zo skupiny krajín, je to záujem celej Únie.
<SPEAKER ID="052" NAME="Salvatore Tatarella" AFFILIATION="UEN">
(IT) Vážený pán predsedajúci, pán komisár, dámy a páni, obezita sa stáva vážnym, a povedal by som, hlavným problémom v Európe najmä u mládeže. Podľa expertov, ak sa chceme starať o zdravie našich detí, najlepším spôsobom ako to dosiahnuť, je vrátiť sa k tradícii stredomorskej kuchyne na princípe každodennosti, čo je jediné životné poistenie, ktoré nemôže nikdy zasiahnuť finančná kríza.
<P>
Prístup Alfonsa Iaccarina, slávneho talianskeho šéfkuchára a člena expertného výboru pre uznanie stredomorskej stravy ako svetového kultúrneho dedičstva, predstavuje návrat k prírodným, jednoduchým jedlám a tradícii, rôznorodosti a kvalite vo varení. Stredomorská strava neznamená len veľa chleba a cestovín, zahrňuje taktiež pohyb, fyzickú aktivitu a životný štýl. Stredomorská strava založená na extra panenskom olivovom oleji a dobrom víne má vynikajúci vplyv na zdravie. Olivový olej znižuje hladinu cholesterolu a víno užívané s mierou má antioxidačný účinok.
<P>
Stredomorská strava pomohla Taliansku poraziť rekord v dlhovekosti v Európe, pričom Taliansko vedie rebríček ako krajina s najlepším indexom BMI, čo je pomer medzi výškou a váhou. Na záver: taliansky senát v súčasnosti jednotne schválil vyhlásenie v prospech uznania stredomorskej stravy ako svetového dedičstva. Dúfam, že Európsky parlament má rovnaký názor a že Komisia bude konať podobne.
<P>
(Predsedajúci prerušil rečníka.)
<SPEAKER ID="053" NAME="Vincenzo Lavarra" AFFILIATION="PSE">
(IT) Vážený pán predsedajúci, pán komisár, dámy a páni, v prvom rade by som chcel vyjadriť poďakovanie predsedovi parlamentného Výboru pre poľnohospodárstvo a rozvoj vidieka, pánovi Parishovi, za podporu tejto otázky po vypočutí expertov vykonanom výborom.
<P>
Stredomorské jedlo je nepochybne časťou historického a kultúrneho dedičstva nášho kontinentu. Zdravý základ tejto stravy je tiež nepochybný. Biela kniha Komisie o obezite určila stredomorskú stravu ako vynikajúci prirodzený liek.
<P>
Zdravotný prínos bol vedecky preukázaný a má vynikajúcu reputáciu v zahraničí, najmä v Spojených štátoch. To znamená, že koncept sa rozšíril do bodu, kedy sa deformuje jeho pôvodný charakter. Uznanie UNESCO podporí definíciu, ktorá ochráni tento jedinečný spôsob stravovania. Chcel by som pánovi Parishovi povedať, že vo vzťahu k špecifickej strave v európskej gastronomickej kultúre hovoríme momentálne o stredomorskom jedle, ale toto určite nie je jediný osobitný typ stravovania vo veľmi bohatej európskej gastronómii.
<P>
Pán komisár, dodržali ste záväzok vášho predchodcu uznať dôležitosť tejto iniciatívy a za to vám ďakujem. Zdôraznili ste, že nemáte rozhodovacie právomoci vo vzťahu k postupu UNESCO. Myslím si však, že môžete vydať stanovisko a podniknúť diplomatické kroky...
<P>
(Predsedajúci prerušil rečníka.)
<SPEAKER ID="054" NAME="Alessandro Battilocchio" AFFILIATION="PSE">
(IT) Vážený pán predsedajúci, pán komisár, dámy a páni, všetci dobre vieme o koncepte, podľa ktorého môže stredomorská strava, ako bolo potvrdené mnohými štúdiami, pomôcť pri boji proti obezite a srdcovocievnym chorobám a vo všeobecnosti je mnohými spôsobmi veľmi pozitívna pre ľudské zdravie.
<P>
Zmyslom tohto však nie je snaha o presadenie stredomorskej stravy v EÚ alebo pokus favorizovať ju pred ostatnými spôsobmi stravovania, ktoré sú lepšie prispôsobené nestredomorskej klíme a regiónom. Máme však úlohu chrániť ju a definovať jej obsah a charakteristiku, aby bola ochránená od vonkajších imitácií a vplyvov, ktoré by mohli poškodiť jej obraz a hodnotu.
<P>
Teda stravovanie by malo byť hodnotené rovnako ako všetky ostatné prejavy európskej kultúry, ktoré si zasluhujú ochranu a globálnu propagáciu. Vo svete prebehli pokusy o imitáciu tohto modelu, a preto je dôležité definovať osobitnú podstatu stravovania a chrániť ho, aby sa zabránilo tomu, že sa celé európske dedičstvo stratí v mori globalizácie.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) Stredomorská strava si zaslúži ochranu a propagáciu tiež z iných dôvodov. V dnešnom svete, ktorému dominuje jedlo zo supermarketov a rýchle občerstvenie, je stredomorská kuchyňa chvályhodnou výnimkou, keďže je obľúbená a zdravá. Nebola vytvorená odborníkmi na výživu ale je produktom tradície, ktorá sa predáva z generácie na generáciu už mnoho storočí.
<P>
Viac ako polovica populácie Európskej únie trpí nadváhou. Až 15 % z nich trpí obezitou. Ja mám tiež tento problém. Štatistiky sú alarmujúce. Mali by sme podniknúť kroky pre boj s týmto negatívnym trendom. Jedným zo spôsobov ako riešiť tento problém je propagácia zdravých stravovacích návykov a stredomorská strava určite spadá do tejto kategórie. Vedecký prieskum preukázal, že prispieva k zníženiu rizika srdcovo-cievnych chorôb, najmä ischemickej choroby srdca a rôznych druhov rakoviny a má tiež pozitívny vplyv na predĺženie priemernej dĺžky života.
<SPEAKER ID="056" NAME="Marios Matsakis" AFFILIATION="ALDE">
Vážený pán predsedajúci, je známe, že správne stravovanie vo veľkej miere prispieva k dobrému zdraviu. Teraz máme neodškriepiteľný vedecký dôkaz, že stredomorská strava založená na tradičnom stravovaní obyvateľov južných častí Európy, ako napríklad Kréty a Cypru, vedie k dlhšiemu a zdravšiemu životu, zatiaľ čo stravovanie ovplyvnené americkým rýchlym občerstvením (junk food), čo sú napríklad priemyselne vyrábané hamburgery, hranolky a sladkosti, vedie ku kratšiemu životu a väčšej chorobnosti. Správne stravovanie je mimoriadne dôležité u detí. Bude teda Komisia robiť viac, oveľa viac, aby sa uistila, že členské štáty propagujú efektívne stredomorskú stravu na školách alebo dokonca v týchto inštitúciách zakáže stravu, u ktorej je dokázané, že spôsobuje ujmu na zdraví detí?
<P>
Mimochodom, pán komisár, nie celkom som pochopil, prečo EÚ nie je členom UNESCO. Nemala by byť?
<P>
(Predsedajúci prerušil rečníka.)
<SPEAKER ID="057" NAME="Ewa Tomaszewska" AFFILIATION="UEN">
(PL) Vážený pán predsedajúci, je lepšie jesť zdravú stravu a vyhnúť sa chorobám ako podstupovať hoci aj najmodernejšie medicínske liečenie. Lekárska liečba vrátane komplikovaných chirurgických zákrokov, vyžadovaná u pacientov s výrazne vysokými úrovňami hladiny cholesterolu, je tiež drahšia ako jednoduché, tradičné jedlá. Toto je rozumný prístup, keďže je založený na dobrých, vyskúšaných a otestovaných tradíciách. Stredomorská strava nám prináša zdravie a radosť zo života a tiež zabraňuje nadmernému nárastu váhy. Vítam skutočnosť, že UNESCO zapísalo stredomorskú stravu do zoznamu svetového dedičstva.
<SPEAKER ID="058" NAME="Jean-Claude Martinez" AFFILIATION="NI">
(FR) Vážený pán predsedajúci, som potešený, že práve Brit predložil tento text. To ukazuje, že pred dvetisíc rokmi rímski vojaci urobili správnu vec, keď prišli do Veľkej Británie s amforami naplnenými olivovým olejom a vínom. Z tohto potom nevyhnutne vyplývajú dva dôsledky. Je dosť zvláštne, zo symbolického uhla pohľadu, vybudovať Európsky úrad pre bezpečnosť potravín v Helsinkách a je nezmyselné, aby Európska komisia neprehodnotila nasledovné otázky: predovšetkým je to znovuobnovenie pomoci pre mandľovníky, ďalej zastavenie útokov na olivovníky najmä v Andalúzii a v Európe, zastavenie útokov na rybárov loviacich tuniaka modroplutvého v Stredomorí a útokov na európske vinice, kde sa poškodzuje vinič. Ja sám by som chcel navrhnúť pánovi komisárovi a pánovi Barrosovi, aby zorganizovali veľký banket v Portugalsku a na ňom podávali ovčí syr a samoské víno.
<P>
(Predsedajúci prerušil rečníka.)
<SPEAKER ID="059" NAME="Vladimír Špidla" LANGUAGE="CS">
Dámy a páni, Komisia na základe stratégie, ktorá je vyjadrená v bielej knihe, podporuje všetky návrhy a všetky postupy, ktoré vedú k zdravým stravovacím návykom. Komisia tieto iniciatívy aktívne podporuje. Nemôže však podporovať len úzko vymedzenú líniu stravovacích návykov vzhľadom na nepodstatný rozdiel medzi jednotlivými členskými štátmi a medzi jednotlivými regiónmi, ako aj napríklad na rozdiel medzi jednotlivými krajinami Stredozemia. V žiadnom prípade to však neznamená, že neplatí to, čo som povedal vo svojom úvodnom prejave, že Komisia podporuje návrh na uznanie stredomorskej stravy ako súčasti kultúrneho dedičstva ľudstva. Postupujeme týmto smerom a samozrejme je jasné, že aj keď nie sme členmi UNESCO, určite existujú spôsoby, ktorými bude možné tento návrh podporiť.
<P>
Dámy a páni, rád by som reagoval len na jedno vystúpenie, s ktorým zásadne nesúhlasím. Nevidím žiadny dôvod na to, aby sme prehodnocovali umiestnenie agentúry vo Fínsku. Nepochybujem o tom, že ľudia na tomto mieste, ktorí sú okolo agentúry združení, sú schopní v plnom rozsahu a do hĺbky hájiť a plniť mandát poskytnutý agentúre. Myslím si, že táto lokalizácia bola správnym a odôvodneným rozhodnutím.
<SPEAKER ID="060" NAME="Predsedajúci">
Neviem, či medzi členskými štátmi alebo skupinami existujú veľké rozdiely, isté však je, že v diskusii, ktorú sme viedli, nebolo vidno žiadne rozdiely; či už od Nemecka po Poľsko, Spojeného kráľovstva po Portugalsko, Španielsko alebo Cyprus - domnievam sa, že sa dosiahla značná zhoda, pokiaľ ide o podporu tejto iniciatívy.
<P>
Ďakujem vám veľmi pekne. Zasadnutie na niekoľko minút prerušíme. Rozpravu sme ukončili načas a predovšetkým v pokojnej atmosfére, takže sa vieme navzájom vypočuť. Toto je dobrý začiatok roka v našich plenárnych zasadnutiach. Rokovanie bude pokračovať o 12.00 hod. hlasovaním.
<P>
(Rokovanie bolo prerušené o 11.50 hod. a pokračovalo o 12.00 hod.)
<SPEAKER ID="062" NAME="Francis Wurtz" AFFILIATION="GUE/NGL">
(FR) Vážený pán predseda, dámy a páni, musím vás žiaľ informovať, že sme sa práve dozvedeli, že sídlo agentúry OSN zodpovedné za pomoc utečencom v Gaze bolo práve zasiahnuté strelami vypálenými z izraelských tankov. Traja ľudia boli zranení a OSN sa rozhodla zastaviť všetky svoje operácie.
<P>
Na základe hlasovania, ktoré sa zakrátko uskutoční, sa domnievam, že je dôležité, aby každý z vás vedel o tejto skutočnosti.
<P>
(potlesk)
<SPEAKER ID="063" NAME="Predseda">
Ďakujeme za túto informáciu, pán Wurtz. Ak je to pravda, hlasovanie, ktoré sa má uskutočniť, sa tým stáva ešte naliehavejším.
