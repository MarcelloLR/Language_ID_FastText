<CHAPTER ID="014">
Efektívnosť európskych agentúr pôsobiacich v oblasti zamestnanosti, pracovných podmienok a odbornej prípravy (rozprava) 
<SPEAKER ID="616" NAME="Predsedajúci">
Ďalším bodom programu je vyhlásenie Komisie o efektívnosti európskych agentúr pôsobiacich v oblasti zamestnanosti, pracovných podmienok a odbornej prípravy.
<SPEAKER ID="617" NAME="László Andor">
člen Komisie. - Chcel by som Parlamentu poďakovať za to, že do programu zahrnul otázku európskych agentúr.
<P>
Komisia prikladá veľkú dôležitosť účinnému fungovaniu agentúr Európskej únie. Súčasťou toho sú opatrenia týkajúce sa riadenia, ktoré platia pre každú z nich. Ako viete, o fungovaní a riadení agentúr sa v súčasnosti diskutuje v rámci medziinštitucionálnej pracovnej skupiny pozostávajúcej z Komisie, Parlamentu a Rady, a to, okrem iného, na základe hodnotenia viacerých agentúr vykonaného pre Komisiu v roku 2009. Skutočne nastal čas, aby sme utvorili nový celkový prístup k agentúram EÚ a zlepšili ich celkovú súdržnosť, účinnosť, zodpovednosť a transparentnosť.
<P>
Konečným cieľom medziinštitucionálnej pracovnej skupiny je, aby tieto tri inštitúcie EÚ prostredníctvom postupného procesu dospeli k všeobecnej zhode v rôznych aktuálnych otázkach. Dúfame, že to možno dosiahnuť do konca tohto roku alebo do začiatku budúceho roku. Doposiaľ bola spolupráca s Parlamentom veľmi pozitívna a predpokladáme, že pri ďalších krokoch sa budeme môcť spoľahnúť na jeho podporu.
<P>
Ako viete, agentúry EÚ sú po právnej stránke autonómnymi orgánmi, ktorých pravidlá riadenia sú ustanovené v nariadeniach o financovaní. Na agentúry spravidla dohliada správna rada. Podmienky členstva v nej sa môžu líšiť v závislosti od charakteru agentúry. Napríklad tri z agentúr v oblasti zamestnanosti a vzdelávania - Európska nadácia pre zlepšovanie životných a pracovných podmienok, Európska agentúra pre bezpečnosť a ochranu zdravia pri práci a Európske stredisko pre rozvoj odborného vzdelávania - majú trojstranné riadiace orgány so zástupcami oboch strán priemyslu, členských štátov a tiež Komisie.
<P>
Chcem vás uistiť, že tento Parlament má k dispozícii množstvo informácii, a to buď preto, lebo tieto informácie sú verejné, alebo preto, lebo Parlament ako súčasť rozpočtového orgánu uskutočňuje vo Výbore pre zamestnanosť a sociálne veci vypočutia riaditeľov agentúr týkajúce sa ročných pracovných programov a rozpočtového absolutória.
<P>
Každá z týchto agentúr - Európska nadácia pre zlepšovanie životných a pracovných podmienok, Európska agentúra pre bezpečnosť a ochranu zdravia pri práci, Európska nadácia pre odborné vzdelávanie a Európske stredisko pre rozvoj odborného vzdelávania - zohráva osobitnú úlohu. Napríklad Európska nadácia pre odborné vzdelávanie a Európske stredisko pre rozvoj odborného vzdelávania sa obe zaoberajú odborným vzdelávaním a prípravou, no majú odlišný geografický rozsah pôsobnosti. Táto nadácia pôsobí mimo EÚ a toto stredisko v rámci EÚ. Majú aj odlišné ciele. Kým Európska nadácia pre odborné vzdelávanie najmä pomáha susedným krajinám s reformami systémov vzdelávania a odbornej prípravy, Európske stredisko pre rozvoj odborného vzdelávania podporuje zhromažďovanie informácií a výskum v oblasti politík členských štátov zaoberajúcich sa odbornou prípravou. Komisia chce skutočne zabezpečiť súčinnosť týchto dvoch agentúr najmä prostredníctvom výmeny informácií, spoločných pracovných programov, spoločnej organizácie konferencií a seminárov a spoločných projektov.
<SPEAKER ID="618" NAME="Ingeborg Gräßle" LANGUAGE="DE">
Najprv by som chcela z celého srdca privítať členov skupiny Kresťanskodemokratickej únie Nemecka (CDU) zo zastupiteľstva weselského okresu, ktorí sú na galérii. Chcela by som pánovi Andorovi povedať, že sme radi, že nám ďakuje za našu spoluprácu v otázke agentúr. No je smutné i poľutovaniahodné, že zástupca Rady znovu opustil rokovaciu sálu, pretože to, že sme dosiahli iba taký malý pokrok v otázke agentúr v rámci medziinštitucionálnej pracovnej skupiny, je vina najmä Rady, ktorá s nami nechce spolupracovať na zlepšovaní v tejto oblasti. Komisia by preto mala vedieť, že sme na jej strane.
<P>
Pokiaľ ide o agentúry, musíme vyvíjať väčší tlak. V súčasnosti sa zaoberáme štyrmi agentúrami, ktoré odrážajú základné problémy všetkých agentúr. Ide teda o vzájomné prekrývanie ich zodpovednosti. Týka sa to napríklad Európskej agentúry pre bezpečnosť a ochranu zdravia pri práci a Európskej nadácie pre zlepšovanie životných a pracovných podmienok a potom tej istej agentúry a Európskej námornej bezpečnostnej agentúry, Európskej železničnej agentúry a Európskej agentúry pre bezpečnosť letectva. Výrazne sa prekrývajú aj Európska nadácia pre odborné vzdelávanie a Európske stredisko pre rozvoj odborného vzdelávania. Prečo sa vzhľadom na finančné problémy Európy nedokážeme donútiť prijať niektoré základné opatrenia v tejto oblasti a skombinovať tie agentúry, ktorých zodpovednosť je veľmi podobná, ako je to napríklad v prípade agentúry zodpovednej za odbornú prípravu v rámci Európy a agentúry zodpovednej za odbornú prípravu mimo Európy?
<P>
Existuje na to niekoľko dobrých argumentov. Máme problémy s veľkosťou agentúr, a preto aj s ich efektívnosťou. Máme dozorné orgány, ktoré majú viac členov ako agentúry zamestnancov. Toto všetko každý deň poškodzuje dobrú povesť Európskej únie, pretože každý, kto sa touto situáciou zaoberá, sa chytí za hlavu a spýta, či to naozaj myslíme vážne. Najdôležitejšie je to, že niektoré agentúry ešte nedosiahli kritickú masu a nemôžu účinne fungovať. Okrem toho tento Parlament poskytol príliš veľa peňazí a príliš veľa zamestnancov. V niektorých agentúrach, ako napríklad v Európskej agentúre pre bezpečnosť a ochranu zdravia pri práci, sme boli svedkami zvýšenia rozpočtu o 105 % a zvýšenia počtu zamestnancov o 69 % za posledných 10 rokov. V Európskej nadácii pre zlepšovanie životných a pracovných podmienok sa rozpočet zvýšil o 39 % a počet zamestnancov o 46 %. Z tohto dôvodu naliehavo žiadam kolegov poslancov, aby počas ďalšej rozpravy o rozpočte zaviedli zmeny.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="619" NAME="Sylvana Rapti" AFFILIATION="S&amp;D">
(EL) Predchádzajúca rečníčka hovorila o prekrývaní sa právomocí a pôsobnosti Európskej nadácie pre zlepšovanie životných a pracovných podmienok v Dubline a Európskeho strediska pre rozvoj odborného vzdelávania v Solúne v Grécku. Ak si dobre spomínam, obe organizácie boli založené v roku 1975. A tak sa pýtam, či je možné, že boli založené dve organizácie v rovnakom čase a na rovnaký účel.
<SPEAKER ID="620" NAME="Ingeborg Gräßle" AFFILIATION="PPE">
(DE) Je to možné, pani Raptiová, pretože k prekrývaniu rôznych oblastí práce začalo, samozrejme, dochádzať medzičasom. Mimochodom, nevymyslela som si to sama. Bolo to uverejnené v štúdii Komisie, ktorá hovorí o prekrývaní činností. Okrem toho aj prieskumy vykonané všetkými subjektmi, ktoré využívajú prácu agentúr, obsahujú mnohé zmienky o tomto prekrývaní. Odtiaľ teda pochádza táto informácia. Rada vám tieto dokumenty poskytnem.
<SPEAKER ID="621" NAME="Alejandro Cercas" LANGUAGE="ES">
Posledných pár rokov sledujem prácu našich agentúr - najmä agentúr v mestách Bilbao a Dublin - a som presvedčený, že vykonávajú prácu, ktorá je hodnotná, a z hľadiska nákladov a prínosov aj veľmi efektívna. Zároveň máme úžitok z obrovskej transparentnosti. Niet pochýb o tom, že tieto agentúry s Parlamentom úzko spolupracujú.
<P>
Som preto prekvapený, že na ich existenciu a prácu boli vrhnuté tiene pochybností. Pohoršuje ma, že niektorí poslanci ako vždy namiesto toho, aby mali politickú víziu, vidia len účty a nič iné len účty. Je pravda, že účty sú veľmi dôležité. Je veľmi dôležité poznať náklady, ale musíme poznať aj prínosy - náklady na predchádzanie nehodám v práci, ale aj náklady na to, ak nehodám v práci nezabránime. Potrebujeme poznať náklady na odbornú prípravu, no aj náklady na to, ak ju neposkytneme alebo ak nebudeme predvídať zmeny, ktoré musia urobiť naši pracujúci a priemyselné odvetvia.
<P>
Pán komisár, som presvedčený, že niektorí vaši kolegovia majú skôr problém s Európou ako s agentúrami. Tak ako Odyseus pri návrate na Itaku, ani vy nesmiete počúvať piesne týchto sirén, pretože chcú prilákať loď na skaly a chcú, aby sa loď Európy potopila.
<SPEAKER ID="622" NAME="Roger Helmer">
v mene skupiny ECR. - V skupine Európskych konzervatívcov a reformistov by sme uvítali efektívnejšiu kontrolu rozpočtu EÚ. V mene daňových poplatníkov žiadame skutočnú pridanú hodnotu pre peniaze vynaložené na úrovni EÚ. Hlavne v týchto časoch hospodárskeho nedostatku chceme prísnejší postoj k míňaniu vo všeobecnosti: nie míňať viac, ale míňať lepším spôsobom.
<P>
Túto logiku uplatňujem vo Výbore pre zamestnanosť a sociálne veci a mám určité pochybnosti o efektívnosti štyroch agentúr, o ktorých diskutujeme, teda o efektívnosti Európskej nadácie pre zlepšovanie životných a pracovných podmienok, Európskej nadácie pre odborné vzdelávanie, Európskej agentúry pre bezpečnosť a ochranu zdravia pri práci a bizarne spomenutého Európskeho strediska pre rozvoj odborného vzdelávania. Sám som nedávno navštívil Európsku nadáciu pre odborné vzdelávanie v Turíne. Kým som tam bol, vypočul som si aj prezentáciu Európskeho strediska pre rozvoj odborného vzdelávania. Ako už povedali rečníci predo mnou, ich programy sa naozaj značne prekrývajú. Som presvedčený, že aspoň ich riadenie a správa by sa mohli užitočne zlúčiť.
<P>
Chcel by som sa preto spýtať, či Komisia v prípade týchto agentúr uplatňuje kritériá účinnosti a výkonnosti. Ak áno, mohli by sme tieto kritériá vidieť? Po druhé, ako sa agentúram darí spĺňať tieto kritériá? Môže Komisia ukázať Parlamentu analýzu výkonnosti agentúr? Po tretie, uvažuje Komisia o ich zlúčení vzhľadom na značné prekrývanie funkcií? Už sme počuli o súčinnosti a chceme ju aj vidieť. Kto stanovuje ciele a stratégiu agentúr? Môžeme ich vidieť? Zo všeobecnejšieho hľadiska sa zdá, že správy o otázkach zamestnanosti, ktoré vypracovali Komisia a tematické oddelenie Európskeho parlamentu v súvislosti s týmito agentúrami, sa značne prekrývajú. Pýtame sa, či táto duplicita za to stojí.
<SPEAKER ID="623" NAME="Franz Obermayr" AFFILIATION="NI">
(DE) EÚ má štyri agentúry v oblasti zamestnanosti, pracovných podmienok a odbornej prípravy. Ide konkrétne o Európsku nadáciu pre zlepšovanie životných a pracovných podmienok, Európsku nadáciu pre odborné vzdelávanie, Európsku agentúru pre bezpečnosť a ochranu zdravia pri práci a Európske stredisko pre rozvoj odborného vzdelávania, ktorých ročný rozpočet je približne 15 miliónov až 20 miliónov EUR. Pozrel som sa na internetové stránky týchto štyroch agentúr. Zameriavajú sa na činnosti, ako je napríklad fotografická súťaž na tému predchádzanie rizikám, súťaž o praktické riešenia, a to čohokoľvek, a spoločné organizovanie Európskeho dňa solidarity medzi generáciami. Všetko sú to činnosti kľúčového významu, z ktorých, zdá sa, ani jedna nemá konkrétny výstup.
<P>
Oblasti pôsobnosti agentúr sa prekrývajú. Činnosti agentúr sa prekrývajú aj s činnosťami generálnych riaditeľstiev Komisie, oddelení Parlamentu a vnútroštátnych orgánov. Táto situácia, samozrejme, nemôže pokračovať. Musíme predchádzať zdvojenému vynakladaniu úsilia prostredníctvom zlúčenia agentúr. Neefektívne agentúry musíme zatvoriť, pretože daňoví poplatníci určite nepochopia, prečo mrháme miliónmi eur na fotografické súťaže v rámci tohto nadbytku agentúr.
<SPEAKER ID="624" NAME="Véronique Mathieu" AFFILIATION="PPE">
(FR) Súčinnosť, ktorá existuje medzi týmito štyrmi agentúrami, nás núti zaoberať sa bližšie ich cieľmi. Zatiaľ čo na papieri boli stanovené ich ciele, postup udeľovania absolutória nás až tak neuspokojuje, pokiaľ ide o ich účinnosť.
<P>
Externý audítor poukázal na slabé rozpočtové plánovanie, chýbajúce jasné prepojenie medzi cieľmi a rozpočtovými prostriedkami, ako aj na prenášanie a rušenie značných rozpočtových prostriedkov. Pozrime sa napríklad na Európsku nadáciu pre zlepšovanie životných a pracovných podmienok. Správa Dvora audítorov z roku 2009 uvádza, že táto nadácia vo svojom rozpočte nevytvorila osobitný rozpočtový riadok pre rôzne programy financované z pripísaných príjmov.
<P>
Podľa mňa je problém to, že si už viac nie sme istí tým, ako sa využívajú príspevky EÚ pred kontrolou súvahy agentúry o dva roky neskôr. Tieto slabé stránky rozpočtového plánovania nám preto nezaručujú osobitnú hodnotu týchto štyroch agentúr.
<P>
Pri riešení tejto situácie môžeme uvažovať o lepšej koordinácii ich práce. Mohli by sme pre tieto štyri agentúry napríklad vytvoriť jednu správnu radu. Medziinštitucionálna pracovná skupina sa týmito problémami zaoberá už niekoľko rokov. Aká bude jej odpoveď?
<SPEAKER ID="625" NAME="Sylvana Rapti" AFFILIATION="S&amp;D">
(EL) Táto otázka sa mi páči, pretože mám rada hodnotenie a kontrolu. Mám rada aj štúdie poskytujúce údaje, ktoré nám môžu pomôcť vykonávať našu prácu v európskych inštitúciách efektívnejšie a v prospech európskych občanov. Prečo keď európske inštitúcie žiadajú posúdenie vplyvu ešte pred privítaním, máme problém s týmito dvomi organizáciami, ktoré fungujú od roku 1975 a vykonávajú výskum a štúdie v oblasti práce, vzdelávania a odbornej prípravy? Dobrá otázka. Až na to, že jej účel nie je hospodársky alebo finančný, ale politický. Ide o otázku, ktorá sa objavuje často v rôznych formách a z rôznych dôvodov. To, že tu je znovu teraz, keď je Európa v kríze, keď pracujúci trpia, keď vzdelávanie trpí, naznačuje, že má odlišný účel. Prišli sme na to, ako uštedrovať údery, a tak udierame, koho môžeme. Trpí aj Grécko? Napadnime Európske stredisko pre rozvoj odborného vzdelávania, pretože je v Solúne, aj keď bolo založené v roku 1975. Snažím sa povedať, že prekrývanie právomocí je jedna vec a spolupráca je vec druhá, najmä spolupráca, ktorú potrebujeme na nápravu vecí v Európe.
<SPEAKER ID="626" NAME="Anne E. Jensen" AFFILIATION="ALDE">
(DA) Tieto štyri agentúry poznám veľmi dobre a ich prácu sledujem už mnoho rokov. Myslím si, že by sme mali byť veľmi otvorení, pokiaľ ide o spôsob pristupovania k tejto otázke. Nejde len jednoducho o prekrývanie úloh. Keby sme im dovolili užšie spolupracovať, určite by existovala súčinnosť a možnosť vykonávať kvalitnejšiu prácu. Kolegyňa poslankyňa z Grécka pani Raptiová spomenula, že žiadosť o zlúčenie agentúr má politický podtón, a povedala, že nesmieme zasahovať do činnosti agentúr v Grécku. No skutočnosť, že naše agentúry sú geograficky rozšírené a majú sídla na rôznych miestach v Európe, nám nesmie brániť v tom, aby sme mali efektívny systém. Najdôležitejšie je, že agentúry dosahujú výsledky, že plnia úlohy, ktoré im dávame, a že ich plnia najlacnejšie a najefektívnejšie, ako sa len dá. Toto by ste sa mali usilovať dosiahnuť, pán Andor. Zmýšľajte preto o tejto veci otvorene.
<SPEAKER ID="627" NAME="Tomasz Piotr Poręba" AFFILIATION="ECR">
(PL) Agentúry, ktoré sa zaoberajú otázkami zamestnanosti, zohrávajú mimoriadne dôležitú úlohu vzhľadom na hospodársku krízu, ktorá v súčasnosti postihuje Európu. Z tohto dôvodu stojí za to podrobnejšie preskúmať účinnosť opatrení, ktoré vykonávajú. Niet pochýb o tom, že tieto agentúry by mali pomáhať Európanom získavať zručnosti, ktoré budú môcť využiť na rýchlo sa meniacom pracovnom trhu, kde vládne čoraz silnejšia konkurencia. Mali by sme preto zavádzať opatrenia, ktoré budú viesť predovšetkým k väčšej pružnosti na európskom pracovnom trhu, ako je napríklad vzájomné uznávanie kvalifikácie pracovníkov členskými štátmi. Agentúry by mali okrem toho zohrávať aktívnu úlohu pri tvorbe programov, ktoré zohľadňujú hospodárske a sociálne problémy Európskej únie vrátane demografického problému a preťaženia dôchodkového systému. Napokon by sme mali uskutočniť výskum, ktorý poslúži na identifikovanie skutočných problémov na európskom pracovnom trhu. Zhrniem to: opatrenia, ktoré prijímajú agentúry zaoberajúce sa otázkami zamestnanosti, by mali byť zamerané predovšetkým na pomoc občanom EÚ, a to nielen s ohľadom na hospodársku, ale aj demografickú krízu.
<SPEAKER ID="628" NAME="Jutta Steinruck" AFFILIATION="S&amp;D">
(DE) Je to veľmi závažná vec, že poslanec, ktorý položil otázku, opustil počas diskusie miestnosť. Argumenty a otázky, ktoré predniesli niektorí predchádzajúci rečníci, znovu dokazujú, že ide o veľmi otvorene populistický postoj. Nachádzame sa uprostred krízy a škrty sa ako zvyčajne robia v oblastiach, ktoré postihujú pracujúcich. Domnievam sa, že ide o veľmi jednostranný prístup.
<P>
Rada by som sa v krátkosti venovala Európskej nadácii pre odborné vzdelávanie. Je dôležitá, pretože spolupracuje s Medzinárodnou organizáciou práce (MOP) v partnerských krajinách EÚ. Vďaka nej sa môže európsky sociálny model preniesť do pristupujúcich krajín. Pomáha pri rozvoji programov vzdelávania, odbornej prípravy a ďalšieho vzdelávania a pri tvorbe bezpečných pracovných miest. Pred dvomi týždňami som bola v Belehrade a na stretnutiach s poskytovateľmi vzdelávania a odbornej prípravy som sa znovu presvedčila o dôležitosti tejto agentúry. To isté sa stalo na stretnutiach v Turecku. Európska nadácia pre odborné vzdelávanie zohráva veľmi dôležitú úlohu, pretože pomáha pristupujúcim krajinám pri vstupe na pracovný trh EÚ.
<P>
Ak zaujmeme prezieravejší prístup, veľmi významná je aj "arabská jar". Nechceme, aby do Európy prichádzali davy utečencov, preto musíme ľuďom poskytnúť pomoc v ich domovských krajinách. Musíme poskytovať vzdelávanie a pomáhať týmto krajinám pri tvorbe programov odbornej prípravy a budovaní vzdelávacích zariadení.
<SPEAKER ID="629" NAME="Jan Kozłowski" AFFILIATION="PPE">
(PL) Ako tieňový spravodajca pri správe o spolupráci v oblasti odborného vzdelávania a prípravy som s veľkým záujmom sledoval činnosti Európskeho strediska pre rozvoj odborného vzdelávania. Prispôsobenie odbornej prípravy potrebám občanov a pracovného trhu je jedným z kľúčových faktorov pri zvyšovaní miery zamestnanosti a konkurencieschopnosti Európskej únie. Nemôžeme preto podceňovať úlohu, ktorú zohráva toto stredisko.
<P>
Správa za rok 2010 ma utvrdila v mojom presvedčení o jeho účinnosti. Dôkaz o nej možno okrem iného vidieť na trvalom zvyšovaní počtu ľudí, ktorí používajú jeho publikácie a portál Europass. Som však presvedčený, že je potrebné zvýšiť intenzitu zapojenia Európskeho strediska pre rozvoj odborného vzdelávania do štrukturálnych opatrení zameraných na odbornú prípravu a zaviesť systém hodnotenia účinnosti odbornej prípravy. Tiež sa domnievam, že táto agentúra má výnimočnú možnosť predložiť v tomto ohľade atraktívny návrh.
<SPEAKER ID="630" NAME="Ilda Figueiredo" AFFILIATION="GUE/NGL">
(PT) Nesnažím sa spochybňovať prácu a úsilie zamestnancov, odborníkov a špecialistov týchto štyroch existujúcich európskych agentúr zodpovedných za zamestnanosť, pracovné podmienky a odbornú prípravu. No i napriek tomu, ak chceme zvýrazniť ich prínos, je určite potrebná a možná rozsiahlejšia koordinácia a súčinnosť v rámci vykonávaných činností.
<P>
Vykonávajú niektoré dôležité štúdie, vďaka ktorým získavame rozsiahlejšie poznatky o problémoch týkajúcich sa pracovných podmienok, odbornej prípravy, skutočnej kvality pracovných miest, ba dokonca aj nedostatku demokracie na pracoviskách. No Európska komisia musí potom robiť konkrétne opatrenia, aby mohla tieto problémy naozaj riešiť.
<P>
Túto úlohu zadávame Európskej komisii, pán komisár.
<SPEAKER ID="631" NAME="Sylvana Rapti" AFFILIATION="S&amp;D">
(EL) Požiadala som o slovo, pretože vidím, že nikoho neoberám o rečnícky čas, a preto, lebo chcem upozorniť na tri veci, ktoré podľa mňa pomôžu rozprave. Po prvé, chcela som sa spýtať, či bola vypracovaná štúdia o peniazoch, ktoré by sme ušetrili, keby sme tieto štyri organizácie zatvorili. Túto otázku, samozrejme, neadresujem Komisii. Adresujem ju poslancovi, ktorý nie je prítomný. Položil otázku, už tu nie je a zdá sa, že nechce odpoveď. Po druhé, Medzinárodná organizácia práce (MOP) využíva údaje, ktoré jej poskytujú tieto organizácie až po bod nasýtenia. Po tretie a na záver chcem Parlamentu pripomenúť, že absolutórium pre všetky štyri organizácie bolo schválené iba včera. No pre policajnú akadémiu v Británii nebolo schválené žiadne absolutórium.
<SPEAKER ID="632" NAME="Predsedajúci">
Teraz sa, pani Raptiová, zdá, že vďaka tejto výnimke chcú aj ostatní poslanci tohto Parlamentu dostať slovo. Už sme prekročili čas. Ak naozaj chcete slovo, budem vám ho teraz musieť dať, ale nepýtajte si slovo len na to, aby ste vyjadrili určitý nesúhlas s postupom. Pani Grässleová, chcete slovo na jednu minútu? Ak chcete hovoriť o dôležitej veci, nech sa páči.
<SPEAKER ID="633" NAME="Ingeborg Gräßle" AFFILIATION="PPE">
(DE) Pán predsedajúci, keby ste nám vysvetlili možné následky, keď sa pani Raptiová ujala slova, mohli sme pokročiť ďalej.
<P>
Pani Raptiová, tento prístup spôsobil práve túto situáciu, v ktorej sa momentálne nachádzame, a problém súvisiaci s neefektívnym fungovaním agentúr, ktorý musíme urýchlene vyriešiť. Ak chceme agentúry zachovať, musíme ich zmeniť. Môžem vás len požiadať, aby ste vynakladali úsilie spolu s nami. Nemôžeme jednoducho veci nechať tak, ako sú, pretože agentúry sú veľmi neefektívne a skôr každý deň mrhajú peniazmi, ako by ich zarábali.
<P>
Ešte raz by som chcela spomenúť, že financovanie týchto štyroch agentúr, o ktorých hovoríme, dosahuje výšku 90 miliónov EUR. To je veľa peňazí. Nie som si istá, či služby, ktoré tieto agentúry poskytujú, majú naozaj hodnotu 90 miliónov EUR. Túto vec by som chcela zdôrazniť. Dlhujeme to našim občanom a našim daňovým poplatníkom. Každý deň sa musím obhajovať pred nemeckými daňovými poplatníkmi a vysvetľovať im, že za svoje peniaze dostávame protihodnotu. Som presvedčená, že je tu veľký priestor na zlepšovanie.
<SPEAKER ID="634" NAME="Hubert Pirker" AFFILIATION="PPE">
(DE) Keď sa pozrieme na vývoj agentúr v Európe, bude nám čoraz jasnejšie, že trpíme "agentúratídou". Neexistujú žiadne iné oblasti, v ktorých by súbežne fungovali štyri agentúry. V iných oblastiach túto prácu vykonáva jedna agentúra. Ak sa na túto situáciu pozrieme vcelku, zdá sa, akoby v podstate každá krajina chcela vlastnú agentúru. Prepáčte, ale musím to povedať - to nemôžeme dovoliť.
<P>
Nemali by sme iba diskutovať o tom, či by malo dôjsť k zlúčeniu. Mali by sme zvažovať aj to, za ktoré úlohy môže prevziať zodpovednosť samotná Komisia a či je agentúra vôbec potrebná. Znamená to, že by sme mali postupne prejsť k úvahám o tom, ktoré agentúry môžeme zatvoriť. Rád by som sa spýtal predchádzajúcej rečníčky, ktorá sa ujala slova dva razy, kde sú konkrétne výsledky merania efektívnosti. Koľko pracovných miest agentúry naozaj vytvorili? Kde je obrat, ktorý by vysvetľoval trvalé financovanie vo výške 90 miliónov EUR ročne?
<P>
Keď dostanem odpovede na tieto otázky, budem môcť podporiť existenciu týchto agentúr v budúcnosti. V opačnom prípade by som chcel, aby sme ich zatvorili.
<SPEAKER ID="635" NAME="Piotr Borys" AFFILIATION="PPE">
(PL) Som presvedčený, že je pre nás nesmierne dôležité, aby sme mali agentúry, ktoré vykonávajú účinné opatrenia týkajúce sa pracovného trhu a zamestnanosti. Agentúry musia, samozrejme, niesť zodpovednosť za svoje výsledky.
<P>
Nezabúdajme, že každý tretí občan Európskej únie nemá odbornú kvalifikáciu. Záležitosti súvisiace s monitorovaním oblasti zamestnanosti, potenciálu pracovného trhu a odbornej prípravy prinášajú obrovské množstvo údajov, ktoré momentálne už žiaden členský štát nedokáže vyhodnocovať sám. Agentúry by mali preto niesť zodpovednosť za účinnosť svojej práce. No nemali by sme zabúdať, že výsledky tejto práce môžu mať v súčasnosti neuveriteľný dosah na pracovný trh, a to vďaka prepojeniu všetkej odbornej prípravy s pracovnými miestami a profesiami, v prípade ktorých sa už teraz zdá, že by mohli v budúcnosti v Európskej únii chýbať. Dnes musíme dovážať veľký počet pracujúcich z iných krajín, aby vykonávali prácu, ktorá vyžaduje úzku špecializáciu, ako napríklad lekárov a zdravotné sestry. Týmto problémom čelí Európska únia. Mali by sme preto oceňovať účinnosť opatrení týchto agentúr.
<SPEAKER ID="636" NAME="László Andor">
člen Komisie. - Som presvedčený, že o všetkých takýchto otázkach musíme diskutovať bez akéhokoľvek tabu. Ak objavíme slabé stránky alebo plytvanie, musíme to riešiť.
<P>
No je veľmi dôležité aj to, aby sme neskresľovali realitu a nezveličovali nájdené slabé stránky len preto, aby sme sa mohli vyjadriť dôrazne.
<P>
Je mi ľúto, že niektorí z kolegov, ktorí vystúpili, už odišli, ale rád by som im odpovedal naozaj konkrétne. Napríklad rozhodne odsudzujem názor, že niektoré z týchto agentúr sa len venujú vzťahom s verejnosťou a že vykonávajú veľmi povrchnú prácu. V skutočnosti robia veľmi konkrétnu prácu v oblasti vypracúvania analýz a politík vrátane výmeny skúseností a v týchto konkrétnych prípadoch pomáhajú pri tvorbe európskych politík v oblasti zamestnanosti a sociálnych otázok.
<P>
Podľa mňa sú tieto agentúry nápomocné pri vykonávaní stratégie Európa 2020 a dosahovaní pokroku smerom k hlavným cieľom, na ktorých sme sa dohodli. Rozhodne súhlasím s tým, že rozvoj zručností a odbornej prípravy je jednou z kľúčových úloh, ktoré máme pred sebou, ako to už bolo zdôraznené počas diskusie. Ide o jednu z kľúčových štrukturálnych príčin nezamestnanosti v Európskej únii. Potrebujeme pomoc týchto agentúr viac ako kedykoľvek predtým.
<P>
Je však pravda, že musíme vidieť, či sú náklady oprávnené alebo nie. Toto musíme riešiť veľmi konkrétnym spôsobom.
<P>
Kritériá účinnosti a výkonnosti agentúry sú v zásade ustanovené v jej ročnom pracovnom programe, kde sú uvedené aj spôsoby, ako treba k týmto kritériám pristupovať. Ročný pracovný program agentúry musí schváliť jej správna rada. Tento program sa potom predkladá príslušnému výboru Európskeho parlamentu. Zástupcovia Komisie v správnych radách agentúr berú veľmi vážne skutočnosť, že potrebujeme kvantitatívne a kvalitatívne výkonnostné kritéria, a vynakladajú všetko úsilie na zabezpečenie ich uplatňovania.
<P>
Pokiaľ ide o otázku, ako sa agentúram darí plniť stanovené kritériá, musím povedať, že vyhodnocovanie výkonnosti agentúry v porovnaní s týmito kritériami je úlohou správnej rady každej agentúry. Agentúry spravidla vykonávajú pravidelné externé hodnotenie svojich pracovných programov, ktoré zohľadňuje tieto ukazovatele výkonnosti.
<P>
Agentúry zvyčajne poskytujú informácie o výsledkoch externého hodnotenia vo výročnej správe o činnosti, ktorú vypracuje riaditeľ a ktorá sa predkladá rozpočtovému orgánu. Parlament ako súčasť rozpočtového orgánu môže tiež agentúry požiadať o vysvetlenie výsledkov. Okrem toho agentúry podliehajú hodnoteniu Dvora audítorov v súvislosti s každoročným postupom udeľovania absolutória. O výsledkoch tohto hodnotenia sa diskutuje vo Výbore pre kontrolu rozpočtu.
<P>
Zástupcovia Komisie v správnych radách agentúr vynakladajú všetko úsilie na to, aby zabezpečili, že na odporúčania vyplývajúce z externého hodnotenia a na odporúčania Dvora audítorov a útvaru Komisie pre vnútorný audit budú nadväzovať vhodné opatrenia.
<P>
Otázkou prekrývania funkcií dvoch agentúr - Európskej nadácie pre odborné vzdelávanie a Európskeho strediska pre rozvoj odborného vzdelávania - som sa zaoberal vo svojom úvodnom vystúpení. Rád by som však znovu zdôraznil, že prínos týchto agentúr môže mať veľký význam najmä pri zvyšovaní zamestnanosti v súlade s cieľmi stratégie Európa 2020. Hlavne vzhľadom na nedávne zmeny v oblasti Stredozemia môže Európska nadácia pre odborné vzdelávanie zohrať veľmi rozhodnú úlohu a priniesť prosperitu do regiónov susediacich s Európskou úniou.
<P>
Rád by som spomenul ešte jednu vec týkajúcu sa schopnosti Parlamentu vnímať vývoj stratégií. Ciele agentúr sú definované v nariadení o rozpočtových pravidlách, ktoré je, ako viete, uverejnené v Úradnom vestníku. Stratégiu agentúry zvyčajne stanoví jej riaditeľ so súhlasom správnej rady. Tieto stratégie sa predkladajú každý rok Parlamentu a sú zohľadnené v ročnom pracovnom programe.
<P>
Tieto štyri agentúry predložili svoje ročné pracovné programy parlamentnému Výboru pre zamestnanosť a sociálne veci na konci januára tohto roku.
<P>
Na záver by som chcel povedať, že som presvedčený tiež o tom, že by bolo vhodné, keby sme do týchto diskusií zapojili aj predsedníctvo Rady. Môžem vás uistiť, že sa tým budem podrobne zaoberať spolu s nimi, a som si istý, že i v súvislosti s touto otázkou nájdeme s predsedníctvom spoločnú reč.
<SPEAKER ID="637" NAME="Predsedajúci">
Rozprava sa skončila.
<P>
(Rokovanie bolo prerušené o 19.25 hod. a pokračovalo o 21.00 hod.)
