<CHAPTER ID="019">
Súdržnosť politík EÚ v záujme rozvoja a koncepcia Oficiálna rozvojová pomoc plus (krátke prednesenie)
<SPEAKER ID="185" NAME="Predsedajúci">
Ďalším bodom programu je krátke prednesenie správy Franzisky Kellerovej v mene Výboru pre rozvoj o súdržnosti politík EÚ v záujme rozvoja a o koncepcii Oficiálna rozvojová pomoc plus.
<SPEAKER ID="186" NAME="Franziska Keller" LANGUAGE="DE">
Vážený pán predsedajúci, súdržnosť politík v záujme rozvoja neznamená jednou rukou dávať a druhou brať. Nedáva napríklad zmysel, aby sa poskytovali finančné prostriedky na podporu poľnohospodárstva v rozvojových krajinách, ak zároveň narušíme miestne trhy prostredníctvom priamych alebo nepriamych vývozných dotácií.
<P>
Podobne je to aj s poskytovaním zdravotnej starostlivosti, ktoré môžeme aj naďalej usilovne podporovať, zároveň však buď bránime obchodovaniu s generickými liekmi, alebo prostredníctvom zintenzívňovania ochrany patentu zvyšujeme ceny liekov až na úrovne, ktoré znemožňujú ich zakúpenie. Je možné, že agropalivá čiastočne znížia emisie CO2 v EÚ, ale v rozvojových krajinách spôsobujú odlesňovanie a zaberanie pôdy, čím vedú k intenzívnejšej zmene klímy - čo je presne to, čomu sme sa chceli vyhnúť, a to nehovorím o vysídľovaní pôvodného obyvateľstva a strate biodiverzity a poľnohospodárskej pôdy na pestovanie potravín. V súčasnosti nie sme - to jest EÚ sama osebe - jednotní.
<P>
EÚ dlho v teórii uznávala skutočnosť, že politické opatrenia si nesmú odporovať. Súdržnosť politík v záujme rozvoja sa stanovuje v Lisabonskej zmluve. V článku 208 sa uvádza: "Únia zohľadní ciele rozvojovej spolupráce pri uskutočňovaní politík, ktoré môžu ovplyvniť rozvojové krajiny". Posudzujme sa podľa tejto požiadavky.
<P>
Tento rok posudzujeme pokrok dosiahnutý v rámci plnenia rozvojových cieľov tisícročia. Je zrejmé, že nebudeme môcť dodržať svoje sľuby, kým nebudú naše politiky súdržné. My - všetci z nás, ktorí sa podieľame na prijímaní a transponovaní právnych predpisov - si musíme uvedomiť túto zodpovednosť. Prv ako rozhodneme o opatrení, musíme zhodnotiť dôsledky, aby sme mohli rozpoznať negatívny dosah, ktorý môžu mať európske právne predpisy na rozvojové krajiny. V Rade, Komisii a Parlamente potrebujeme odborné znalosti, ktoré umožnia rozpoznať nejednotné hľadiská. Pracovný program Komisie o súdržnosti politík je správnym krokom týmto smerom. Teraz ide o to, ako sa tento zámer uskutoční.
<P>
Súdržnosť politík v záujme rozvoja znamená viac zohľadňovať záujmy miestnych obyvateľov v rámci reformy politiky rybného hospodárstva a nedovoliť, aby tieto záujmy pohltili európske záujmy v oblasti rybného hospodárstva. Znamená to, že musíme zastaviť toky finančných prostriedkov, ktoré prúdia z rozvojových krajín do daňových rajov. Znamená to, že nemôžeme prijať dohodu ACTA, ak pretrváva podozrenie, že táto dohoda by mohla zapríčiniť prerušenie dodávok liekov alebo technológií v rozvojových krajinách. Komisii sa doteraz nepodarilo odstrániť toto podozrenie. Súdržnosť politík tiež znamená, že rozvojová politika musí zostať silnou, nezávislou oblasťou politiky pri vytváraní Európskej služby pre vonkajšiu činnosť a že oblasť právomocí komisára pre rozvoj sa musí rozšíriť, nie zúžiť. Umožňuje taktiež obciam vziať do úvahy napríklad spravodlivý obchod ako kritérium vo verejnom obstarávaní, ako to navrhuje pani Rühleová.
<P>
V mnohých prípadoch musíme my poslanci Parlamentu pozorne sledovať Komisiu a Radu, aby sa zabezpečila súdržnosť politík. V mnohých prípadoch je však na nás poslancoch Parlamentu, aby sme zaistili súdržnosť v záujme rozvoja. Potrebujeme, aby boli výbory viac prepojené, a potrebujeme stáleho spravodajcu.
<P>
Správa - ktorá bola jednomyseľne prijatá vo Výbore pre rozvoj - obsahuje mnoho dobrých návrhov a posúva nás o veľký krok vpred. Rada by som poďakovala všetkým tieňovým spravodajcom, ombudsmanovi a všetkým mimovládnym organizáciám za ich spoluprácu a pomoc a dúfam, že sa podarí prijať našu spoločnú správu na zajtrajšom plenárnom zasadnutí.
<SPEAKER ID="187" NAME="Mairead McGuinness" AFFILIATION="PPE">
Vážený pán predsedajúci, veľmi nerada vyjadrujem nespokojnosť v súvislosti s touto správou v počiatočnom štádiu rozpravy, ale rada by som upozornila na odôvodnenie I a na odseky 44 a 45. Veľa vecí v tejto správe vítam, domnievam sa však, že obsah týchto odsekov sa čiastočne zakladá na historickom pohľade na poľnohospodársku politiku, a určite nie na súčasnej skutočnej situácii v príslušnej oblasti.
<P>
Skôr ako sa k tejto záležitosti podrobne vyjadrím v čase, ktorý mám k dispozícii, dovoľte mi iba povedať, že odsek 15 je v správe naozaj kľúčovým odsekom a asi sa mal rozpracovať podrobnejšie. Uvádza sa v ňom, že na poľnohospodárstvo sú vyčlenené len 4 % zahraničnej rozvojovej pomoci. Je to pomerne zarážajúce číslo a ide o číslo, ktoré som spomenula vo svojej správe, ktorú som vypracovala v predchádzajúcom volebnom období tohto Parlamentu.
<P>
Myslím si, že táto správa obsahuje, možno nešťastnou náhodou, útok na európskych poľnohospodárov. Nemyslím si, že je to vhodné. Z toho dôvodu túto správu určite nepodporím a mrzí ma táto situácia. Rada by som vyzvala kolegov, aby si príslušné odseky pozorne prečítali.
<SPEAKER ID="188" NAME="Enrique Guerrero Salom" AFFILIATION="S&amp;D">
(ES) Vážený pán predsedajúci, v správe, o ktorej dnes rokujeme, v správe pani Kellerovej, sa zdôrazňuje záležitosť, ktorá je mimoriadne dôležitá pre účinnosť rozvojových politík. Súdržnosť sa vždy spája s účinnosťou, pokiaľ ide o rozvojové krajiny, nesúdržnosť sa rovná neúčinnosti a tiež nespravodlivosti.
<P>
Hovorím o rozvojovej politike, nielen o oficiálnej rozvojovej pomoci. Súdržnosť znamená, že sa všetky odvetvové politiky - obchodná politika, poľnohospodárska politika, všetky vonkajšie politiky - musia spojiť do jedinej politiky, a to politiky, ktorá je v súlade s globálnymi cieľmi, ktoré sa usilujeme dosiahnuť.
<P>
Len takto môžeme vytvoriť väčšiu súčinnosť a len takto môžeme zužitkovať výhody celosvetových verejných statkov. Toto je dôvod, prečo som podporoval a podporujem požiadavku uvedenú v správe pani Kellerovej, aby Parlament vymenoval rečníka zodpovedného za hodnotenie a monitorovanie rozvojových politík, ku ktorým tento Parlament vyjadruje svoj názor.
<SPEAKER ID="189" NAME="João Ferreira" AFFILIATION="GUE/NGL">
(PT) Politiky a opatrenia EÚ sú v mnohých oblastiach často v rozpore so stanovenými cieľmi v oblasti rozvojovej pomoci. Liberalizácia a deregulácia svetového obchodu - ktorú Európska únia obhajuje a presadzuje - ohrozuje najslabšie výrobné systémy rozvojových krajín. Nesmieme ignorovať skutočnosť, že významná časť zdrojov smerujúca do týchto krajín ako verejná rozvojová pomoc sa nakoniec vracia do krajín pôvodu formou získania tovaru a služieb.
<P>
Nemôžeme ignorovať vážnu prekážku, ktorú predstavuje obrovský zahraničný dlh; dlh sa niekoľkonásobne preplatil, preto je jeho odstránenie nevyhnutné. Je neprijateľné, že rôzne rozvojové krajiny sú vydierané, keďže sa ich verejná pomoc stáva závislou od podpísania takzvaných dohôd o hospodárskom partnerstve, a to aj napriek odporu mnohých týchto krajín a obáv, ktoré vyjadrili. Namiesto zavedenia priorít Európskeho rozvojového fondu je nevyhnutné ich prehodnotiť, pričom sa zohľadní stanovisko, priority a skutočné potreby rozvojových krajín.
<SPEAKER ID="190" NAME="Antonio Tajani" LANGUAGE="FR">
Vážený pán predsedajúci, dámy a páni, Komisia a najmä pán komisár Piebalgs, ktorého tu zastupujem, blahoželajú spravodajkyni k jej návrhu uznesenia o súdržnosti politík v záujme rozvoja, ktorý je vynikajúci a vyčerpávajúci.
<P>
Komisia sa plne stotožňuje s jej názorom o dôležitosti tejto ambicióznej úlohy a v plnej miere podporuje rôzne návrhy uvedené v uznesení s cieľom zintenzívniť prácu Európskeho parlamentu v tejto súvislosti. Toto uznesenie prichádza v pravom čase. Ako viete, Komisia navrhla 12 bodový akčný plán na podporu rozvojových cieľov tisícročia. Súdržnosť politík v záujme rozvoja je jednou z priorít tohto plánu, o ktorom sa v súčasnosti rokuje v Rade. Hlavné oblasti vyvolávajúce obavy, ktoré sa objavujú v návrhu uznesenia Parlamentu, sa do veľkej miery zhodujú s prioritami uvedenými v pracovných programoch Komisie o budúcej súdržnosti politík v záujme rozvoja, hoci nesúhlasíme so všetkými pripomienkami uvedenými v uznesení.
<P>
Tieto dva dokumenty tvoria pevný základ, ktorý inštitúciám EÚ umožní dosiahnuť pokrok a pracovať na zabezpečovaní čo najväčšej súdržnosti politík EÚ s rozvojovými cieľmi. Súdržnosť politík sa netýka iba zaznamenávania akéhokoľvek negatívneho vplyvu, ktorý môžu mať politiky EÚ na rozvojové ciele. Ide v nej aj o spojenie nášho úsilia s úsilím našich partnerov, aby sme našli rozhodujúce riešenia, ktoré znovu zamerajú politiky EÚ na rozvojové ciele.
<P>
Z tohto dôvodu Komisia prijala nový a zlepšený prístup k súdržnosti politík v záujme rozvoja. Tento prístup spája všetky politiky EÚ týkajúce sa tejto problematiky s piatimi medzinárodnými problémami. Neobmedzuje rozsah nášho úsilia. Spája hodnotenie politík so skutočnými strategickými cieľmi.
<P>
Okrem toho je pracovný program založený na cieľoch a ukazovateľoch a na zhodnotenie súdržnosti politík sa vo väčšine prípadov použijú štúdie o vplyve.
<P>
O oficiálnej rozvojovej pomoci chcem povedať jedno. Stanovisko Komisie k tejto otázke je veľmi jasné. Európska únia a členské štáty musia splniť svoje záväzky v tejto oblasti.
<P>
Na tento účel Komisia navrhla zriadiť mechanizmus zodpovednosti v rámci Únie. Týmto návrhom sa v súčasnosti zaoberajú členské štáty.
<P>
Zároveň sa rozvojovým krajinám poskytnú iné verejné finančné zdroje, ako je oficiálna rozvojová pomoc. Musíme sa preto snažiť nájsť spôsob, ako monitorovať tieto zdroje a zabezpečiť, že sa použijú na účely rozvoja.
<P>
Ak chceme, aby boli naše politiky súdržnejšie, musíme zapojiť aj našich partnerov. V článku 12 dohody z Cotonou sa ustanovuje spôsob komunikácie, fórum, ktoré umožní krajinám AKT vyjadriť svoje obavy v súvislosti s politikami EÚ. Táto možnosť sa musí využívať omnoho systematickejšie. Posilníme preto dialóg o súdržnosti politík v záujme rozvoja v rámci ďalších medzinárodných orgánov, ako napríklad ázijsko-európskej konferencie o rozvoji, ktorá sa práve koná, a stretnutia Organizácie Spojených národov na vysokej úrovni na tému rozvojových cieľov tisícročia, ktoré sa uskutoční v septembri.
<P>
Mám ešte poslednú poznámku: ak preskúmame rôzne príslušné strategické oblasti - obchod, poľnohospodárstvo, rybné hospodárstvo a ďalšie -, nemôžeme nevidieť, že len spoločné úsilie a spolupráca všetkých hlavných hospodárskych mocností a nielen Európskej únie pomôžu vytvoriť prostredie, ktoré je priaznivé pre rozvoj. Teraz aj v budúcnosti musí byť súdržnosť politík v záujme rozvoja hlavnou prioritou na európskej aj medzinárodnej úrovni.
<SPEAKER ID="191" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v utorok 18. mája 2010).
<P>
Písomné vyhlásenia (článok 149)
<SPEAKER ID="995" NAME="Elisabeth Köstinger  " LANGUAGE="DE">
Chcela by som sa podrobnejšie vyjadriť k odôvodneniu I a k odsekom 44 a 45 tejto správy, ktorá je veľmi nešťastne formulovaná a neodráža skutočnú situáciu. Po prvé, je potrebné objasniť, že vývozné náhrady sú nástrojom Európskej únie pre dohľad nad trhom, ktorý Európska komisia používa veľmi opatrne a uplatňuje len v niektorých výnimočných prípadoch. Vývozným náhradám, ktoré boli navrhnuté ako určitý druh záchrannej siete, sa preto nemôže pripisovať zodpovednosť za veľké škody spôsobené v odvetví poľnohospodárstva v rozvojových krajinách - ako sa uvádza v odôvodnení. Okrem toho treba zdôrazniť, že EÚ je najväčším svetovým dovozcom poľnohospodárskych výrobkov z rozvojových krajín. EÚ teda neoslabuje rozvoj a upevňovanie životaschopného poľnohospodárskeho odvetvia v rozvojových krajinách; práve naopak. EÚ má nepochybne veľkú zodpovednosť v oblasti medzinárodného obchodu v poľnohospodárskom odvetví, najmä pokiaľ ide o rozvojové krajiny. O tom niet pochýb a Únia si to plne uvedomuje. V tejto súvislosti musím protestovať proti všeobecným názorom, ktoré nemajú nič spoločné s diferencovaným a objektívnym prístupom. Namietam proti odôvodneniu I, ako aj proti odsekom 44 a 45, a teda aj proti správe ako celku.
<SPEAKER ID="994" NAME="Proinsias De Rossa  " AFFILIATION="S&amp;D">
písomne. - Podporujem toto uznesenie o súdržnosti politík v záujme rozvoja. Ako sa jasne stanovuje v Lisabonskej zmluve, Únia musí zohľadniť ciele rozvojovej spolupráce pri uskutočňovaní politík, ktoré môžu ovplyvniť rozvojové krajiny. V čase, keď početné krízy vážne ohrozujú dosiahnutie rozvojových cieľov tisícročia, je o to dôležitejšie zabezpečiť, aby proti rozvojovým politikám nepôsobili opatrenia v iných oblastiach politík. Hoci je odstránenie chudoby hlavným cieľom rozvojovej politiky EÚ, mnoho politických iniciatív tento účel oslabuje. Dotácie EÚ na vývoz poľnohospodárskych výrobkov značne narúšajú potravinovú bezpečnosť v iných častiach sveta a my ešte musíme zhodnotiť ekologický a sociálny vplyv našich dohôd s rozvojovými krajinami v oblasti rybolovu. Súdržnosť politík v záujme rozvoja nemožno postaviť na vedľajšiu koľaj, keď sa rokuje o dvojstranných a regionálnych obchodných dohodách, a musí zohrávať kľúčovú úlohu, ak chceme zabezpečiť, aby nemal výsledok kola rokovaní v Dauhe nepriaznivý vplyv na rozvoj. Poskytovanie pôžičiek Európskou investičnou bankou mimo Únie rozvojovým krajinám sa musí zamerať na investície, ktoré prispievajú k odstraňovaniu chudoby, a musí sa odvrátiť od spoločností so sídlom v daňových rajoch. Ľudské práva, pracovné a environmentálne normy a správa daní musia usmerňovať rokovania EÚ s rozvojovými krajinami.
