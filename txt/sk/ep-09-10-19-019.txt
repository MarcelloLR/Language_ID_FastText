<CHAPTER ID="019">
Stav pokroku v SIS II a VIS (rozprava) 
<SPEAKER ID="119" NAME="Predsedajúca">
Ďalším bodom programu je vyhlásenie Komisie o stave pokroku v Schengenskom informačnom systéme druhej generácie (SIS II) a vo vízovom informačnom systéme (VIS).
<SPEAKER ID="120" NAME="Jacques Barrot" LANGUAGE="FR">
Vážená pani predsedajúca, nechcem pokúšať trpezlivosť Parlamentu, napriek tomu však musím prítomným poslancom a Parlamentu vysvetliť niekoľko záležitostí.
<P>
Keď som pred rokom a pol prevzal portfólio komisára zodpovedného za spravodlivosť, slobodu a bezpečnosť, na stole som našiel dva rozsiahle projekty informačných technológií zamerané na vybavenie členských štátov modernými a efektívnymi nástrojmi na spoluprácu.
<P>
Tieto dva projekty, SIS II a VIS, tvorili súčasť rovnakej zmluvy podpísanej v roku 2003 medzi Komisiou a konzorciom firiem zaoberajúcich sa informačnými technológiami. Oba tieto projekty sú technologicky náročné. Potrebujeme prepojiť ústredný systém a vnútroštátne vybavenie s veľmi náročnými špecifikáciami a prinúť ich spolupracovať.
<P>
Vždy som sa snažil Parlament informovať o vývoji v tejto oblasti. Po stretnutiach Rady pre spravodlivosť a vnútorné veci vo februári a júni 2009 som písal pánovi Deprezovi, predsedovi parlamentného Výboru pre občianske slobody, spravodlivosť a vnútorné veci, aby som ho informoval o napredovaní práce na systéme SIS II. Pán poslanec Coelho, poslal som vám kópiu príslušnej korešpondencie, pretože ste zvyčajne spravodajca pre záležitosti súvisiace so systémom SIS a pozorne ich sledujete.
<P>
Keďže som motivovaný duchom otvorenosti, dnes by som vám opäť rád poskytol čo najviac informácií. Je pravda, že rovnako ako väčšine veľkých priemyselných projektov hrozí systémom SIS II a VIS nedodržanie harmonogramu a prekročenie rozpočtu. Je pravda, že situácia je neuspokojivá v prípade oboch projektov SIS II aj VIS.
<P>
Napriek účasti odborníkov z Komisie a členských štátov sa systém SIS II neustále stretáva s rôznymi prekážkami. Pokiaľ ide o systém VIS, ten vstúpil do dôležitej fázy. Pôvodné špecifikácie skomplikovali uskutočnenie plánovaných testov, ale zdá sa, že so súhlasom členských štátov by revízia týchto špecifikácií mala umožniť úspešné vykonanie príslušných testov v budúcnosti.
<P>
Najskôr sa budem venovať systému SIS II. Komisia úzko spolupracuje s predsedníctvom, členskými štátmi a dodávateľmi na implementácii usmernení stanovených v záveroch Rady pre spravodlivosť a vnútorné veci zo 4. a z 5. júna.
<P>
V prvom rade sa všetky zúčastnené strany aktívne podieľajú na technických prípravách prvého "míľnikového" testu zameraného na zaručenie, že súčasné technické riešenie je vybudované na pevných základoch. Na základe toho Komisia vyjednala potrebné zmeny v zmluve s konzorciom zodpovedným za tento projekt. Pri prvom míľniku sa náklady zvýšili o 1 026 000 EUR. Súčasne naše útvary zintenzívnili správu a monitorovanie projektu. Zaviedli zmluvné sankcie, aby sa zvýšil tlak na dodávateľa.
<P>
V piatok večer som povolal a stretol som sa s výkonným riaditeľom firmy zodpovednej za projekt, aby ma mohol osobne informovať o opatreniach, ktoré prijal s cieľom vyriešiť technické ťažkosti.
<P>
Nakoniec z preventívnych dôvodov, ako stanovilo júnové zasadnutie Rady, Komisia začala prípravné práce s ohľadom na prípadný prechod na alternatívne riešenie v prípade zlyhania súčasného technického riešenia.
<P>
Ak chceme vziať do úvahy tieto údaje a nový harmonogram, musíme, samozrejme, tieto okolnosti premeniť na právne predpisy. Preto 29. septembra Komisia navrhla niektoré pozmeňujúce a doplňujúce návrhy v nástrojoch na prechod na systém SIS II. Sú to pozmeňujúce a doplňujúce návrhy, ktoré teraz konzultujeme s Parlamentom. To nám poskytne príležitosť podrobne prehodnotiť túto záležitosť.
<P>
Pokiaľ ide o systém VIS, v apríli 2009 dodávateľ začal sériu testov ústredného systému s cieľom vyhodnotiť dosiahnutý pokrok. Dodávateľ zatiaľ nesplnil úspešne všetky zmluvné kritériá potrebné na dokončenie tejto série testov, hoci mu bol predĺžený termín.
<P>
Komisia, samozrejme, na potrestanie tohto oneskorenia uplatnila stanovené zmluvné sankcie. Nariadila dodávateľovi implementovať všetky príslušné nápravné opatrenia.
<P>
Nemyslím si, ale môžem sa mýliť, že je problém v návrhu. Na druhej strane sa zdá, že fáza STT napreduje dobre. Testy by mali byť dokončené 11. novembra. Súčasne s tým však členské štáty musia tiež prispôsobiť svoje vnútroštátne systémy, aby mohli používať systém VIS. Najmenej tri členské štáty majú veľké ťažkosti a oneskorenie spôsobené týmito troma štátmi je ešte výraznejšie ako oneskorenie spôsobené ústredným systémom.
<P>
Preto v súčasnosti uskutočňujeme s príslušnými členskými štátmi podrobnú analýzu s cieľom stanoviť nový harmonogram spustenia systému VIS. Ak to však chceme dosiahnuť, potrebujeme mať jasnú predstavu o výsledku série testov ústredného systému.
<P>
Piatkové stretnutie mi dáva dôvod veriť, že 11. november by mohol byť dátum, kedy budeme vedieť, či budú prebiehajúce testy úspešné. V každom prípade však musia byť vnútroštátne systémy aj ústredný systém plne v prevádzke pred spustením celého systému. Budem, samozrejme, Parlament informovať o novom harmonograme hneď, keď ho dokážeme navrhnúť.
<P>
Týmto svoj prejav ukončím. Ospravedlňujem sa za pomerne zdĺhavé vystúpenie, ale skutočne som chcel poskytnúť podrobný prehľad o stave pokroku v systémoch SIS II a VIS. Existuje skutočný dôvod na obavy a nemá zmysel ho skrývať. Technické, rozpočtové a politické rizikové profily oboch projektov nás všetkých oprávňujú, aby sme sa v rámci vlastných právomocí do tohto problému zapojili. Bolo pripravené veľké množstvo finančných prostriedkov. Celková suma viazaných prostriedkov z rozpočtu Komisie na systém SIS II je o niečo málo vyššia ako 80 miliónov EUR, z ktorej bola doposiaľ vyplatená o niečo viac ako polovica, čiže 44,5 milióna EUR. Celková suma, ktorú Komisia už zaviazala na systém VIS, je približne 74,5 milióna EUR. Pokiaľ ide o plnenie rozpočtu, doteraz sa skutočne minulo takmer 43,3 milióna EUR. Tieto čísla zodpovedajú projektom podobného rozsahu vyvíjaným v Európe alebo inde vo svete.
<P>
Vážená pani predsedajúca, chcem zdôrazniť, že určite budem informovať Parlament o každom vývoji, ktorý by mohol mať vplyv na rozpočet alebo naozaj aj na dátum spustenia týchto systémov.
<P>
Ak však so systémami VIS a SIS II uspejeme, bude Európa vybavená najefektívnejším systémom na svete. Preto musíme riešiť prekážky pokojným, jasným a praktickým spôsobom a v tejto súvislosti si dovolím žiadať pomoc Parlamentu tak často, ako ju budem potrebovať, aby bolo možné veľmi pozorne sledovať tieto dva problémy a aby bolo možné zaručiť ich úspešné dokončenie.
<SPEAKER ID="122" NAME="Simon Busuttil" LANGUAGE="MT">
Chcel by som začať poďakovaním pánovi podpredsedovi Európskej komisie za vysvetlenie, ktoré nám práve poskytol, a chcel by som tiež vysvetliť, prečo sme požadovali túto rozpravu.
<P>
Bolo to preto, lebo schengenský priestor je pre nás mimoriadne dôležitý z hľadiska slobody pohybu našich občanov. Hoci sme chceli, aby schengenský priestor ponúkal úplnú slobodu našim občanom, nechceme udeliť toto privilégium zločincom. Z tohto dôvodu sme vytvorili Schengenský informačný systém, ktorý mal byť inovovaný na novú generáciu systému známeho ako SIS II, aby sme mohli posilniť slobodu našich občanov a zabrániť zločincom získať akúkoľvek voľnosť. Preto skutočnosť, že tento systém novej generácie, SIS II, je výrazne pozadu a že sa stále nezdá, že by sa blížilo jeho dokončenie, nás znepokojuje. Preto vám teraz kladieme tieto otázky, aby sme zistili dôvod oneskorenia a to, či je možné zaručiť dátum, kedy bude systém možné spustiť a kedy začne fungovať. Chcem však veľmi jasne zdôrazniť, že naším hlavným cieľom je spolupracovať s Európskou komisiou a zaručiť, že schengenský priestor bude naplno fungovať a že bude fungovať v najlepšom záujme našich občanov bez toho, aby poskytoval voľnosť osobám s nekalými úmyslami.
<SPEAKER ID="123" NAME="Claude Moraes">
v mene skupiny S&D. - Vážená pani predsedajúca, rád by som poďakoval pánovi komisárovi za to, že sem dnes prišiel a podrobnejšie nás informoval o týchto problémoch. Ceníme si spôsob, akým to urobil.
<P>
Rovnako ako pán Busuttil chcem podať vysvetlenie - ktoré je spoločným vysvetlením - našich vážnych obáv súvisiacich s výraznými oneskoreniami v prechode zo systému SIS na systém SIS II a s vývojom systému VIS. Myslím si, že pochopíte, prečo sme predložili spoločné uznesenie. Je to preto, lebo v tomto prípade existujú skutočné obavy. Pán Coelho a iní už nejaký čas na tieto obavy upozorňujú a oplatí sa uviesť do záznamu, že hoci tieto výrazné oneskorenia sú veľmi znepokojujúce samy osebe, kľúčové problémy sú pre Parlament v tomto prípade, ako viete, problémy s transparentnosťou a zodpovednosťou, najmä, keď pracujeme s citlivými údajmi a s citlivými údajmi v tejto oblasti. Ako spoločný zákonodarný orgán a jediná priamo volená inštitúcia Parlament potrebuje byť priebežne informovaný o vývoji týchto systémov tak, ako to požadoval mnohokrát v minulosti.
<P>
Nechceme, aby sa zdalo, že v našom uznesení predkladáme neprimerané požiadavky. Chceme byť rozumní a chceme reagovať na spôsob, akým ste nám dnes poskytli informácie. Chceme jednoducho byť iba informovaní o aktuálnom stave, dostávať vysvetlenia dôvodov oneskorenia a mať istotu, že tieto problémy budú vyriešené. Je veľmi dôležité, aby takýto dôležitý projekt, ktorý bude mať dosah na obrovské množstvo ľudí - občanov EÚ aj na iných štátnych príslušníkov -, sa vyvíjal transparentne.
<P>
Okrem problémov s transparentnosťou a zodpovednosťou je však tiež dôležité poukázať na niektoré širšie dôsledky. Technické problémy, ktorých sme svedkami, a vývoj týchto rozsiahlych databáz nevzbudzujú širšiu dôveru. Mnohé členské štáty - vrátane toho môjho - mali výrazné ťažkosti pri vývoji vlastných veľkých databáz, pri vývoji databáz údajov totožnosti a tak ďalej. Dôvera verejnosti v tieto systémy je absolútne nevyhnutná.
<P>
Preto rozhodne musíme spoločne naprieč politickým spektrom zistiť, ako tieto problémy vznikli, ako im možno predísť v budúcnosti ešte v štádiu plánovania a nie v štádiu vývoja. Musíme si vziať ponaučenie. Musíme týmto systémom dôverovať a predovšetkým musíme mať úplný a efektívny dohľad. Napokon tieto systémy budú fungovať iba vďaka technickej spolupráci, ale aj vďaka dôvere verejnosti tomuto systému a skutočnosti, že Parlament viditeľne podrobne a otvorene preveruje tieto záležitosti a dosahuje pri tom nakoniec aj výsledky.
<SPEAKER ID="124" NAME="Sarah Ludford">
v mene skupiny ALDE. - Vážená pani predsedajúca, za celých 10 rokov pôsobenia v Európskom parlamente som nemala toľko rečníckeho času na jeden večer. Celkove desať minút je nezvyčajný luxus a nie som si istá, že to využijem.
<P>
Tiež som vďačná pánovi podpredsedovi Barrotovi, že prišiel a predniesol nám správu o týchto problémoch, hoci mám pocit, že by sme nemali byť nútení sa týchto aktuálnych informácií dožadovať. Ktokoľvek, kto je aspoň okrajovo oboznámený s inštaláciou veľkých projektov informačných technológií vo verejnom sektore vo vlastnom členskom štáte, určite vie, že k týmto technickým a rozpočtovým problémom dochádza často. Bohužiaľ, keď sú však postihnuté dva takéto veľké systémy priťahujúce veľa pozornosti - Schengenský informačný systém druhej generácie (SIS II) a vízový informačný systém (VIS) -, neovplyvňuje to iba dôveryhodnosť vnútornej bezpečnosti EÚ - k tej sa vrátim neskôr -, ale aj vízovú politiku EÚ.
<P>
Ako spravodajkyňa pre systém VIS môžem povedať, že sme boli pod tlakom, aby bola legislatíva pripravená načas, pretože sme chceli presadzovať spustenie a prevádzku systému VIS - ako sa už doteraz malo stať - a akýkoľvek sklz v programe je hlbokým sklamaním.
<P>
Chcela by som sa pána komisára Barrota opýtať, aké budú dôsledky pre žiadateľov o víza. Čaká nás nakoniec veľa zmätených ľudí, pretože systém VIS je predurčený na to, aby ročne spracovával 20 miliónov žiadostí o víza, a oneskorenia majú podľa všetkého reťazový účinok? A čo pripravované opatrenia na outsourcing? Spomenuli ste, že boli uvalené zmluvné sankcie z dôvodu oneskorení vo vízovom informačnom systéme. Mohli by ste nám povedať, o aké sankcie ide? Aké sú plánované dodatočné náklady? A mohli by ste nám povedať, pán komisár Barrot, či celkovo má dodávateľ aj naďalej vašu dôveru alebo stojíme pred možným zrušením zmluvy?
<P>
Podľa všetkého to má dôsledky aj na vytvorenie agentúry na spoločné riadenie systémov SIS a VIS a potenciálne aj na iné databázy v budúcnosti. Pravdepodobne bude nutné sa znova pozrieť na niektoré ambície na zber údajov a rozsiahle systémy dozoru. Z hľadiska ochrany súkromia by to vôbec neuškodilo, ak budeme mať všetky tieto technické problémy a problémy s infraštruktúrou.
<P>
Posledná vec, ktorú som sa chcela pána komisára opýtať, je toto: V súčasnosti sa odhaduje, že systém SIS II začne prevádzku v poslednom štvrťroku 2011. Môžeme, predpokladám, očakávať ďalší sklz. V lete 2012 sa v Londýne konajú olympijské hry. Vláda Spojeného kráľovstva nevyužila možnosť vstúpiť do systému SIS I z dôvodov najlepšie známych iba jej. Mala k dispozícii pomerne veľa rokov, kedy mohla vstúpiť do systému SIS I, ale povedala, že nie, nie, že si počká na systém SIS II.
<P>
V odpovediach, ktoré mi poskytla, sa vláda vyjadrila, že nemá obavy zo žiadnych dôsledkov na bezpečnosť. Rizikám však môže byť vystavená nielen bezpečnosť Spojeného kráľovstva, ale aj európska bezpečnosť, ak Spojené kráľovstvo nepristúpi k zložke na policajnú kontrolu - čo smie urobiť - Schengenského informačného systému s dostatočným predstihom pred londýnskymi olympijskými hrami, ktoré sa konajú v roku 2012.
<P>
Mohli by ste nám povedať, pán komisár Barrot, aké dôsledky, si myslíte, by to mohlo mať pre bezpečnosť olympijských hier, čo ma, najmä preto, lebo sa konajú v Londýne a v neposlednom rade v mojom volebnom obvode, vážne znepokojuje? Myslím si, že by sme všetci boli vážne znepokojení bezpečnosťou olympijských hier. Toto je niekoľko otázok, ktoré by som sa vás chcela opýtať. Ešte raz vám ďakujem, že ste sem prišli.
<SPEAKER ID="125" NAME="Tatjana Ždanoka">
v mene skupiny Verts/ALE. - Vážená pani predsedajúca, v mene našej skupiny tiež ďakujem pánovi komisárovi Barrotovi za vysvetlenia. Tiež, samozrejme, ľutujeme súčasnú situáciu súvisiacu so systémami SIS II a VIS.
<P>
Tiež by som však rada vyslovila niektoré ďalšie obavy, pretože, ako viete, naša skupina má špecifické stanovisko voči používaniu biometrických údajov, a to najmä v systémoch VIS a SIS II.
<P>
Chcela by som využiť túto príležitosť a naše stanovisko zdôrazniť. Rovnako ako pani Sarah Ludfordová som tiež veľmi vďačná za rečnícky čas navyše dnes večer. Pre mňa tiež bude pravdepodobne príliš dlhý, hoci môj čas je šesť minút, nie desať.
<P>
Tiež ľutujeme, že k týmto systémom má prístup čoraz viac orgánov. V súčasnosti nás znepokojuje, že systém SIS sa transformuje z technického nástroja na všeobecný systém kontroly a dozoru.
<P>
Preto by sme radi pripomenuli Komisii, že jednotný právny rámec na ochranu údajov založený na najvyšších normách a prijatie právneho nástroja o minimálnych zárukách v procesnom práve sú potrebné predpoklady na úplnú implementáciu týchto nových systémov.
<P>
Chceme tiež vyjadriť poľutovanie nad nedostatočnou spoluprácou zo strany Rady, a to najmä zamietnutie použitia spolurozhodovacieho postupu pre vykonávacie opatrenia. Dúfame, že v budúcnosti bude Európsky parlament pravidelne dostávať spoľahlivé informácie o testoch, nákladoch a tak ďalej.
<P>
Nechcem opakovať otázku predchádzajúcej rečníčky, ale tiež by sme radi dostali od pána komisára Barrota informácie o zmluve a povinnostiach, ktoré z nej vyplývajú, a aj o tom, čo sa stane, ak test bude neuspokojivý. Tiež by sme radi poznali možné náklady.
<P>
Problémom je možno aj otázka schválenia: Vyhli by sme sa mnohým otázkam, ak by Parlamentu bolo dovolené aktívne sa zúčastňovať celého procesu už od začiatku. Preto dúfam, že tento prípad tiež dokáže, že už skutočne nastal čas spolupracovať.
<SPEAKER ID="126" NAME="Timothy Kirkhope">
v mene skupiny ECR. - Vážená pani predsedajúca, ako signatár spoločného návrhu za skupinu Európskych konzervatívcov a reformistov som veľmi rád, že vedieme túto rozpravu. Je nesmierne dôležité, aby Európsky parlament volal Komisiu na zodpovednosť, keď diskutujeme o otázkach súvisiacich s míňaním vysokých čiastok peňazí európskych daňových poplatníkov. Je správne, že široká verejnosť prejavuje mimoriadny záujem o veľmi citlivú problematiku, ktorá súvisí s ochranou a výmenou údajov. Vyskytli sa mnohé problémy a oneskorenia, čo znamená, že nový systém ešte nezačal prevádzku. V skutočnosti vznikajú teraz pochybnosti o životaschopnosti tohto projektu.
<P>
Rád by som sa opýtal Komisie, prečo došlo k takým oneskoreniam a nadmernému míňaniu. Aké kroky sa podnikajú na riešenie nedostatkov? Radi by sme videli úplnú transparentnosť, pokiaľ ide o proces implementácie a aj vo vzťahu k finančným aspektom, o ktorých som hovoril. Ako sa uvádza v našom uznesení, Spojené kráľovstvo, ktoré v súčasnosti, samozrejme, nie je plnohodnotným členom schengenského priestoru, spoločne s niekoľkými ďalšími členskými štátmi sa nebude chcieť stať súčasťou tohto systému, kým sa nenájde riešenie.
<P>
Tiež by som sa chcel opýtať, aké kroky boli podniknuté proti dodávateľom na zabezpečenie nejakej náhrady škody. Boli by sme radi, keby Komisia a Rada reagovali na otázky, ktoré od nich žiadajú vysvetlenie dôvodov, prečo by sme mali naďalej dôverovať súčasnému dodávateľovi a jeho schopnosti úspešne posunúť systémy vpred. Má tento projekt vlastne budúcnosť alebo by sme už mali prehodnocovať celú iniciatívu? Ako povedal pán komisár Barrot, niektoré štáty zdržiavajú, keď nemajú dôveru, môžete ich sotva z čohokoľvek obviňovať. Európsky parlament musí byť nepretržite informovaný o aktuálnom stave spúšťania týchto systémov. Teším sa na to, že si prečítam odpoveď Komisie na otázky, ktoré sme s kolegami položili.
<SPEAKER ID="127" NAME="Cornelia Ernst" LANGUAGE="DE">
Vážená pani predsedajúca, v prvom rade by som chcela povedať, že sa nestotožňujeme s obavami Poslaneckého klubu Európskej ľudovej strany (kresťanských demokratov). Je to úplne jednoduché: Sme presvedčení, že ďalší vývoj smerujúci k systému SIS II nie je potrebný a je politicky nesprávny. Na tento názor máme tri dôvody: V prvom rade je to preto, lebo mieša údaje tajnej služby a polície, čo umožňuje vznik systému údajov, ktorý viac nezaručuje regulovateľnosť a v ktorom nie sú osobné údaje v skutočnosti chránené.
<P>
Druhým dôvodom sú biometrické údaje, ktoré sa tu zakotvujú ako rozsiahly experiment, a tretím dôvodom je, že sa systém SIS II, samozrejme, má používať proti takzvanému nezákonnému prisťahovalectvu. Preto máme návrh: Ako všetci vieme, máme systém SIS I. Považujeme za rozumné ho ďalej vyvíjať ako systém "SIS I pre všetkých". Je to pragmatický prístup, aj napriek tomu, že sme zaň ostro kritizovaní. Myslíme si však, že pri prístupe, ktorý sa tu presadzuje, nemožno urobiť nič viac. Povedané jednoducho: Systém SIS II de facto zlyhal a naďalej sa ním zdržiavať - aby som to tak povedala - nemá význam. Dôležité je, že by sa mali ušetriť peniaze, ktoré sa tu používajú nesprávnym spôsobom, čo bude znamenať, že budeme mať menej problémov s celou touto záležitosťou a môžeme si prestať robiť starosti s oneskorením systému SIS II. Hovorím to aj z pohľadu Saska, regiónu Nemecka v blízkosti Poľska a Českej republiky. Tu veľmi dobre viem, že by malo určite väčší zmysel urobiť niečo pre stabilizáciu v rámci polície, než zavádzať niečo takéto.
<SPEAKER ID="128" NAME="Carlos Coelho" AFFILIATION="PPE">
(PT) Dámy a páni, rád by som začal poďakovaním pánovi podpredsedovi Barrotovi za jeho vyhlásenie, hoci je v nespravodlivej pozícii, pretože by bolo tiež dobré počuť stanovisko Rady. Je zrejmé, že je jednoduchšie vykonávať parlamentnú kontrolu Komisie ako Rady.
<P>
V decembri 2001 dostala Komisia mandát na zavedenie druhej generácie Schengenského informačného systému (SIS), ktorý mal byť sprevádzkovaný v marci 2007. Vyskytli sa mnohé problémy a oneskorenia. Nový systém stále nefunguje. Niektorí ľudia predpovedajú, že nebude fungovať skôr ako v roku 2012, iní zatiaľ spochybňujú samotnú životaschopnosť projektu. Oneskorenia nie sú iba v systéme SIS, ale aj vo vízovom informačnom systéme (VIS), pretože oba projekty vyvíja rovnaká firma.
<P>
Musím povedať, že naďalej dôverujem pánovi podpredsedovi Barrotovi. Vo svojom politickom živote sa vždy prejavoval ako kompetentný, seriózny a skutočne proeurópsky. Vieme, že neinicioval projekt SIS. Zdedil ho, keď na požiadanie pána predsedu Barrosa prijal zmenu portfólia. Na zodpovednosť by však jednoznačne mali byť brané útvary Európskej komisie a firma, ktorá sa zmluvne zaviazala vyvinúť ústredný systém.
<P>
Parlament je rozpočtový orgán a máme právo a povinnosť žiadať vysvetlenie od Európskej komisie. Prečo potrebujeme systém SIS II? Potrebujeme lepšiu kontrolu našich vonkajších hraníc, potrebujeme väčšiu bezpečnosť, potrebujeme biometrické údaje a potrebujeme, aby boli varovné signály prepojené. Sú naplánované dva globálne technické testy, takzvané míľnikové testy. Prvý na 22. decembra a druhý na leto 2010. Cieľom prvého testu je kontrolovať hladkú, spoľahlivú a efektívnu prevádzku systému SIS II v prevádzkových podmienkach v priebehu 72 hodín a skontrolovať, či životne dôležité kľúčové funkcie a konzistencia údajov môžu fungovať bez akýchkoľvek problémov alebo prerušení.
<P>
To nastoľuje niekoľko otázok. Po prvé, existuje riziko, ktoré môže ohroziť realizáciu testu v decembri tohto roku? Po druhé, zvažuje sa s cieľom zníženia rizika možnosť zníženia úrovne požiadaviek alebo dokonca počtu štátov, ktoré sa testu zúčastnia? Po tretie, možno tieto nové testy považovať za súčasť ročnej zmluvy s príslušnou firmou alebo budú považované za dodatočné požiadavky, čím vzniknú dodatočné náklady? Po štvrté, viedlo zistenie problémov a technických chýb k pridaniu dodatočných služieb do zmluvy? Koľko peňazí bolo na základe toho vyplatených? Po piate, aká bola celková suma sankcií uvalených na dodávateľa, ako spomenul pán podpredseda Barrot, za oneskorenia a technické chyby, ktoré zapríčinili neúspech predchádzajúcich testov? Po šieste, zvažuje Komisia možnosť, že ak sa prejde na implementáciu alternatívneho riešenia, bude to znamenať vypovedanie zmluvy s firmou Steria? Ak je to tak, aké to bude mať dôsledky pre systém VIS?
<P>
Nakoniec, vážená pani predsedajúca, jedna posledná otázka: Je pravda, že Bulharsko a Rumunsko už vzdali čakanie na systém SIS II a už sa plánuje ich integrácia do systému SIS I?
<SPEAKER ID="129" NAME="Ernst Strasser" AFFILIATION="PPE">
(DE) Ďakujem, vážená pani predsedajúca. Vynasnažím sa dodržať svoj rečnícky čas. V zásade vítame zavedenie systému SIS II a jeho funkcie. V čase, keď som bol na začiatku tohto milénia ministrom vnútra, intenzívne som za tento systém loboval. V tom čase nám bolo sľúbené, že systém bude zavedený v roku 2007. Jedným z dôvodov bolo to, že sme ho naliehavo potrebovali pre nové členské štáty, aby sa mohli začleniť do tejto bezpečnostnej štruktúry.
<P>
Nové členské štáty sú už tu, ale systém SIS II stále ešte nie. Oneskorenie musí byť neúprosne analyzované a vyšetrené. Musí to mať aj jasné následky. Do budúcnosti by sme sa mali poučiť z minulých skúseností.
<P>
Musíme pripustiť, že Komisia urobila všetko, aby dosiahla v projekte SIS II pokrok, vrátane toho, že sa uspokojila s nedokonalými výsledkami testu. Nesmieme však zabúdať, že v tomto prípade nemá význam robiť príliš veľké kompromisy, pretože by boli na úkor stability a spoľahlivosti systému. Mali by sme preto zabrániť akejkoľvek dodatočnej finančnej záťaži pre členské štáty, ktorá by mohla vyplynúť z analýzy alebo testov, a akémukoľvek ďalšiemu oneskoreniu systému. Pre tento projekt potrebujeme stopercentnú transparentnosť a aj jasný jazyk pre tých, ktorí implementujú projekt v mene Komisie, a to musí tiež znamenať, že podľa potreby budú títo projektoví manažéri znášať finančné dôsledky.
<SPEAKER ID="130" NAME="Edit Bauer" AFFILIATION="PPE">
(HU) Vážená pani predsedajúca, pán komisár, v roku 2006, keď nové členské štáty čakali na vstup do schengenského priestoru, dohodli sme sa a bolo nám určené, že jednou z podmienok je, že musí byť v prevádzke systém SIS II. Medzitým sa však ukázalo, že systém nebude vôbec fungovať. Potom sme sa dozvedeli, že podlaha nie je dostatočne silná, aby uniesla hmotnosť technického vybavenia, a rozhodne, ak by portugalské predsedníctvo neprišlo s riešením na využitie systému "SIS I pre všetkých", osem nových členských štátov by dnes ešte stále čakalo na vstup do schengenského priestoru.
<P>
Zároveň by sme mali mať na pamäti, že bolo nutné podpísať nové zmluvy, nájsť nové finančné balíky na vývoj systému SIS II a súčasne naďalej financovať prevádzku systému SIS I+. Preto z praktického hľadiska financujeme dva systémy, čo európskych daňových poplatníkov nestojí málo peňazí. Očividne hovoríme o veľkej investícii, keď ide o ochranu bezpečnosti občanov Európskej únie. Na rozdiel od mojich ľavicových kolegov mám pocit, že to môže priniesť veľkú zmenu z hľadiska kvality a prospieť európskej bezpečnosti.
<P>
Tiež ma zaujíma oneskorenie, keďže v roku 2001 bol vývoj systému naplánovaný na päť rokov, od roku 2002 do roku 2007. Teraz hovoríme o tom, že sa bude vyvíjať možno 10 rokov. Pán komisár, taká miera neistoty pri technickom systéme, že sa čas na jeho vývoj zdvojnásobí, nie je možná. Všetci sme si vedomí toho, že technický škriatok môže narušiť práce a že sa verejná investícia oneskorí, musíme sa však napokon opýtať: aký je na to dôvod? Nezdržiavajú v skutočnosti vývoj systému SIS II zámerne niektoré krajiny, niektoré členské štáty? Aby som jednoducho uzavrela svoju otázku, aká je záruka, že sa nedočkáme rovnakej situácie aj pri systéme VIS?
<SPEAKER ID="131" NAME="Elżbieta Katarzyna Łukacijewska" AFFILIATION="PPE">
(PL) Vážená pani predsedajúca, v súvislosti s oneskoreniami a problémami s dokončovaním prác na systéme SIS II a s predpoveďami, ktoré hovoria, že nebude celkom funkčný do konca roka 2011, či dokonca, ako niektorí hovoria, do roku 2015, sa rozhodlo pred koncom tohto roka uskutočniť na systéme SIS II testy, ktoré vyhodnotia jeho funkčnosť. Ak sa ukáže, že systém SIS II nefunguje správne, hovorí sa o predstavení alternatívneho plánu založeného na vylepšeniach systému SIS I.
<P>
Z tohto dôvodu sa vynára niekoľko otázok. Je Európska komisia pripravená realizovať alternatívny plán? Čo sa stane s investíciami členských štátov, ktoré znášali náklady súvisiace s nákupom vybavenia slúžiaceho novému systému? Použije sa toto vybavenie v alternatívnom pláne? A nakoniec, ako Komisia plánuje vymáhať zmluvné sankcie od tých, ktorí zodpovedajú za projekt?
<SPEAKER ID="132" NAME="Jacques Barrot" LANGUAGE="FR">
Vážená pani predsedajúca, nemôžem odpovedať na všetky otázky, ktoré som dostal, keďže sa nachádzame v zložitej situácii. Pokiaľ ide o systém VIS, sú to práve testy, ktoré ovplyvňujú ústredný systém a ktoré musia byť vykonané do 11. novembra. A pokiaľ ide o systém SIS II, je to míľnik, to znamená kritérium, ktoré musí byť splnené do konca roka.
<P>
V prvom rade som veľmi vďačný všetkým rečníkom. Chcem, aby mal Európsky parlament úplný prístup ku všetkým informáciám. Chcel by som vám pripomenúť, že tieto dva veľké systémy boli navrhnuté členskými štátmi práve preto, aby si mohli užívať voľný pohyb v bezpečných podmienkach, ako zdôraznili predovšetkým páni poslanci Busuttil a Moraes.
<P>
Najskôr by som sa chcel pokúsiť reagovať na systém VIS a najmä na pani poslankyňu Ludfordovú, ktorú ako spravodajkyňu tento problém osobitne zaujal. Čo môžeme povedať je, že testy systému VIS sa uskutočnia do 11. novembra a že tieto testy nám ukážu, či máme zmeniť kurz. Doposiaľ možno systém VIS považovať za systém s dobrou architektúrou a naozaj s niekoľkými chybami, ale takými, ktoré možno napraviť. Sú to však práve tieto testy, ktoré nám ukážu, či máme vypovedať zmluvu s dodávateľom. Je príliš zavčasu, aby sme to mohli posúdiť, ale harmonogram sa bude primeraným spôsobom revidovať podľa príslušnej situácie.
<P>
Chcel by som zdôrazniť, že v roku 2005 Rada rozhodla, že systém VIS musí byť členskými štátmi spustený konzistentným a koordinovaným spôsobom. Preto nariadenie o systéme VIS stanovuje, že systém začne prevádzku v prvom regióne v deň stanovený Komisiou, keď jej všetky členské štáty oznámia, že vykonali všetky technické a právne úpravy potrebné na používanie systému VIS v danom regióne.
<P>
To znamená, že systém VIS začne prevádzku v prvom regióne - severnej Afrike, čo pokrýva krajiny predstavujúce najväčšie riziká z hľadiska nezákonného prisťahovalectva a bezpečnosti - v rovnaký deň pre všetky členské štáty. To ma privádza k tomu, že musím povedať, že je naozaj dôležité, aby boli všetky členské krajiny schopné rozbehnúť prevádzku a spravovať systém VIS, pretože by bolo extrémne škodlivé, keby sa ukázalo, že ústredný systém funguje normálne, ale my by sme boli nútení predĺžiť termín ešte viac pre tieto oneskorenia na strane niekoľkých členských štátov. Preto pri tomto bode nalieham o niečo viac.
<P>
Všimol som si, že pani poslankyňa Ludfordová osobitne poukázala na problém olympijských hier. Úprimne dúfam, že dovtedy dosiahneme pokrok. Je však pravda, že sa prijalo opatrenie, aby sa Spojené kráľovstvo mohlo pripojiť do systému SIS I+ pred olympijskými hrami, ak sa takýto krok ukáže ako potrebný.
<P>
Rád by som tiež povedal, že v súvislosti so žiadateľmi o víza úprimne dúfame, že sa od určeného termínu príliš neodkloníme, pretože je to pre nás veľmi dôležité, a vážne nebezpečenstvo zo strany osôb, ktoré sa snažia "vyhľadávať a nakupovať" víza na konzulátoch, sa môže zvýšiť, ak budeme systém VIS príliš odkladať.
<P>
Pani poslankyňa Ždanoková mi povedala o biometrických údajoch a kontrole prístupu k systému. Myslím si, že budeme mať príležitosť o tejto téme znova diskutovať, ale tieto kontroly budú podliehať niekoľkým jasným pravidlám. Zaznamenal som, že pani poslankyňa Ernstová je proti systému, ale chcem si tiež zapamätať, čo mi povedal pán poslanec Kirkhope. Teraz prejdem k pánovi poslancovi Coelhovi. Pán poslanec Coelho dobre pozná systém SIS II a chcel by som sa pokúsiť odpovedať na niektoré z jeho otázok, ale ponechať si otvorenú možnosť napísať mu, aby som mu mohol poskytnúť ostatné odpovede na jeho sedem otázok.
<P>
Čo môžem povedať, je, že Komisia začala rokovania o zmluve so svojím zmluvným dodávateľom a že tieto rokovania boli zamerané na dve oblasti: objednávanie dodatočných služieb a vybavenia potrebného na vykonanie testu prvého míľnika a pozmenenie a doplnenie základnej zmluvy, aby mohli byť míľniky v systéme SIS II formálne stanovené v zmluve. Na konci júla sme dosiahli celkovú dohodu. Na konci júla sme dosiahli celkovú dohodu a je pravda, že dodávateľ poukázal na to, že obsahuje špecifikácie, ktoré možno veľmi komplikujú dosiahnutie prvého míľnika. Napriek tomu sme však s dodávateľom podpísali zmluvu, ktorá stanovuje, že tento míľnik musí byť dosiahnutý.
<P>
Obdobie analýzy a opráv však jasne ukázalo, že systém SIS II bol postavený na pevných, hoci v niektorých prípadoch príliš zložitých základoch, a že hoci bolo potrebné vynaložiť určité úsilie, systém bolo možné opraviť.
<P>
Táto hĺbková analýza nám umožnila identifikovať niekoľko spôsobov zlepšenia systému, ale je pravda, pán Coelho, - a hovorím to tiež celému Parlamentu - že máme pred sebou veľmi ambiciózny projekt v tejto oblasti a že nie je jednoduché presne predvídať, čo sa stane.
<P>
Môžem však povedať, že sme na konzorcium Hewlett-Packard-Steria uvalili zmluvné sankcie, aby sme ho potrestali na jednej strane za neschopnosť priviesť systém na zmluvne požadovanú úroveň na konci dohodnutej fázy prevádzkových testov systému ST a na druhej strane - v každom prípade aspoň zatiaľ - za oneskorenia spôsobené pri interných testoch systému VIS.
<P>
Oba tieto projekty podliehajú rovnakej zmluve, preto sa sankcie odpočítavajú rovnako z faktúr za systém SIS II a systém VIS. Suma sankcií je takmer 3,5 milióna EUR a počítadlo sankcií v prípade systému VIS naďalej tiká, zatiaľ čo pri systéme SIS II bolo vypnuté, pretože v januári sa začala realizácia analýzy a opráv. Ak tieto projekty bude nutné zrušiť, dodávateľ bude, samozrejme, nútený znášať zodpovedajúce náklady.
<P>
Vážená pani predsedajúca, v súčasnej situácii a v zmysle toho, čo som povedal v súvislosti so systémom VIS o testoch, ktoré sa uskutočnia 11. novembra, a aj v súvislosti so systémom SIS II o cieli potvrdiť prostredníctvom koncoročného míľnika, či je architektúra skutočne životaschopná, nedokážem poskytnúť presnejšiu odpoveď, pretože sa nachádzame v štádiu uskutočňovania týchto testov a prípravy smerom k tomuto míľniku.
<P>
Chcel by som povedať, že vítame, keď nám Parlament pomôže stimulovať dodávateľa. Ako ste videli, som veľmi odhodlaný a osobne som sa začal v tejto záležitosti angažovať. Dúfam, že rovnako ako v prípade programu Galileo viac-menej uspejem pri záchrane oboch týchto projektov, ktoré sú z technologického hľadiska veľmi zaujímavé a ktoré by umožnili Európe využívať výhody vysokovýkonného systému. Tým si však dnes večer ešte nemôžem byť istý.
<P>
Vítame tiež, keď nám Parlament pomôže stimulovať členské štáty. V prípade systému VIS zisťujeme, že najdlhšie oneskorenia v súčasnosti spôsobuje niekoľko členských štátov.
<P>
Vážená pani predsedajúca, veľmi dobre si uvedomujem, že som nezodpovedal každú jednotlivú otázku, zostávam však Parlamentu úplne k dispozícii, aby som mohol poskytnúť všetky informácie, keď ich dostanem, ktoré poslanci Európskeho parlamentu a najmä tí, ktorí mi dnes večer položili otázky, požadujú.
<SPEAKER ID="133" NAME="Predsedajúca">
Ďakujem vám za odpoveď, pán komisár. Dostala som tri návrhy uznesení na ukončenie tejto rozpravy.
<P>
Rozprava sa skončila.
<P>
Hlasovanie sa uskutoční vo štvrtok 22. októbra 2009 o 11.00 hod.
