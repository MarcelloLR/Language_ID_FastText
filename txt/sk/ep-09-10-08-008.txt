<CHAPTER ID="008">
Vysvetlenia hlasovania
<SPEAKER ID="094" NAME="Jan Březina" AFFILIATION="PPE">
(CS) Vážená pani predsedajúca, fakt, že návrh rámcového rozhodnutia Rady o predchádzaní kolíziám pri výkone právomoci v trestných veciach a ich urovnávaní bol predložený medzi inými aj Českou republikou, dokazuje, že Česká republika prikladá značnú dôležitosť oblasti justičnej spolupráce. Vzhľadom na citlivosť problematiky je však nutné dbať na to, aby sa táto spolupráca pohybovala v medziach právomocí zverených Európskej únii zakladateľskou zmluvou. To sa v tomto prípade deje. Slabinou je naopak pomerne výrazná všeobecnosť, napríklad v podobe chýbajúcej lehoty na odpoveď od orgánu, od ktorého sa požadujú informácie, alebo chýbajúceho kritéria na určenie najvhodnejšieho justičného orgánu na vedenie trestného konania. Chybičkou krásy je aj slabé zapojenie Eurojustu, ktorý by pritom mal byť stredobodom pozornosti. Potenciál Eurojustu ako orgánu európskej spolupráce pre justičné záležitosti je omnoho väčší než úloha, ktorú má v návrhu rámcového rozhodnutia, kde nie je ani stanovená povinnosť informovať Eurojust pri riešení otázky trestného stíhania cezhraničných trestných činov v jednom členskom štáte.
<SPEAKER ID="095" NAME="Philip Claeys" AFFILIATION="NI">
(NL) Vážená pani predsedajúca, hlasoval som proti tejto správe, ale nie preto, že by som bol proti výmene informácií o trestnom konaní medzi vnútroštátnymi orgánmi. Je to dobrý nápad zistiť, či prebiehajú paralelné konania o tých istých veciach v iných členských štátoch.
<P>
Zásadne však nesúhlasím s federalistickým tónom viacerých pozmeňujúcich a doplňujúcich návrhov. Vezmite si napríklad pozmeňujúci a doplňujúci návrh 3, ktorý vyslovene popiera právomoc každého členského štátu rozhodnúť, ktoré orgány sú príslušné konať. Nie som proti Eurojustu, ale nesmie sa z neho stať "superinštitúcia".
<SPEAKER ID="097" NAME="Zigmantas Balčytis" AFFILIATION="S&amp;D">
Vážená pani predsedajúca, hlasoval som za toto uznesenie. Rád vidím, že ani Európa, ani tie najsilnejšie krajiny nepodceňujú vážnosť situácie, v ktorej sa nachádzame, a nehľadajú rovnaké riešenie pre všetkých. Krízu spôsobilo veľa komplexných, vzájomne súvisiacich faktorov a nebude jednoduché ju prekonať.
<P>
Globálna finančná kríza nám dala dobrú príležitosť prehodnotiť naše priority a opatrenia, hlavne čo sa týka dlhodobého riadenia trvalo udržateľnej hospodárskej obnovy. Máme záväzky voči našim občanom, ktorí očakávajú, že znovu naplno naštartujeme naše ekonomiky s cieľom zabezpečiť efektívne fungovanie úverových a kapitálových trhov a vyriešiť nezamestnanosť. Ďalej musíme podporovať tvorbu nových pracovných miest a chrániť našich občanov, hlavne tých najchudobnejších a najzraniteľnejších. Nebude to ľahké, ale som presvedčený, že ideme správnym smerom.
<SPEAKER ID="098" NAME="Daniel Hannan" AFFILIATION="ECR">
Vážená pani predsedajúca, navrhujeme veľmi vážne sa tým znovu zaoberať. Príčinou finančnej krízy boli prehnané zásahy štátu. V prvom rade v tom zmysle, že úrokové sadzby boli účelovo udržiavané príliš dlho na príliš nízkej úrovni. Bolo to skôr politické ako trhové rozhodnutie, ktorého spoluvinníkmi boli všetky centrálne banky. Takisto v tom zmysle, že len minulý rok zákonodarcovia naliehali na veriteľov, aby poskytovali viac lacných úverov.
<P>
Takže vedúci predstavitelia krajín skupiny G20 sa stretli a spýtali sa "Aké je riešenie? Viac štátnej regulácie." Predpokladám, že - ako raz poznamenal Mark Twain - keď máte k dispozícii iba kladivo, všetko vyzerá ako klinec. Lenže v skutočnosti každé opatrenie, ktoré prijali, bolo prinajlepšom bezvýznamné a prinajhoršom priamo zhoršilo našu situáciu: finančná pomoc, znárodňovanie, predstieranie tvrdého boja proti daňovým rajom (ktorými v skutočnosti myslia krajiny s výhodnejšími daňovými sadzami, než majú samy) a masívne rozšírenie štátnej súdnej právomoci pod zámienkou "výnimočnej situácie". A teraz chceme reformovať celý finančný systém. Uzavriem to slovami môjho zosnulého krajana pána Justica Aspreya: "Reforma? Nie je už aj tak dosť zle?"
<SPEAKER ID="099" NAME="Lena Ek" AFFILIATION="ALDE">
Vážená pani predsedajúca, mám dve poznámky k nedávnemu hlasovaniu na samite G20 v Pittsburghu. Je mi ľúto a myslím, že je žalostné, že v tomto uznesení a v dokumentoch zo samitu G20 je toho len tak málo o riešení klimatickej krízy. Je v nich aj zmienka o Tobinovej dani, ktorá by podľa mňa mohla byť novým spôsobom financovania rozvojovej pomoci a pomoci rozvojovým krajinám, pokiaľ ide o problémy súvisiace s klímou.
<P>
Dôvodom, prečo som nehlasovala za tieto pozmeňujúce a doplňujúce návrhy, je, že boli formulované veľmi staromódne, ako keby sme diskutovali o Tobinovej dani pred 20 rokmi. Cieľom modernej diskusie, či ide o nový zdroj financovania pre Organizáciu Spojených národov, je niečo iné, a dúfam, že sa k tomu budem môcť neskôr v tejto rokovacej sále vrátiť.
<SPEAKER ID="101" NAME="Zigmantas Balčytis" AFFILIATION="S&amp;D">
Vážená pani predsedajúca, podporil som toto uznesenie, lebo som presvedčený, že nastal čas pre všetkých zúčastnených, aby prevzali zodpovednosť a splnili svoje záväzky voči rozvojovým krajinám. Je pravda, že globálna finančná a hospodárska kríza tvrdo zasiahla aj tie najrozvinutejšie ekonomiky. Avšak nesmieme zabúdať, že ešte horšie zasiahla najchudobnejšie krajiny. Musíme pamätať na to, že rozvojové krajiny krízu nespôsobili, no práve ony teraz nesú ťažké bremeno.
<P>
Realizácia rozvojových cieľov tisícročia je vážne ohrozená. Veľmi vítam potvrdenie, že G20 prevezme kolektívnu zodpovednosť, a očakávam, že sa tieto sľuby premenia na skutočné činy.
<SPEAKER ID="102" NAME="Krisztina Morvai" AFFILIATION="NI">
Vážená pani predsedajúca, podporila som túto správu, pretože si myslím, že potrebujeme nový svetový vzor, podľa ktorého by sme sa posunuli od rozhodovania založeného len na peniazoch a zisku k rozhodovaniu na základe ľudských a spoločenských faktorov. Takisto by sme sa mali posunúť od logiky konkurencie k logike spravodlivosti.
<P>
Považujem túto správu aspoň za začiatok. Nehovorím, že vytvára tento nový vzor, ale aspoň ide týmto smerom, najmä v odseku 2, kde sa hovorí: "je presvedčený, že je naliehavo potrebné uskutočniť radikálnu politickú reformu, ktorá bude riešiť systémové príčiny potravinovej a finančnej krízy tým, že sa zavedú nové demokratické, transparentné právne úpravy medzinárodného obchodu a medzinárodného finančného systému".
<P>
Verím a dúfam, že to budeme brať veľmi vážne. Sú tu zásadné príčiny krízy a potrebujeme ich naozaj systematicky a radikálne preskúmať. Potrebujeme radikálne nový vzor.
<SPEAKER ID="103" NAME="Siiri Oviir" AFFILIATION="ALDE">
(ET) Vážený pán predsedajúci, hlasovala som za toto uznesenie. Globálna finančná a hospodárska kríza zasiahla všetky krajiny, ale zvlášť ničivý vplyv mala na tie najchudobnejšie. Kríza negatívne ovplyvnila všetky ich zdroje financovania a nedokážu si tak udržať svoju úroveň rozvoja bez medzinárodnej pomoci.
<P>
Kríza ohrozila ciele tisícročia stanovené do roku 2015, a preto podporujem plán použiť skôr, než bolo plánované, 8,8 miliardy EUR rozvojovej pomoci na podporu rozpočtu a urýchlené opatrenia na financovanie poľnohospodárstva, ako aj návrh prideliť 500 miliónov EUR na sociálne výdavky. Nepodporila som články v tomto uznesení, ktoré sa týkajú Tobinovej dane.
<SPEAKER ID="104" NAME="Izaskun Bilbao Barandica" AFFILIATION="ALDE">
(ES) Vážená pani predsedníčka, hlasovala som za toto uznesenie a tiež za pozmeňujúce a doplňujúce návrhy týkajúce sa zavedenia Tobinovej dane.
<P>
Dôvodom bola moja zásadovosť, pretože v roku 2002, keď som bola členkou baskického parlamentu, sa na jeho pôde prijalo uznesenie, že je nutné zabrániť medzinárodným kapitálovým tokom v súlade s ich sociálnymi a ekonomickými dôsledkami vo svete. V uznesení sa hovorilo, že musíme prijať kritériá a kontrolné mechanizmy, ktoré budú prispievať k ľudskému rozvoju a prekonávaniu nerovností medzi národmi a sociálnymi skupinami, ako aj k ekologickej rovnováhe. Bolo v ňom zdôraznené aj to, že máme povinnosť zaviesť mechanizmy na obmedzenie špekulatívnych finančných tokov.
<P>
Rovnako sme boli presvedčení, že máme povinnosť prispieť k vytvoreniu návrhov, ktoré by riešili demokratickú kontrolu a sociálne dôsledky medzinárodného pohybu kapitálu. Taktiež sme navrhli a schválili, že je potrebné urýchlene zaviesť takzvanú Tobinovu daň - daň z medzinárodných finančných transakcií vyhradenú na rozvojovú pomoc, ako aj zaviesť demokratické mechanizmy na reguláciu medzinárodného systému.
<P>
Niekoľko rokov po tom, čo baskický parlament prijal toto rozhodnutie, mám radosť, že Európsky parlament prijal uznesenie, ktoré ide rovnakým smerom.
<SPEAKER ID="105" NAME="Daniel Hannan" AFFILIATION="ECR">
Vážená pani predsedajúca, dovoľte, aby som vám zablahoželal, ako obratne, šikovne a citlivo vykonávate funkciu predsedajúcej.
<P>
Už päťdesiat rokov európska obchodná a poľnohospodárska politika spôsobuje chudobu v treťom svete, ktorej sa dalo predísť. Vylúčili sme plodiny z krajín, kde je vývoz poľnohospodárskych plodín často jediným zdrojom príjmov, a zároveň sme jatrili túto ranu a vyvážali naše vlastné prebytky na ich trhy, kde sme ich neefektívne predávali za dumpingové ceny. Potom sme skúšali upokojiť svoje svedomie rozsiahlou rozvojovou pomocou, ktorá však nezlepšila podmienky týchto krajín, ale naopak stieraním rozdielov medzi reprezentáciou a zdanením spomalila demokratický rozvoj vo veľkej časti sveta.
<P>
Toto je jedna z vecí, ktorú by sme mohli spraviť zajtra, aby sme dosiahli okamžitý, nenásilný a transformačný účinok v krajinách, o ktorých hovoríme: môžeme zrušiť spoločnú poľnohospodársku politiku. Najlepšie na tom je, že by nás to nestálo ani cent. Práve naopak, našim poľnohospodárom by sa lepšie darilo, o náš vidiek by sa lepšie starali, naše dane, ako aj ceny potravín by boli nižšie, čo by znížilo infláciu a všeobecne zlepšilo situáciu svetovej ekonomiky.
<P>
A v prípade, že ste si mysleli, že som na to zabudol, nestratil som odvahu a stále si myslím, že potrebujeme referendum o Lisabonskej zmluve: Pactio Olisipiensis censenda est.
<SPEAKER ID="106" NAME="Philip Claeys" AFFILIATION="NI">
(NL) Vážená pani predsedajúca, pokrytectvo a nedôslednosť tohto Parlamentu ma neprestáva udivovať. Na jednej strane toto uznesenie správne konštatuje, že je hanba, že najlepší a najtalentovanejší ľudia odchádzajú z rozvojových krajín a že tento únik mozgov je škodlivý pre ich hospodárstvo. Na druhej strane v rámci celého politického spektra Parlamentu majú podporu modrá karta EÚ a európske prijímacie strediská pre zákonnú migráciu v Afrike: práve tie veci, ktoré spôsobujú a zvyšujú tento únik mozgov. Koniec koncov skúsenosť dokázala, že okružní migranti ostávajú v Európe. Ešte je nespočetné množstvo ďalších dôvodov, pre ktoré som hlasoval proti tomuto uzneseniu, ako je požiadavka na čoraz viac rozvojovej pomoci zo strany EÚ. Ak má Európa zohrať vôbec nejakú úlohu v rozvojovej spolupráci, mala by to byť úloha koordinátora členských štátov, a nie úloha darcu.
<SPEAKER ID="107" NAME="Edward Scicluna" AFFILIATION="S&amp;D">
(MT) Veľa práce tohto Parlamentu a iných vlád v tejto oblasti pripomína "hasenie požiaru". Prevencia sa uskutočňuje, pokiaľ ide o zmenu klímy. Aj na zaostalosti však musíme pracovať formou prevencie. Veľa problémov prisťahovalectva, ktorým čelíme, nie je politických, ale hospodárskych, najmä v Stredozemí, a preto musíme poskytnúť pomoc, aby sme zabránili zhoršovaniu tohto problému.
<P>
- Písomné vysvetlenia hlasovania:
<SPEAKER ID="110" NAME="Elena Oana Antonescu  " LANGUAGE="RO">
Hlasovala som za žiadosť Talianska o pomoc v súvislosti s prístupom k Fondu solidarity Európskej únie na obnovu oblasti Abruzzo, kde v apríli 2009 došlo k nesmiernym škodám v dôsledku zemetrasenia, z humanitárnych dôvodov pre krajinu v núdzi. Vzhľadom na dôvod, prečo existuje tento nástroj na úrovni Európskej únie, ktorý slúži na pomoc v prípade prírodných katastrof a na vyjadrenie solidarity s oblasťami zasiahnutými katastrofou, by som chcela upriamiť pozornosť na potrebu rýchlejších postupov na sprístupnenie financií postihnutým členským štátom.
<SPEAKER ID="999" NAME="Louis Bontes, Barry Madlener a Laurence J.A.J. Stassen  " LANGUAGE="NL">
Holandská strana za slobodu (PVV) je za humanitárnu pomoc, ale poskytnutie tejto pomoci je na jednotlivých členských štátoch, nie na Európskej únii.
<SPEAKER ID="112" NAME="David Casa  " AFFILIATION="PPE">
písomne. - V apríli 2009 došlo k zemetraseniu v Taliansku, ktoré spôsobilo obrovské škody. Z tohto dôvodu Komisia navrhla mobilizáciu ESF pre Taliansko. Udalosti, ku ktorým došlo v Taliansku, boli skutočne tragické. Preto súhlasím s tým, že mobilizácia ESF pre Taliansko je oprávnená a hlasoval som za správu.
<SPEAKER ID="113" NAME="Edite Estrela  " LANGUAGE="PT">
Hlasovala som za správu pána spravodajcu Bögeho o mobilizácii Fondu solidarity Európskej únie pre Taliansko, pretože sa domnievam, že Európska únia musí reagovať čo najskôr na žiadosť krajiny o pomoc s cieľom zmierniť tragické dôsledky zemetrasenia, ktoré zasiahlo taliansku oblasť Abruzzo v apríli 2009, vyžiadalo si 300 ľudských životov a spôsobilo nesmierne vážne škody.
<SPEAKER ID="114" NAME="Diogo Feio  " LANGUAGE="PT">
Ako som spomenul už predtým, domnievam sa, že solidarita medzi členskými štátmi, a najmä európska podpora pre štáty, ktoré sa stali obeťami katastrof, predstavuje jasný signál toho, že Európska únia už nie je iba zónou voľného obchodu. Prijatím nástrojov zvláštnej pomoci, ako je Fond solidarity Európskej únie, dáva EÚ najavo, že je schopná zachovať jednotu v rozmanitosti v situáciách, ktoré sú mimoriadne náročné z ľudského aj z materiálneho hľadiska. Preto chcem uvítať a opäť vyjadriť svoju podporu pre mobilizáciu Fondu solidarity Európskej únie pri tejto príležitosti na pomoc obetiam zemetrasenia, ktoré zasiahlo taliansku oblasť Abruzzo v apríli 2009.
<P>
Chcel by som zopakovať svoje želanie, aby sa Fond solidarity Európskej únie nemusel používať príliš často - v tom zmysle, aby sa Európe vyhýbali závažné prírodné katastrofy -, ale aj svoje želanie, aby sa postupne zlepšila a pravidelne vyhodnocovala jeho štruktúra a dostupnosť s cieľom uspokojiť akékoľvek skutočné potreby v budúcnosti rýchlym spôsobom, nie byrokraticky.
<SPEAKER ID="115" NAME="João Ferreira  " AFFILIATION="GUE/NGL">
písomne. - (PT) Správa schvaľuje pomoc z Fondu solidarity Európskej únie pre Taliansko po aprílovom zemetrasení, ktoré si vyžiadalo 300 ľudských životov a spôsobilo veľmi vážne škody. Odhaduje sa, že celkové priame škody spôsobené zemetrasením presahujú sumu 10 miliónov EUR a táto katastrofa bola v súlade s kritériami fondu pre intervencie klasifikovaná ako "veľká prírodná katastrofa", a preto spadá pod hlavnú oblasť uplatnenia právneho základu.
<P>
Komisia preto navrhuje mobilizáciu Fondu solidarity Európskej únie v celkovej sume 493 771 159 EUR. Nezabudnime, že navrhovaná revízia nariadení, ktoré ustanovujú tento fond, ktorú predložila Komisia a ktorú zamietol Parlament v máji 2006, je stále v Rade.
<P>
Podľa nášho názoru je okrem iného dôležité zabezpečiť, aby boli regionálne katastrofy naďalej oprávnenými výdavkami, alebo dokonca zabezpečiť možnosť účinne reagovať na špecifickú povahu prírodných katastrof v oblasti Stredozemia a prispôsobiť tento Fond - z hľadiska času reakcie a oprávnených opatrení - špecifickým potrebám v prípade prírodných katastrof, ako sú napríklad sucho a požiare.
<SPEAKER ID="116" NAME="Marian-Jean Marinescu  " LANGUAGE="RO">
Dnes som hlasoval za správu pána spravodajcu Bögeho o mobilizácii Fondu solidarity Európskej únie pre Taliansko. Vítam skutočnosť, že táto správa bola na programe napriek všetkým ťažkostiam. Administratívny orgán Parlamentu musí v budúcnosti očakávať situácie, ako je tá dnešná. Hlasovanie o správach, ktoré majú závažné dôsledky pre európskych občanov, sa nemôže odložiť z technických dôvodov. Európska komisia musí prehodnotiť postupy na mobilizáciu Fondu solidarity s cieľom urýchliť poskytovanie dotácií. Je potrebné zriadiť systém zálohových platieb na základe okamžitého počiatočného posúdenia vzniknutých priamych strát. Konečná platba sa potom musí vykonať na základe konečného výpočtu priamych strát a na základe dôkazu o preventívnych opatreniach prijatých v dôsledku katastrofy.
<SPEAKER ID="117" NAME="David Martin  " AFFILIATION="S&amp;D">
písomne. - Hlasoval som za pozmeňujúci a doplňujúci návrh 7. Teší ma, že organizácia hlasovania prebehla tak rýchlo a dúfam, že dotácie potrebné v Taliansku budú k dispozícii čo najskôr s cieľom poskytnúť okamžitú a účinnú pomoc.
<SPEAKER ID="118" NAME="Barbara Matera  " AFFILIATION="PPE">
písomne. - (IT) Rada by som zablahoželala Parlamentu k tomu, že na moju žiadosť včera zastavil hlasovanie o mobilizácii Fondu solidarity Európskej únie kvôli zemetraseniu v oblasti Abruzzo, ku ktorému došlo v apríli a ktoré spôsobilo veľmi vážne straty na ľudských životoch a vážne materiálne straty. Skutočne nebol dôvod, dokonca ani len na dva týždne, odložiť hlasovanie, ktoré má taký výrazný vplyv na životy európskych občanov v núdzi.
<P>
Európska komisia vykonala predbežné vyšetrovanie okamžite a schválila Taliansku presne tú sumu, o ktorú požiadalo, a to 493 771 159 EUR. Možno to bola najvyššia suma poskytnutej dotácie v celej histórii tohto fondu. Týmto hlasovaním teda Parlament v plnej miere prejavil solidaritu a súdržnosť s postihnutými obyvateľmi. Mobilizácia tohto fondu zvyčajne trvá priemerne 18 mesiacov. Tentoraz sme dospeli ku konzultačnej fáze v Parlamente veľmi rýchlo vzhľadom na to, že k zemetraseniu došlo iba pred piatimi mesiacmi. Preto úprimne dúfam, že Komisia a Rada čo najviac skrátia dobu potrebnú pre zvyšnú časť postupu a zabezpečia, aby Taliansko malo dotácie k dispozícii do konca roka.
<SPEAKER ID="119" NAME="Daciana Octavia Sârbu  " AFFILIATION="S&amp;D">
písomne. - Dôsledky zemetrasenia v oblasti Abruzzo boli zničujúce a tragické; financovanie, ktoré sme dnes schválili, samozrejme, nemôže nahradiť strašnú stratu na životoch ani fyzické zničenie komunít, ktoré spôsobila táto prírodná katastrofa. Avšak dotácie z Fondu solidarity EÚ môžu skutočne pomôcť tejto oblasti pri jej dlhodobej obnove. Existencia a účinné fungovanie tohto fondu dokazujú solidaritu medzi členskými štátmi Európskej únie. Programy a mechanizmy na uskutočnenie praktických opatrení nás posilňujú ako úniu, aby sme si vedeli lepšie poradiť s krízami, či už ide o hospodársky úpadok, alebo o prírodné katastrofy. Mali by sme naďalej podporovať tieto praktické opatrenia s cieľom poskytnúť pomoc členským štátom v časoch skutočnej núdze. Politika nám umožňuje ovplyvniť a riadiť udalosti, ale v prípade udalostí - ako sú prírodné katastrofy -, ktoré sú nad rámec politiky, môžeme zlepšiť tieto dôležité mechanizmy, ktoré nám pomôžu vyrovnať sa s krízami.
<SPEAKER ID="998" NAME="Rafał Kazimierz Trzaskowski  " LANGUAGE="PL">
V tejto tragickej situácii, keď ľudia stratili svojich blízkych a v mnohých prípadoch všetok svoj majetok a z krásneho starovekého mesta sa stala ruina, je podpora pre tento návrh prejav obyčajnej slušnosti. Fond solidarity EÚ je príkladom účinných spoločných opatrení EÚ v prípade, že jedného z jej členov postihla takáto tragédia. Fond solidarity EÚ umožňuje poskytnúť rýchlu pomoc pri mimoriadnych udalostiach a je bezpochyby pozitívnym signálom pre občanov EÚ.
<SPEAKER ID="997" NAME="Derek Vaughan  " AFFILIATION="S&amp;D">
písomne. - Vítam pozitívny výsledok hlasovania o uvoľnení dotácie pre obete zemetrasenia v oblasti Abruzzo. Naša reakcia na prírodné katastrofy, ako bola tá v Taliansku, musí ísť nad rámec politiky. Opatrenia na pomoc obetiam tejto katastrofy pri obnove ich životov, domovov a budúcnosti sú určite niečím, s čím budú súhlasiť všetci poslanci tohto Parlamentu, ktorí v sebe majú aspoň štipku ľudskosti.
<P>
Vďaka Fondu solidarity EÚ môžeme konať ako spoločenstvo a zmierniť núdzu a utrpenie. Od svojho založenia sa fond použil na pomoc ľuďom vo viac ako polovici členských štátov EÚ pri viac ako 20 katastrofách, ktoré siahajú od povodní po lesné požiare, suchá a výbuchy sopky. Zároveň konštatujem, že obyvatelia Walesu patrili k tým, ktorí čerpali dotácie po veľkých záplavách v roku 2007.
<P>
Avšak treba sa pozrieť na príjmy fondu a existuje silný opodstatnený dôvod na podporu toho, aby fond mohol mať vlastné zdroje a aby ostatné projekty neboli ovplyvnené mobilizáciou fondu.
<P>
Dúfam, že tieto peniaze sa určitým spôsobom budú dať použiť na rekonštrukciu nielen budov, ale aj komunít, ktoré boli zničené.
<SPEAKER ID="121" NAME="Elena Oana Antonescu  " LANGUAGE="RO">
Zlepšenie súdnej spolupráce v trestnom konaní medzi orgánmi, ktoré majú súbežné kompetencie, je mimoriadne dôležité opatrenie. Ak konanie, ktoré viedlo k spáchaniu trestného činu, patrí do príslušnosti dvoch alebo viacerých členských štátov, trestné konanie sa musí viesť v najvhodnejšej príslušnosti, čo je nevyhnutné pre vytvorenie spoločného a jednotného rámca pre výber tejto príslušnosti objektívnym a transparentným spôsobom. Neúspešné uplatnenie zásady ne bis in idem, ktorá hrá dôležitú úlohu v dohovore, ktorým sa realizuje Schengenská dohoda, znamená porušenie základných práv a je v rozpore s cieľom EÚ vytvoriť spoločný priestor slobody, bezpečnosti a spravodlivosti. Správa, za ktorú som hlasovala, podporuje záruku rešpektovať túto zásadu v rámci celkového európskeho súdneho priestoru, a nielen ako súčasť vnútroštátnych konaní. Preto vítam prijatie tejto správy počas včerajšieho zasadnutia.
<SPEAKER ID="996" NAME="Vilija Blinkevičiūt " LANGUAGE="LT">
Hlasovala som za túto správu, keďže otázky konfliktov právomocí sa musia riešiť čo najúčinnejšie snahou o konsezus. Malo by nás tešiť, že zásada ne bis in idem je zabezpečená v oblasti súdov jednotlivých štátov. Poľutovaniahodné je to, že správa neustanovuje spôsoby riešenia kompetenčných sporov a neurčuje, ktorý štát by mal uplatňovať právomoc. Ani úloha Eurojustu nie je jasne definovaná. Táto správa však podnecuje snahu o ďalšie dôležité rozhodnutia v oblasti slobody občanov, spravodlivosti a vnútorných vecí.
<SPEAKER ID="122" NAME="David Casa  " AFFILIATION="PPE">
písomne. - V čoraz viac globalizovanom svete a v situácii, keď existuje 27 členských štátov EÚ, je možnosť, že dôjde k určitým konfliktom právomocí, veľká a mohla by spôsobiť ťažkosti. Preto som hlasoval za správu.
<SPEAKER ID="123" NAME="Carlos Coelho  " LANGUAGE="PT">
Domnievam sa, že je nevyhnutné zefektívniť trestné konania, pričom treba zabezpečiť správny výkon spravodlivosti. Toto rámcové rozhodnutie prispeje k prevencii a riešeniu konfliktov právomocí, zabezpečí to, že konania sa budú viesť pred najvhodnejším súdom a že výber trestnej právomoci bude transparentnejší a objektívnejší v situáciách, v ktorých udalosti patria do príslušnosti viac ako jedného členského štátu.
<P>
Dúfam, že týmto spôsobom bude možné predísť súbežným a zbytočným trestným konaniam bez zbytočnej byrokracie pri riešení prípadov, v ktorých sú rýchlo dostupné vhodnejšie možnosti. Napríklad v prípadoch, pre ktoré už členské štáty zaviedli pružnejšie nástroje alebo dohody, tieto musia mať prednosť. V skutočnosti môže existencia situácií, v ktorých tí istí ľudia podliehajú súbežným trestným konaniam v súvislosti s tými istými udalosťami a v rôznych členských štátoch, viesť k porušeniu zásady ne bis in idem, ktorá sa musí účinne uplatňovať v rámci celého európskeho súdneho priestoru. Podporujem aj väčšiu zaangažovanosť Eurojustu od samotného začiatku procesu.
<SPEAKER ID="124" NAME="Göran Färm, Anna Hedh, Olle Ludvigsson a Marita Ulvskog  " LANGUAGE="SV">
My švédski sociálni demokrati sme sa rozhodli zdržať hlasovania, keďže sa domnievame, že o tom, ktoré orgány sa majú považovať za príslušné v konzultačných postupoch, by mali rozhodovať samotné členské štáty. Domnievame sa aj, že zaangažovanosť Eurojustu by mala byť doplnková a sekundárna vo vzťahu k členským štátom a že mandát agentúry by sa žiadnym spôsobom nemal rozšíriť týmto rozhodnutím.
<P>
Veľa bodov v správe Parlamentu však zlepšuje návrh na rámcové rozhodnutie. Je dôležité, nie iba pre vnútroštátne orgány, ale aj konkrétnejšie pre tých, ktorí sú podozriví alebo obvinení z trestného činu, aby boli zavedené jasné termíny, procesné záruky a iné ochranné mechanizmy.
<SPEAKER ID="125" NAME="Diogo Feio  " LANGUAGE="PT">
Koordinovaný postup členských štátov pri prevencii a riešení konfliktov pri výkone právomocí v trestných veciach je nevyhnutný pre efektívnejšiu spravodlivosť pri vedení konaní tohto druhu. Preto je žiaduce sústrediť trestné konania, ktoré patria do viacerých právomocí, v jednom členskom štáte v súlade s objektívnymi kritériami a na účely potrebnej transparentnosti, nie iba preto, aby sa zabránilo strate času a zdrojov, ale aj kvôli súvisiacim nákladom a pretože je nevyhnutné zlepšiť dôslednosť a účinnosť konaní.
<P>
Priamy kontakt - ktorý je tiež čo najjednoduchší - medzi príslušnými vnútroštátnymi orgánmi je preto nevyhnutný na určenie príslušnosti a tomu zodpovedajúce prevzatie konaní. V tejto súvislosti je dôležité pamätať na práva obvinených počas trestných konaní, keďže jedným z hlavných cieľov Európskej únie je ponúknuť svojim občanom priestor slobody, bezpečnosti a spravodlivosti bez vnútorných hraníc.
<SPEAKER ID="126" NAME="João Ferreira  " AFFILIATION="GUE/NGL">
písomne. - (PT) Hlasovali sme proti tejto správe, pretože zamýšľa posilniť úlohu Eurojustu. Z právneho hľadiska návrh rámcového rozhodnutia Rady lepšie zabezpečuje spravodlivosť vykonaných rozhodnutí, pretože predovšetkým jasne zaručí zásadu ne bis in idem: osoba nesmie byť dvakrát súdená za to isté trestné konanie. Napriek tomu, že spravodajca rozpoznal túto skutočnosť, uvedené pozmeňujúce a doplňujúce návrhy posilňujú úlohu Eurojustu v oblastiach, ktoré sú výlučnou právomocou členských štátov. Týmto spôsobom a prostredníctvom predpokladaného zasahovania do konaní sa Eurojust ustanovuje ako orgán vyšší ako členské štáty, pretože im sa odoberie možnosť dohodnúť sa na tom, kto má právomoc v súvislosti s konaniami.
<P>
Nemyslíme si, že toto je akceptovateľné ako zdôvodnenie, že toto všetko je "strata času a zdrojov". Prevzatie právomocí členských štátov v oblasti spravodlivosti a v iných oblastiach Európskou úniou oslabí ich suverenitu a dokázateľne neslúži záujmom verejnosti pri obrane práv, slobôd a záruk. Podľa nášho názoru je toto ďalším príkladom presne toho.
<SPEAKER ID="127" NAME="Bruno Gollnisch  " LANGUAGE="FR">
Zásada ne bis in idem - jedna osoba sa nemôže dvakrát súdiť za ten istý zločin - je základným právnym princípom demokracie. Ja sám som obeťou porušenia tejto zásady vo Francúzsku, keďže som stále stíhaný na základe nariadenia vlády vo veci, v ktorej ma však kasačný súd uznal absolútne nevinným.
<P>
Vďačím za to predovšetkým zneužitiu právomoci pani Wallisovou, spravodajkyňou o mojej imunite, ktorá ma pomocou všetkých možných trikov zbavila ochrany, na ktorú by som mal nárok, keby sa dodržiavali zásady spravodlivosti, morálky a judikatúry tohto Parlamentu.
<P>
Avšak cieľom správy pani spravodajkyne Weberovej nie je zabrániť týmto prípadom ne bis in idem. Na to je určený európsky dohovor z roku 2000, ktorý zjavne slúži k spokojnosti vykonávateľov a je v súlade so zásadami právneho štátu.
<P>
Nie, hlavným cieľom správy pani spravodajkyne Weberovej je poskytnúť Eurojustu, ktorý by mnohí radi zmenili na európsku prokuratúru, právo riadiť a rozhodovať o vnútroštátnych právomociach. Z tohto dôvodu sme hlasovali proti správe.
<SPEAKER ID="128" NAME="Ian Hudghton  " AFFILIATION="Verts/ALE">
písomne. - Hlasoval som za správu pani Weberovej o predchádzaní kolíziám pri výkone právomoci v trestných veciach a ich urovnávaní. Závažná trestná činnosť má stále rozsiahlejší cezhraničný charakter a EÚ zohráva v boji proti tejto činnosti dôležitú úlohu. Jasnejšie postupy pri výmene informácií v trestných veciach posilnia spoluprácu medzi členskými štátmi a zlepšia možnosti jednotlivých štátov v boji proti trestným činom. Ľudské práva musíme vždy rešpektovať a správa pani Weberovej podľa môjho názoru vylepšuje navrhované rámcové rozhodnutie.
<SPEAKER ID="129" NAME="Eva-Britt Svensson  " AFFILIATION="GUE/NGL">
písomne. - Ja som sa rozhodla zdržať sa konečného hlasovania. Napriek tomu, že v blokovom hlasovaní sú dobré pozmeňujúce a doplňujúce návrhy týkajúce sa ľudských práv (napríklad pozmeňujúce a doplňujúce návrhy 6 a 15), sú v ňom aj pozmeňujúce a doplňujúce návrhy, ktoré presúvajú kompetencie členského štátu na orgán Eurojust (napríklad pozmeňujúce a doplňujúce návrhy 3, 9, 16, 17 a 18). Myslím si, že tieto kompetencie by mali zostať členským štátom.
<SPEAKER ID="131" NAME="Diogo Feio  " LANGUAGE="PT">
Vytvorenie osobitného výboru pre finančnú, hospodársku a sociálnu krízu bude zrejme pre budúcnosť EÚ nevyhnutné. Skúsenosti jeho členov sú pre realizáciu úloh a návrhov, ktoré tento osobitný výbor predloží, veľmi dôležité. Som presvedčený, že členmi výboru sú poslanci tohto Parlamentu, ktorí sú uznávaní a majú bohaté skúsenosti v rôznych oblastiach postihnutých súčasnou krízou. Preto sa aj budú môcť zapájať do diskusií a predkladať príslušné opatrenia na nápravu nedostatkov finančného systému, ktoré viedli k vzniku súčasnej situácie, a v budúcnosti sa môžu výrazne podieľať na príprave možného schválenia primerane odôvodnených a kvalitnejších právnych predpisov.
<P>
Myslím si tiež, že bude potrebné, aby tento výbor fungoval dlhšie ako predpokladaných 12 mesiacov, a jeho zloženie by sa malo prehodnotiť v snahe umožniť monitorovanie a hodnotenie opatrení, ktoré budú prijaté v súvislosti so súčasnou krízou.
<SPEAKER ID="133" NAME="Regina Bastos  " LANGUAGE="PT">
Som spokojná s dohodami, ktoré sa dosiahli na samite G20 v Pittsburghu. Som presvedčená, že tieto dohody predstavujú krok správnym smerom. Neodkladnou prioritou musí byť zabezpečenie intenzívneho a trvalo udržateľného rastu reálneho hospodárstva a istoty, že úverové a kapitálové trhy budú spoľahlivo fungovať. Ďalej musíme podporovať a presadzovať zamestnanosť a chrániť ľudí pred negatívnymi vplyvmi krízy, pričom najväčšiu pozornosť je potrebné venovať najchudobnejším a najzraniteľnejším.
<P>
Prudký nárast verejného dlhu a rozpočtových deficitov je alarmujúci. V snahe nezadlžovať budúce generácie je potrebné posilniť význam vybudovania systému dlhodobo udržateľných verejných financií. Nedostatočné hodnotenie závažných nedostatkov pri riadení a dohľade, ktoré spôsobili krízu, je i napriek tomu poľutovaniahodné. Prioritou je pochopiť, čo sa na tejto úrovni stalo, a tým sa vyhnúť opakovaniu chýb z minulosti.
<SPEAKER ID="995" NAME="Dominique Baudis  " AFFILIATION="PPE">
písomne. - (FR) Svet čelí rozporu, ktorý bude ťažké vyriešiť. Na jednej strane si hospodárska kríza a jej sociálne dôsledky vyžadujú prijatie naliehavých opatrení s cieľom obnoviť rast vytvárania pracovných miest. To bolo cieľom programu stretnutia krajín G20 v Pittsburghu. Na druhej strane - a to je úlohou konferencie v Kodani - je rovnako naliehavé bojovať proti zmene klímy formou zníženia spotreby energie. Inými slovami, stroj musíme znovu naštartovať a musíme zabezpečiť, aby tento stroj menej znečisťoval životné prostredie. Navyše, tieto dva problémy nemôžeme riešiť postupne, obidva sú rovnako naliehavé. Obnova hospodárskej činnosti a obmedzenie dôsledkov hospodárskej činnosti sú nevyhnutnosťou. Na nedávnom stretnutí G20 a na nadchádzajúcej konferencii o zmene klímy musí Európska únia vydláždiť úzky chodník medzi dvomi rovnako závažnými hrozbami. V súlade s Lisabonskou zmluvou schválenou 27 krajinami Únie musíme čo najskôr vytvoriť európske inštitúcie. Český prezident pán Klaus hrá o čas a odďaľovaním schválenia zmluvy nesie veľkú zodpovednosť voči 500 miliónom občanov Únie.
<SPEAKER ID="994" NAME="Vilija Blinkevičiūt " LANGUAGE="LT">
Európska únia potrebuje prísnejší dohľad nad finančným trhom, za ktorý by mala byť zodpovedná jedna inštitúcia (G20). Je dôležité zabezpečiť dlhodobú fiškálnu stabilitu s cieľom dosiahnuť, aby budúce generácie nemuseli niesť príliš ťažké bremeno, vytvoriť viac pracovných príležitostí a chrániť ľudí pred dôsledkami krízy. Mimoriadne dôležitou prioritou musí byť vytváranie pracovných miest, zabezpečenie rastu veľkého a stabilného sektoru reálneho hospodárstva, dôsledná ochrana kapitálových trhov a úverových činností, zachovanie a stimulácia zamestnanosti, ako aj ochrana ľudí pred negatívnymi dôsledkami krízy, pričom osobitnú pozornosť je potrebné venovať najchudobnejším a tým, ktorí sú najviac postihnutí krízou. Dnes musíme zintenzívniť sociálny dialóg na všetkých úrovniach a snažiť sa zabrániť znižovaniu miezd a zabezpečiť, aby sa mzdy zvyšovali úmerne s rastom produktivity. Za najdôležitejší cieľ musíme považovať vytváranie nových pracovných príležitostí.
<SPEAKER ID="134" NAME="Pascal Canfin  " AFFILIATION="Verts/ALE">
písomne. - Skupina Verts/ALE hlasovala za prijatie uznesenia o G20 z niekoľkých dôvodov - uznesenie sa odvoláva na potrebu vypracovať nové ukazovatele, ktoré prekročia HDP. Európsky parlament tým dáva jasný signál, že "hospodárska obnova" nesmie vychádzať z princípu "zabehnutých koľají", čo je v súlade s našou požiadavkou vypracovať "nový ekologický dohovor". Nariadenie ďalej presadzuje potrebu bojovať s globálnou nerovnováhou, najmä nerovnováhou v oblasti výmenného kurzu a nestabilitou cien komodít v multilaterálnom rámci. Okrem toho nariadenie vysiela pozitívny signál smerom k zavedeniu dane z finančných transakcií, s čím sme sa doposiaľ nestretli. Napokon, v súvislosti s finančnou krízou Európsky parlament prijal jasné stanovisko vo vzťahu k medzinárodnej koordinácii, ktorá by mala zabrániť regulačnej arbitráži. Nariadenie tiež zdôrazňuje, že skvalitnenie obozretných pravidiel v rámci G20 pozostáva z prístupu "minimálnej harmonizácie", ktorá nesmie brániť EÚ uplatniť vyššie normy - pokiaľ ide o dohľad nad finančnými sektormi, Európsky parlament dosiahol výrazný pokrok smerom k lepšiemu a centralizovanejšiemu prístupu k dohľadu nad finančným trhom a konečným cieľom je zriadenie jedného úradu pre dohľad nad finančným trhom.
<SPEAKER ID="135" NAME="Maria da Graça Carvalho  " LANGUAGE="PT">
Krajiny G20 sa zaviazali dosiahnuť na samite v Kodani dohodu a je dôležité, aby pri rokovaniach súvisiacich s dosiahnutím radikálnej a korektnej dohody EÚ naďalej zohrávala vedúcu úlohu. Dohoda v Kodani by mohla byť hnacím motorom hospodárskeho rastu, podporiť ekologicky čisté technológie a zabezpečiť vytvorenie nových pracovných príležitostí v priemyselných a rozvojových krajinách.
<P>
Existencia dohody o financovaní a technickej podpore ekologickej, obnoviteľnej energie a energetickej účinnosti v rozvojových krajinách je pre dosiahnutie rozsiahlej kodanskej dohody nevyhnutná. Je dôležité stanoviť konkrétny model v snahe čo najviac zvýšiť šance na uzavretie kodanskej dohody. Medzinárodná dohoda musí zabezpečiť celkové zníženie emisií skleníkových plynov v zmysle odporúčaní štvrtej hodnotiacej správy Medzivládneho panela pre zmenu klímy (25 - 40 % do roku 2020 v porovnaní s rokom 1990) a musí zabezpečiť dlhodobé zníženie v EÚ a ďalších priemyselných krajinách do roku 2050 minimálne o 80 % v porovnaní s rokom 1990.
<SPEAKER ID="136" NAME="David Casa  " AFFILIATION="PPE">
písomne. - Samit krajín G20, ktorý sa konal 24. a 25. septembra v Pittsburghu, bol úspešný v rôznych oblastiach, napríklad v súvislosti s diskusiou o potrebe riešiť hlavné príčiny finančnej krízy v snahe zabezpečiť, aby sa podobné prípady už v budúcnosti neopakovali. S tým súhlasím, a preto som hlasoval za schválenie uznesenia.
<SPEAKER ID="993" NAME="Christofer Fjellner, Gunnar Hökmark, Anna Ibrisagic a Alf Svensson  " AFFILIATION="PPE">
písomne. - (SV) Dnes sme hlasovali za uznesenie o samite G20. Rozhodli sme sa však hlasovať proti zavedeniu dane z finančných transakcií, pretože by to bránilo tvorbe kapitálu v chudobných krajinách, ich rozvoju a rastu, ktorý za posledných 30 rokov pomohol ľuďom a krajinám vymaniť sa z osídiel chudoby. Rovnako sme proti vytvoreniu anticyklického fondu pre pracovné miesta na medzinárodnej úrovni, keďže existuje riziko, že si tento fond zachová nemodernú a zastaranú štruktúru, čo zabráni rastu a rozvoju nových pracovných príležitostí. To by si vyžadovalo zavedenie medzinárodného daňového a distribučného systému bez demokratickej kontroly a s jasným rizikom vzniku všetkých typov korupcie. Pre ľudí postihnutých krízou je dôležité, aby mohli prijímať podporu a pomoc, ale toto sa najlepšie rieši na národnej úrovni, nie prostredníctvom byrokratického medzinárodného systému.
<SPEAKER ID="137" NAME="Marielle De Sarnez  " LANGUAGE="FR">
Delegácia zvolených predstaviteľov Mouvement Démocrate (Skupiny Aliancie liberálov a demokratov za Európu - Francúzsko) víta prijatie uznesenia o záveroch samitu G20. Týmto hlasovaním Európsky parlament potvrdzuje, že si EÚ musí vybudovať systém dohľadu nad finančným trhom a vytvoriť jednotný finančný úrad. Ďalej potrebujeme zabezpečiť dlhodobú fiškálnu stabilitu v snahe vyhnúť sa škodám, ktoré by sme spôsobili budúcim generáciám. Neodkladnou prioritou musí byť vytváranie pracovných miest a ochrana občanov pred dôsledkami krízy. Hlasovali sme za pozmeňujúce a doplňujúce návrhy 5, 8, 11, 12 a 13 a mrzí nás, že Európsky parlament nešiel ďalej v oblasti účtovnej transparentnosti, v boji proti daňovým rajom a vo vzťahu k záväzkom v oblasti ochrany životného prostredia ("nový ekologický dohovor"). Chceli by sme znovu zdôrazniť náš záväzok zdaňovať finančné transakcie vychádzajúc z modelu Tobinovej dane. V tejto súvislosti vyzývame Európsky parlament, aby začal rozhovory o zavedení tohto typu dane.
<SPEAKER ID="138" NAME="Frank Engel  " LANGUAGE="FR">
Napriek tomu, že s hlavnými usmerneniami uznesenia Európskeho parlamentu o samite G20 v Pittsburghu súhlasíme - a preto sme ho podporili -, luxemburská delegácia Poslaneckého klubu Európskej ľudovej strany (kresťanských demokratov) by chcela vyjadriť isté pripomienky k niektorým bodom tohto uznesenia, ktoré považuje za neuspokojivé.
<P>
Po prvé, v záveroch samitu v Pittsburghu sa spomína, že je potrebné, aby sa prijímatelia pomoci poskytovanej vo forme záchranných opatrení podieľali aj na nákladoch, ktoré vznikajú v súvislosti s týmito opatreniami. To nie je to isté ako zavedenie dane z finančných transakcií, ako sa navrhuje v uznesení Parlamentu. Po druhé, navrhli sme vytvoriť systém finančného dohľadu, ktorý v budúcnosti spojí vnútroštátne orgány dozoru s tromi európskymi orgánmi, ktoré sa v súčasnosti budujú ako súčasť európskeho legislatívneho postupu.
<P>
Napokon, je dôležité vyhnúť sa často používanému výrazu "daňové raje" prevzatému z terminológie krajín G20. Jurisdikcie, ktoré v žiadnom prípade nie sú daňovými rajmi, sa dostali na "sivý" zoznam náhodne, kým skutočným daňovým rajom sa darí i naďalej unikať pred všetkými formami tlaku zo strany G20 a OECD. Nazývať krajiny s miernym daňovým zaťažením daňovými rajmi nám nepomôže ukončiť krízu, ktorej pôvod je niekde inde.
<SPEAKER ID="139" NAME="Edite Estrela  " LANGUAGE="PT">
Hlasovala som za uznesenie Európskeho parlamentu o samite G20 v Pittsburghu, ktorý sa konal v dňoch 24. a 25. septembra, pretože som presvedčená, že súčasné hospodárske problémy musíme využiť ako príležitosť podporiť ciele lisabonskej stratégie a znovu potvrdiť záväzok v súvislosti s bojom proti nezamestnanosti a zmenou klímy a zároveň vypracovať európsku stratégiu, ktorej výsledkom bude dlhodobo udržateľná hospodárska obnova. Je však poľutovaniahodné, že návrh dane z finančných transakcií, ktorý vychádza z Tobinovho princípu, nebol prijatý, pretože tým by sme umožnili obmedziť nadmerné špekulácie a z dlhodobého hľadiska by sme podporili finančnú stabilitu a investície.
<SPEAKER ID="140" NAME="Diogo Feio  " LANGUAGE="PT">
Vzhľadom na pozadie globálnej hospodárskej krízy a jej vážne sociálne dôsledky majú rozhodnutia prijaté krajinami G20 veľký význam. Za pomoci koordinovaného úsilia členov G20 budeme môcť vybudovať finančný systém, ktorý v budúcnosti prispeje k stabilnejšiemu a udržateľnejšiemu hospodárskemu rozvoju, čím zabránime vzniku krízy, akej čelíme v súčasnosti.
<P>
My v Európskej únii nemôžeme pri prijímaní pravidiel, ktoré neplatia pre ďalšie krajiny, konať svojvoľne. To by európske hospodárstvo v súčasnom globalizovanom svete znevýhodňovalo.
<SPEAKER ID="141" NAME="José Manuel Fernandes  " LANGUAGE="PT">
Som spokojný s dohodami, ktoré sa na samite G20 v Pittsburghu podarilo dosiahnuť. V dôsledku globalizácie kapitálu si opatrenia na boj a prevenciu vzniku ďalšej krízy vyžadujú maximálnu možnú medzinárodnú spoluprácu. Teší ma, že sa prijali dohody, ktoré prispejú k hospodárskemu rastu, podpore zamestnanosti a regulácii trhov, a dúfam, že tieto ciele sa podarí naplniť v mnohých oblastiach. Pokiaľ ide o daň z finančných transakcií s cieľom udržať pod kontrolou nadmerné špekulácie a posilniť dlhodobé investície, táto daň má význam iba vtedy, ak bude prijatá v celosvetovom meradle.
<SPEAKER ID="142" NAME="João Ferreira  " AFFILIATION="GUE/NGL">
písomne. - (PT) Uznesenie, ktoré dnes schvaľujeme, je v súlade s pozíciami prijatými rôznymi orgánmi Európskej únie vrátane Európskeho parlamentu ako pokus zakryť skutočné príčiny hospodárskej a sociálnej krízy a jeho manipuláciou urýchliť a posilniť pokračovanie a rozvoj politík, ktoré ju spôsobili. Pokiaľ ide o daňové raje, uznesenie okrem iného iba konštatuje, že daňové raje "oslabili finančnú reguláciu", a zároveň iba odporúča, že by bolo potrebné "zlepšiť daňovú transparentnosť a výmenu informácií".
<P>
Je treba, a to sa v nariadení nespomína, zmeniť neoliberálne politiky liberalizácie a privatizácie služieb a zabrániť porušovaniu práv zamestnancov a likvidácii výrobnej infraštruktúry. Tieto politiky sú zodpovedné za zhoršujúce sa životné podmienky, dlhy, zvyšujúcu sa nezamestnanosť, neistotu zamestnania a chudobu. Je nevyhnutné oceniť prácu a zamestnancov, chrániť výrobné sektory a verejné služby, účinne podriadiť hospodársku silu politickej moci, bojovať proti korupcii a potláčať hospodársku kriminalitu, ako aj skoncovať s daňovými rajmi.
<SPEAKER ID="143" NAME="Robert Goebbels  " LANGUAGE="FR">
Hlasoval som proti všetkým pozmeňujúcim a doplňujúcim návrhom predloženým Skupinou zelených/Európskou slobodnou alianciou o uznesení v súvislosti so samitom G20 na protest proti taktike tejto strany, ktorá vždy opätovne otvára rozpravy všeobecne demagogickými pozmeňujúcimi a doplňujúcimi návrhmi. Zelení rokovali o spoločnom návrhu uznesenia a v mnohých pozmeňujúcich a doplňujúcich návrhoch boli ich požiadavky splnené. Spoločné uznesenie však nepodpísali, aby mohli počas plenárnej schôdze robiť scény.
<SPEAKER ID="144" NAME="Bruno Gollnisch  " LANGUAGE="FR">
My sme hlasovali proti uzneseniu o samite G20 z jedného závažného dôvodu: uznesenie vôbec nerieši otázku globálneho finančného systému, ktorý je príčinou vzniku krízy. Dokonca sa v ňom uvádza, že potrebujeme ešte viac globalizácie a liberalizácie s takzvanou ochranou vo forme multilaterálnych inštitúcií a orgánov, ktoré majú vykonávať globálne riadenie.
<P>
Jednako len v prípade, že odmietneme zmeniť systém, tých pár prospešných a nevyhnutných navrhovaných opatrení zaručene zlyhá. Ak sa budeme snažiť za každú cenu zachovať súčasný systém a trhy, ktoré sa stále viac vzďaľujú reálnemu hospodárstvu, otvoríme cestu ďalšej kríze a niet pochýb, že deklarovaný cieľ vytvárať pracovné miesta sa nám nepodarí splniť.
<P>
Hospodárstvo samo osebe nie je cieľom: je len jedným z prostriedkov dosiahnutia politických cieľov, pokroku v rámci spoločnosti a rozvoja ľudstva. Pokiaľ sa prispôsobíte jeho údajným požiadavkám a podriadite sa takzvaným nemenným pravidlám trhu, žiadne problémy nevyriešite.
<SPEAKER ID="145" NAME="Sylvie Goulard  " AFFILIATION="ALDE">
písomne. - (FR) V mene Skupiny Aliancie liberálov a demokratov za Európu by som rada vysvetlila, prečo sme sa zdržali hlasovania o pozmeňujúcom a doplňujúcom návrhu Skupiny zelených/Európskej slobodnej aliancie o dani vychádzajúcej z Tobinovho modelu. Naša skupina sa rozhodla vytvoriť pracovnú skupinu v snahe vyjasniť cieľ a praktické detaily tohto typu dane. Politické skupiny tak získajú úplné informácie o skutočnostiach a budú sa môcť dohodnúť na spoločnom prístupe k tejto problematike, ktorý bude každý chápať rovnako a ktorý budú môcť hájiť aj príslušné medzinárodné orgány.
<SPEAKER ID="146" NAME="Ian Hudghton  " AFFILIATION="Verts/ALE">
písomne. - Ja som hlasoval za uznesenie o samite G20 v Pittsburghu. Súčasná hospodárska kríza má, pokiaľ ide o príčiny i dôsledky, skutočne globálny charakter, preto ak chceme nájsť riešenia, je nevyhnutné prijať koordinované medzinárodné opatrenia. Do hľadania týchto riešení sa musia zapojiť všetky národné vlády. Spoločne prijaté kroky na úrovni EÚ zabezpečia, aby sa Európa stala vedúcou silou pri uskutočňovaní globálnej obnovy. Škótska vláda presadzuje program zameraný na podporu pracovných miest a komunít, zlepšenie vzdelávania a získavania zručností a na investície do inovácií a priemyselných odvetví budúcnosti. Spolu s ďalšími krajinami Európy budeme schopní prekonať problémy, ktorým v súčasnosti čelíme.
<SPEAKER ID="147" NAME="Arlene McCarthy  " AFFILIATION="S&amp;D">
písomne. - Spolu s kolegami labouristami plne podporujeme záväzok krajín G20 zaviesť daň z finančných transakcií. Vzhľadom na výdavky vynaložené daňovými poplatníkmi v čase krízy je dôležité zabezpečiť, aby sa finančný sektor v plnej miere a spravodlivo podieľal na zlepšovaní situácie v oblasti verejných financií. Jedným z navrhovaných modelov zdaňovania finančných transakcií je Tobinova daň. Pozmeňujúci a doplňujúci návrh 8 sme nepodporili z toho dôvodu, že skôr ako schválime daň podľa Tobinovho modelu, musíme posúdiť všetky možnosti. Pozmeňujúci a doplňujúci návrh okrem toho navrhuje jednotnú európsku formu tejto dane. Priemysel finančných služieb je globálnym odvetvím priemyslu a naše úsilie sa musí zameriavať na zabezpečenie dane z transakcií, ktorá bude účinná a bude fungovať v celosvetovom meradle.
<SPEAKER ID="148" NAME="David Martin  " AFFILIATION="S&amp;D">
písomne. - Ja som sa zdržal hlasovania o pozmeňujúcom a doplňujúcom návrhu 8 o dani z finančných transakcií. Tento typ dane podporujem, ale som presvedčený, že ak má byť účinná, musí sa realizovať na globálnej, nie na európskej úrovni.
<SPEAKER ID="149" NAME="Franz Obermayr  " LANGUAGE="DE">
Spoločný návrh uznesenie o samite G20 v Pittsburghu prináša mnohé pozitívne prvky. Napríklad jasne vyzdvihuje problémy v oblasti stimulačných opatrení fiškálnej politiky, ktoré boli prijaté vo väčšine štátov. V nasledujúcich rokoch musí zohrávať významnú úlohu posilnenie rozpočtov členských štátov. Vítam aj skutočnosť, že sme sa pokúsili riešiť príčiny krízy, pričom ide najmä o neprimerané špekulácie a chýbajúcu reguláciu finančného trhu. Naša snaha však bola povrchná. Nepodarilo sa nám uskutočniť reálne, potrebné reformy. Vzhľadom na obrovskú krízu, ktorú stále prekonávame a ktorá, žiaľ, prinesie ešte väčšiu nezamestnanosť, to zďaleka nestačí. Práve z tohto dôvodu som sa zdržal hlasovania.
<SPEAKER ID="150" NAME="Andreas Mölzer  " LANGUAGE="DE">
Návrh uznesenia o samite G20 v Pittsburghu jasne uvádza, že kríza je okrem nedostatočnej regulácie finančného trhu výsledkom ľahkomyseľného a nezodpovedného podstupovania rizika zo strany niektorých finančných inštitúcií. Dvere tak ostali dokorán otvorené pre totálne špekulácie. Je preto ešte dôležitejšie rýchlo prijať vhodné pravidlá pre trhy. Z tohto pohľadu sú niektoré myšlienky predložené v tomto návrhu veľmi vítané. Je však nešťastné, že návrh tiež podporil ustanovenia dohody Bazilej II, ktoré, ako zo skúseností vieme, viedli k tomu, že sa takmer zastavil tok kapitálu do malých a stredne veľkých podnikov. Kvôli mnohým malým bankovým klientom nemôžem podporiť nekompromisné zrušenie bankového tajomstva, z tohto dôvodu som sa rozhodol zdržať sa hlasovania.
<SPEAKER ID="151" NAME="Maria do Céu Patrão Neves  " LANGUAGE="PT">
Na úvod by som chcela vyzdvihnúť skutočnosť, že na stretnutí G20 sa preberali také dôležité otázky ako trvalo udržateľný hospodársky rast, zamestnanosť a potenciálny jav zmeny klímy, ktoré by mohli ohroziť obývateľnosť našej planéty. Sú to aktuálne celosvetové otázky, ktoré sú všeobecne považované za veľmi dôležité pre európsky rast.
<P>
Po tejto stránke vítam skutočnosť, že sa rozhodlo zachovať stimuly pre hospodársku obnovu a odhodlanie pre stratégiu, ktorá by mohla uskutočniť princípy lisabonského programu, najmä všeobecný záujem realizovať Globálny pakt pre zachovanie pracovných miest (Global Jobs Pact). Pri tejto príležitosti je dôležité zdôrazniť naliehavú potrebu anticyklického fondu pre pracovné miesta na medzinárodnej úrovni a ambicióznych balíkov fiškálnych stimulov, ktoré budú podporovať tvorbu a zachovanie pracovných miest spoločne so silnými sociálnymi politikami určenými na podporu najzraniteľnejších skupín.
<SPEAKER ID="152" NAME="Marit Paulsen, Olle Schmidt a Cecilia Wikström  " LANGUAGE="SV">
Finančná kríza vznikla čiastočne následkom toho, že banky zneužívali dôveru svojich klientov a neprimerane riskovali s ich peniazmi. Myslíme si, že je potrebná hlbšia diskusia o tom, ako by sa malo pristupovať k medzinárodným finančným transakciám. Nemyslíme si, že Tobinova daň bude pri zamedzovaní špekulácií účinná, ale vítame diskusiu o tom, ako môžu finančné inštitúcie, ako sú banky, správcovské spoločnosti a poisťovacie spoločnosti, pomôcť vytvoriť zdravý a stabilný finančný trh. Finančná kríza ukazuje, že na vyriešenie medzinárodných problémov sú potrebné medzinárodné riešenia. Táto diskusia by sa preto mala viesť na celosvetovej úrovni a nielen v rámci EÚ.
<SPEAKER ID="992" NAME="Paulo Rangel  " LANGUAGE="PT">
Chcel by som vyzdvihnúť dohody uzatvorené na samite G20, ktoré ma veľmi tešia a ktoré sa všeobecne považujú za krok správnym smerom.
<P>
Diskutovalo sa o takých dôležitých otázkach, ako sú regulácia finančných trhov, dohľad nad nimi a udržateľnosť verejných financií, osobitne by som chcel zdôrazniť otázku trvalo udržateľného hospodárskeho rastu a zamestnanosti.
<P>
Teší ma, že priority prijaté skupinou G20 sú založené na trvalo udržateľnom raste reálneho hospodárstva, ktorý nebude len motorom zabezpečujúcim tvorbu pracovných miest, ale poslúži aj ako záruka na ochranu verejnosti pred negatívnymi vplyvmi krízy najmä na najchudobnejších a najzraniteľnejších. Teší ma aj záväzok predstaviteľov skupiny G20 zaoberať sa krízou v oblasti zamestnanosti na medzinárodnej úrovni, čím sa podpora zamestnanosti stáva ústredným prvkom plánov obnovy.
<P>
Ľutujem len, že sa na stretnutí G20 nepodarilo dosiahnuť dohodu, pokiaľ ide o celosvetový boj proti zmene klímy.
<SPEAKER ID="153" NAME="Frédérique Ries  " LANGUAGE="FR">
Pre Európsky parlament bolo dôležité, aby po samite G20 v Pittsburghu vyslal hlavným svetovým predstaviteľom jasný odkaz. Stalo sa tak prostredníctvom dnes prijatého uznesenia, ktoré zdôrazňuje, že hoci je najhoršia časť finančnej krízy za nami, následky na rozpočet a zamestnanosť budeme bez spoločného konania Európskej únie, Spojených štátov amerických a Číny pociťovať ešte dlho. Ony už aj rozhodli o reforme Medzinárodného menového fondu, kontrole bonusov obchodníkov, kapitálových požiadavkách a transparentnosti pri komplexných finančných produktoch, takže toto stretnutie G20 nebolo zbytočné.
<P>
Napriek všetkému, ak sa má dosiahnuť pokrok pri riadení globalizácie, je potrebné dokončiť ešte prinajmenšom tri obrovské úlohy. Prvou úlohou je vážne sa zaoberať otázkou daňových rajov, v štátnych pokladniach totiž chýba veľa peňazí. Druhou je zabrániť vzniku menovej búrky, ktorá by mohla vzniknúť následkom zlyhania opätovného vyváženia výmenných kurzov a následkom snahy o konkurenčnú devalváciu. Treťou úlohou je zmierniť kolísavosť cien základných komodít najmä potravín, keďže táto kolísavosť zohráva úlohu pri zvyšovaní nerovnováhy a chudoby vo svete.
<SPEAKER ID="154" NAME="Czesław Adam Siekierski  " LANGUAGE="PL">
Vážená pani predsedajúca, dámy a páni, nedávny samit G20 v Pittsburghu potvrdil postupnú stabilizáciu hospodárskej situácie. Nesmieme však zabúdať na problémy, ktorým môžu čeliť jednotlivé hospodárstva. Stretnutie predstavovalo príležitosť na upevnenie odhodlania štátov reformovať systém finančnej regulácie. Najväčšie riziko, ktoré nesmieme pripustiť, je ďalší nárast nezamestnanosti, pokles dopytu a obmedzenie výroby. Princípy navrhnuté v Pittsburghu by mali byť základom pre spoločný svetový hospodársky rozvoj. Samit potvrdil, že na tvorbe inštitúcií a nástrojov určených na kontrolu a dohľad v rôznych oblastiach celosvetového trhu sa musí ešte ďalej pracovať.
<SPEAKER ID="155" NAME="Peter Skinner  " AFFILIATION="S&amp;D">
písomne. - Európska parlamentná labouristická strana podporila toto uznesenie a vyjadrila svoju podporu pre nadviazanie na pokrok, ktorý sa dosiahol minulý mesiac v Pittsburghu. Bez záväzkov zlepšiť multilaterálny dozor v rámci MMF a ďalšieho zapojenia hospodárstiev, ktoré nie sú aktuálnymi členmi, sa veľký úspech pravdepodobne nedosiahne. Toto uznesenie má mnoho plusov a pri premyslenom postupe môžeme napriek problémom finančnej krízy očakávať veľký pokrok.
<SPEAKER ID="156" NAME="Nuno Teixeira  " LANGUAGE="PT">
Na úvod by som chcel vyzdvihnúť skutočnosť, že na stretnutí G20 sa preberali také dôležité otázky ako trvalo udržateľný hospodársky rast, zamestnanosť a potenciálny jav zmeny klímy, ktoré by mohli ohroziť obývateľnosť našej planéty. Sú to aktuálne celosvetové otázky, ktoré sú všeobecne považované za veľmi dôležité pre európsky rast.
<P>
Po tejto stránke vítam skutočnosť, že sa rozhodlo zachovať stimuly pre hospodársku obnovu a odhodlanie pre stratégiu, ktorá by mohla uskutočniť princípy lisabonského programu, najmä všeobecný záujem realizovať Globálny pakt pre zachovanie pracovných miest (Global Jobs Pact). Pri tejto príležitosti je dôležité zdôrazniť naliehavú potrebu anticyklického fondu pre pracovné miesta na medzinárodnej úrovni a ambicióznych balíkov fiškálnych stimulov, ktoré budú podporovať tvorbu a zachovanie pracovných miest spoločne so silnými sociálnymi politikami určenými na podporu najzraniteľnejších skupín.
<SPEAKER ID="157" NAME="Georgios Toussas  " LANGUAGE="EL">
Komunistická strana Grécka hlasovala proti spoločnému návrhu uznesenia, ktorý predložili konzervatívci, sociálni demokrati a liberáli, pretože sústreďuje strategické ambície monopolov preniesť bolestivé následky kapitalistickej finančnej krízy na pracujúcu triedu. Politickí hovorcovia kapitalizmu vo svojom uznesení vyzývajú buržoázne vlády, aby pomocou horúcich verejných peňazí naďalej podporovali monštruózne monopoly a aby zároveň "ozdravili verejné financie", čím myslia ešte väčšie zníženie prostriedkov v oblasti sociálnych výdavkov, zdravotníctva, sociálneho zabezpečenia, vzdelávania a tak ďalej. Vítajú vytvorenie "dôstojných pracovných miest", keď stálu prácu na plný úväzok nahradí slabo platená flexibilná a neistá práca s minimálnou úrovňou práv. Politickí predstavitelia plutokracie ponúkajú túto "dôstojnosť" pracujúcej triede. Uznesenie vyzýva na posilnenie medzinárodných imperialistických organizácií (MMF, Svetová banka, WTO) a razí cestu pre ekologický výnos z kapitálu pod zámienkou zmeny klímy a pre úplnú liberalizáciu medzinárodného obchodu, čo signalizuje ešte väčší prienik monopolov na trhy rozvojových a chudobných krajín, drancovanie zdrojov produkujúcich bohatstvo a vykorisťovanie ľudských zdrojov.
<SPEAKER ID="159" NAME="Maria da Graça Carvalho  " LANGUAGE="PT">
Rozvojové krajiny ťažko zasahujú za sebou idúce krízy ako krízy cien potravín a palív a zmena klímy. Veľmi trpia následkami finančnej krízy a hospodárskej recesie. Je nevyhnutné, aby EÚ a členské štáty prevzali svoju zodpovednosť medzinárodných aktérov a splnili svoje záväzky v oblasti verejnej rozvojovej pomoci a aby aj naďalej prispievali k dosiahnutiu rozvojových cieľov tisícročia.
<P>
EÚ vyčlenila 8,8 miliárd EUR na rozvojovú pomoc, rozpočtovú podporu a financovanie poľnohospodárstva určených na okamžité konanie a navrhuje prispieť 500 miliónmi EUR na podporu sociálnych výdavkov v rozvojových krajinách prostredníctvom mechanizmu FLEX pre krajiny AKT. Je dôležité, aby sa rozpočtová podpora zamerala na oblasti zdravotníctva, dôstojných pracovných podmienok, vzdelávania, sociálnych služieb a ekologického rastu. Vyzývame Komisiu, aby našla nové zdroje financovania na záchranu Európskeho rozvojového fondu (ERF), a tiež je dôležité, aby sa ERF stal súčasťou rozpočtu Spoločenstva. Potrebná je tiež väčšia konzistentnosť medzi politikami EÚ v oblasti medzinárodného obchodu a zmeny klímy, ako aj konzistentnosť medzi rozpočtovou a rozvojovou politikou.
<P>
Rozvojová pomoc musí pomáhať...
<P>
(Vysvetlenie hlasovania skrátené v súlade s článkom 170 ods. 1 veta 1 rokovacieho poriadku.)
<SPEAKER ID="160" NAME="David Casa  " AFFILIATION="PPE">
písomne. - Napriek skutočnosti, že rozvojové krajiny určite neboli príčinou krízy, rozhodne je pravda, že ich veľmi nepriaznivo a neúmerne zasiahla. To je dôvod, prečo som hlasoval za toto uznesenie.
<SPEAKER ID="161" NAME="Carlos Coelho  " LANGUAGE="PT">
Hoci má terajšia hospodárska a finančná kríza pôvod v Spojených štátoch amerických, jej následky pociťujú na celom svete. Zasiahla Európu a ešte ťažšie rozvojové krajiny, či už z ľudského hľadiska, keď milióny ľudí vtiahla do extrémnej chudoby, alebo oslabením ich už predtým slabých hospodárstiev.
<P>
Je nutné, aby všetky subjekty, ktoré hrajú v oblasti verejnej rozvojovej pomoci aktívnu úlohu, najmä inštitúcie Bretton Woods, na situáciu rýchlo a účinne reagovali. Dôležité je tiež, aby Európska únia a jej členské štáty prebrali svoju zodpovednosť popredných aktérov v oblasti rozvojovej pomoci tým, že splnia svoje medzinárodné záväzky voči týmto krajinám, bezodkladne zväčšia pomoc na dosiahnutie rozvojových cieľov tisícročia a zvýšia objem verejnej rozvojovej pomoci, ktorá nestačí reagovať na vedľajšie škody krízy v rozvojových krajinách.
<P>
Okrem toho je najmä pred konferenciou v Kodani nutné, aby EÚ a ostatní medzinárodní aktéri sformulovali svoje stratégie v oblasti medzinárodného obchodu, zmeny klímy, humanitárnej pomoci a rozvoja. Z týchto dôvodov podporujem toto uznesenie.
<SPEAKER ID="162" NAME="Corina Creţu  " LANGUAGE="RO">
Pokiaľ ide o rozvojovú a humanitárnu pomoc, nachádzame sa v núdzovej situácii z dôvodu hospodárskej krízy, ktorej cena z ľudského hľadiska naďalej rastie o to viac, že táto recesia prichádza hneď po krízach cien potravín a ropy. Bohužiaľ, jedným z priamych následkov hospodárskej krízy je napriek zmierneniu zrýchleného rastu chudoby kríza v oblasti medzinárodnej pomoci. Len v roku 2009 sa 90 miliónov ľudí dostalo do extrémnej chudoby, pričom počet nezamestnaných vzrástol o 23 miliónov. Iskierku nádeje prinášajú dnes prijaté návrhy na poskytnutie pomoci najzraniteľnejším krajinám, rozvojovým krajinám. Tieto však nezachádzajú dostatočne ďaleko, keďže 6 miliárd USD, ktoré sa získali predajom zlatých rezerv MMF a ktoré sú určené na poskytnutie pomoci chudobným krajinám, môžu pokryť len 2 % ich skutočných potrieb. Preto si myslím, že na štáty G20 sa musí vyvinúť väčší nátlak, aby za spustenie krízy prevzali hlavnú a konkrétnu zodpovednosť tým, že zmobilizujú zdroje a krízovú pomoc pridelia rozvojovým krajinám. Pokiaľ ide o potrebu zefektívnenia systému, vítam v uznesení kritiku týkajúcu sa neúspechu samitu v Pittsburghu vyrovnať sa s reformou medzinárodných finančných inštitúcií vzhľadom na pomalú reakciu inštitúcií Bretton Woods na krízu.
<SPEAKER ID="163" NAME="Diogo Feio  " LANGUAGE="PT">
Terajšia hospodárska a finančná kríza vážne zasiahla rozvojové krajiny a obávame sa, že ich postihne prudké spomalenie či dokonca aj významný pokles ich rastu a ukazovateľov pokroku. Ako významní darcovia nesmú EÚ a ostatné členské štáty na túto skutočnosť zabudnúť a musia zvážiť zvýšenie pomoci týmto krajinám. Druhou alternatívou je, že niektoré z nich upadnú nenapraviteľne do chudoby, ktorá môže spôsobiť alebo prehĺbiť sociálne a politické konflikty a zhoršiť nedostatky v regiónoch, ktoré sa s ťažkosťami snažia o mier a rozvoj.
<P>
Toto zvýšenie, ktoré sa musí zamerať na flexibilitu, predstavivosť, solidaritu a zdravý rozum, musí sprevádzať prísna kontrola zo strany darcov, ako sa pomoc využíva, a účinné sledovanie prostriedkov, ktoré boli prijímacím krajinám poskytnuté, od ich prevodu po ich konečné miesto určenia. Do snahy o transparentnosť sa musia zapojiť aj občianske spoločnosti a parlamenty týchto krajín a EÚ musí podporiť vnútroštátne diskusie o tom, kam by prijatá pomoc mala smerovať.
<P>
Európa sa ani napriek spomaleniu hospodárskeho úpadku nemôže a nesmie uzavrieť a ignorovať pálčivé otázky, ktoré ju obklopujú.
<SPEAKER ID="164" NAME="Andreas Mölzer  " LANGUAGE="DE">
Rozvojové krajiny ťažko zasiahla súčasná finančná a hospodárska kríza, ktorú spôsobili banky a iní špekulanti v Spojených štátoch amerických. Kríza má obrovský vplyv na ich už aj tak slabé hospodárstva a zapríčiní, že milióny ľudí prídu o prácu. Keď to bude možné, budú nezamestnaní svoju záchranu hľadať v Európe, čím ešte zvýšia migračný tlak na Európu. My Európania preto musíme tieto krajiny pri budovaní ich hospodárstiev podporovať. Súčasná forma rozvojovej pomoci je na tento účel nevhodný nástroj, keďže mnoho prostriedkov zmizne v tme, alebo sa presmeruje na európske bankové účty patriace skorumpovaným despotom. Napriek mnohým kladným myšlienkam som sa z tohto dôvodu v konečnom hlasovaní zdržal hlasovania o návrhu Výboru pre rozvoj.
<SPEAKER ID="165" NAME="Marit Paulsen, Olle Schmidt a Cecilia Wikström  " LANGUAGE="SV">
Finančná kríza vznikla čiastočne následkom toho, že banky zneužívali dôveru svojich klientov a neprimerane riskovali s ich peniazmi. Myslíme si, že je potrebná hlbšia diskusia o tom, ako by sa malo pristupovať k medzinárodným finančným transakciám. Nemyslíme si, že Tobinova daň bude pri zamedzovaní špekulácií účinná, ale vítame diskusiu o tom, ako môžu finančné inštitúcie, ako sú banky, správcovské spoločnosti a poisťovacie spoločnosti, pomôcť vytvoriť zdravý a stabilný finančný trh. Finančná kríza ukazuje, že na vyriešenie medzinárodných problémov sú potrebné medzinárodné riešenia. Táto diskusia by sa preto mala viesť na celosvetovej úrovni a nielen v rámci EÚ.
<SPEAKER ID="166" NAME="Sirpa Pietikäinen  " LANGUAGE="FI">
Vážená pani predsedajúca, dámy a páni, ako návrh uznesenia Výboru pre rozvoj chvályhodne uvádza, súčasná celosvetová finančná a hospodárska kríza najťažšie zasiahla najchudobnejšie krajiny. Rozvojové ciele dosiahnuté v mnohých rozvojových krajinách sú ohrozené a splniť rozvojové ciele tisícročia bude pravdepodobne ešte ťažšie. Napriek mnohým sľubom rozvinutých krajín, ktoré verejne vyslovili na samitoch G20 a G8, sa napríklad objem pomoci zaslanej rozvojovým krajinám ani zďaleka nepribližuje tomu, čo bolo sľúbené. Objem rozvojovej pomoci od mnohých členských štátov EÚ bol dokonca ešte pred prepuknutím krízy v skutočnosti oveľa menší ako ten, čo sľúbili.
<P>
Kríza by mohla byť aj novou príležitosťou. Značný nárast prostriedkov v Medzinárodnom menovom fonde a zmeny systému rozhodovania tejto organizácie sú dvomi dôvodmi pre prípadný pozitívny vývoj. Reforma MMF a ďalšie prostriedky uspokojujú bolestivú potrebu, ale to samotné vôbec nepostačuje na zmiernenie situácie, v ktorej sa nachádzajú najchudobnejší sveta. Rozvinuté krajiny musia dodržať svoje slovo v súvislosti so svojím záväzkom, ktorý vyplýva z rozvojových cieľov tisícročia, a poskytnúť 0,7 % HDP potrebného na zvýšenie rozvojovej pomoci. Financovanie potrebné na boj proti zmene klímy a na prispôsobenie sa na ňu predstavuje ďalšiu zodpovednosť, z ktorej sa rozvinutý svet nemôže vyvliecť. Základným pilierom nových medzinárodných pravidiel pri ich úprave a uplatňovaní musí byť myšlienka rovnejších príležitostí.
<SPEAKER ID="167" NAME="Czesław Adam Siekierski  " LANGUAGE="PL">
Vážená pani predsedajúca, hlasoval som za prijatie uznesenia, pretože si myslím, že obsahuje mnoho veľmi výstižných postrehov o príčinách a následkoch terajšej zložitej situácie v rozvojových krajinách. Chcel by som osobitne zdôrazniť, že súčasná hospodárska kríza nie je len výsledkom kolapsu finančných trhov, ale tiež skorších potravinových a energetických kríz. Považujem za nevyhnutné, aby sa prijali opatrenia zamerané na rýchle a účinnejšie využitie prostriedkov, ktoré poskytli rozvinuté krajiny. Je to osobitne dôležité, keď zoberieme do úvahy skutočnosť, že bohaté krajiny momentálne bojujú s vnútornými problémami, ako sú nepostačujúci rozpočet alebo časové obmedzenia. Opäť zdôrazňujem: najdôležitejšie je zjednodušiť postupy, aby prostriedky, ktoré putujú z bohatých krajín do chudobných, nezmizli v mori byrokracie.
<SPEAKER ID="168" NAME="Catherine Soullie  " LANGUAGE="FR">
Poskytovanie pomoci rozvojovým krajinám je povinnosť, ktorú nesmie Európska únia zanechať. Súčasná hospodárska a finančná kríza dala globalizácii nový rozmer. Myšlienka dane z finančných transakcií bola užitočná: pre prezidenta Sarkozyho je jednou z priorít. Zdá sa, že Európa určila tempo a svet ju nasleduje. Nové, spoľahlivé fungovanie medzinárodných financií bude musieť byť založené na spravodlivosti.
<P>
Preto ľutujem, že pozmeňujúci a doplňujúci návrh pani poslankyne Strifflerovej a pána poslanca Pongu bol zamietnutý, keďže navrhoval, aby sa daň z finančných transakcií pripočítala k oficiálnej rozvojovej pomoci, aby z nej mohli ťažiť najmenej rozvinuté krajiny. Je pravda, že naše hospodárstva a naše finančné systémy by mali väčšie daňové zaťaženie, ale Európska únia by bola iniciátorom veľkého medzinárodného hnutia solidarity.
<P>
Stále môžeme dúfať, že tu prijaté uznesenie povzbudí Európsku úniu, aby splnila svoje záväzky a pomohla rozvojovým krajinám držať krok s globalizáciou.
<SPEAKER ID="169" NAME="Bart Staes  " LANGUAGE="NL">
S presvedčením som podporil uznesenie predložené Výborom pre rozvoj o dosahu globálnej finančnej a hospodárskej krízy na rozvojové krajiny. Európsky parlament právom vyzýva EÚ, aby odstránila zneužívanie daňových rajov, daňové úniky a nezákonné úniky kapitálu z rozvojových krajín. MMF oprávnene zvýšil prostriedky určené na boj proti finančnej a hospodárskej kríze. Je však strašne znepokojujúce, že k dnešnému dňu 82 % týchto prostriedkov skončilo v Európe a len 1,6 % v Afrike. Prvou prioritou teraz musí byť zmiernenie chudoby. Podstatné je tiež, aby sa dohody o hospodárskom partnerstve (DHP) využili ako prostriedok na poskytnutie obchodných výhod príslušným krajinám a aby tieto krajiny mohli niektoré citlivé výrobky a odvetvia, ako napríklad investície a služby, z rokovaní vynechať. Je mi ľúto, že nebol prijatý pozmeňujúci a doplňujúci návrh, ktorý vyzýval Komisiu a členské štáty, aby predložili návrhy inovatívnych mechanizmov financovania, ako bola napríklad daň z finančných transakcií určená na zväčšenie oficiálnej rozvojovej pomoci.
<SPEAKER ID="170" NAME="Iva Zanicchi  " LANGUAGE="IT">
Hlasovala som za návrh uznesenia, ale niektoré body musím ešte objasniť. Nedávna finančná kríza spôsobila celosvetovú hospodársku recesiu, ktorá má pre mnohé svoje dôsledky mimoriadny vplyv na rozvojové krajiny tým, že zhoršila potravinovú krízu: podľa údajov Organizácie OSN pre výživu a poľnohospodárstvo počet hladujúcich ľudí prvýkrát v histórií presiahol hranicu jednej miliardy a v porovnaní s rokom 2008 je počet podvyživených ľudí o 100 miliónov väčší.
<P>
Dosah finančnej krízy na krajiny AKT bol katastrofálny, problémy životného prostredia a kolísavosť cien potravín sa tak stali ešte komplikovanejšími. Tieto krajiny nie sú za krízu zodpovedné, ale jej následkami trpia najviac a pritom dostávajú najmenší objem pomoci. To už viac nemôžeme akceptovať. Myslím si, že z týchto dôvodov, keď stojíme pred situáciou, ktorú môžeme označiť ako tragickú, a nebude to žiadne klišé, je potrebné zlepšiť kvalitu pomoci určenú pre tieto krajiny a nezaoberať sa len jej množstvom. Myslím si, že pri používaní prostriedkov je potrebné konať transparentnejšie a efektívnejšie, a myslím si, že je potrebné nestranným spôsobom kontrolovať dosiahnuté výsledky.
<SPEAKER ID="171" NAME="Predsedajúca">
Týmto končím vysvetlenia hlasovania.
