<CHAPTER ID="011">
Výsledky samitu z Kodane o klimatických zmenách (rozprava) 
<SPEAKER ID="183" NAME="Predsedajúci">
Ďalším bodom programu je rozprava o vyhláseniach Rady a Komisie o výsledkoch samitu v Kodani o zmene klímy.
<SPEAKER ID="184" NAME="Elena Espinosa Mangana" LANGUAGE="ES">
Vážený pán predsedajúci, vážení poslanci, vážené poslankyne, som tu dnes v Parlamente, aby som sa s vami podelila o svoje názory na výsledky samitu v Kodani a na úlohy, ktoré z nich vyplývajú pre Európsku úniu a pre rotujúce predsedníctvo, ktoré Španielsko zastáva počas prvej polovice roku 2010.
<P>
Ministri životného prostredia Európskej únie minulý víkend podrobne diskutovali o týchto záležitostiach. Rada by som zdôraznila, že vo všeobecnosti sa zhodneme v tom, že chceme napredovať predovšetkým v týchto troch otázkach: nadviazať na výsledky samitu s cieľom čo najskôr ich uviesť do praxe, posilniť ich prvky v rámci Organizácie Spojených národov a usilovať sa o splnenie cieľov zníženia celkových emisií.
<P>
Máme spoločné ciele a stratégie. V dôsledku toho bude našou najbližšou úlohou dokončiť proces oficiálneho oznámenia nášho záväzku, zjednotiť rámec pre opatrenia porovnateľný s rámcom ostatných priemyselne rozvinutých a rozvíjajúcich sa štátov a využiť všetky nástroje, ktoré máme dostupné v rámci Európskej únie a v rámci vzťahov s tretími krajinami.
<P>
Decembrový samit, mimoriadne komplikovaná konferencia, pre ktorú boli charakteristické náročné diskusie o postupe, sa podarilo dotiahnuť do konca vo forme tzv. kodanskej dohody. Mnohí vedúci predstavitelia štátov alebo vlád a vedúci predstavitelia regionálnych skupín sa osobne zaangažovali na vytváraní dokumentu, ktorý bol prijatý a ktorý predstavuje vôľu krajín, ktorých emisie celkovo predstavujú viac ako 80 % celosvetovo vyprodukovaných emisií. K účastníkom patrili všetky priemyselne rozvinuté krajiny, najväčšie rýchlo sa rozvíjajúce hospodárstva a veľa mimoriadne zraniteľných krajín. Malo by nám to pomôcť aj reagovať na mnohé pochybnosti, ktoré naďalej blokujú formálny proces, ktorý by nás mal doviesť k právne záväzným riešeniam v rámci Organizácie Spojených národov a pokiaľ možno v Mexiku.
<P>
Čo sa týka obsahu dohody, domnievam sa, že je dôležité zdôrazniť, že máme jednoznačnú podporu, aby sme nedopustili zvýšenie teploty o viac ako dva stupne Celzia. Tento prvok je určite jedným z najsilnejších a má najväčší potenciál dosiahnuť výsledky: záväzok všetkých priemyselne rozvinutých krajín stanoviť cieľ zníženia, ktorý možno uplatniť naprieč ich hospodárstvami.
<P>
Rozvíjajúce sa štáty zase zavedú konkrétne a overiteľné opatrenia, ktoré im umožnia dosiahnuť výrazné zníženie rastu ich emisií: financovanie založené na solidarite a zamerané na podporu okamžitých a strednodobých opatrení v boji proti zmene klímy, prvky s cieľom zaviesť nové modely riadenia a mechanizmy, ktoré podporujú technologický rozvoj a zníženie emisií spôsobených odlesňovaním.
<P>
Samit v Kodani ukázal, že sa nachádzame v novom medzinárodnom kontexte, ktorý si vyžaduje zlepšenia, ak chceme nájsť riešenia celosvetových problémov. Existujúce pravidlá rozhodovania treba zmeniť, aby sa mohli riadne prispôsobiť tejto novej dobe a potrebám.
<P>
Máme nástroje, ktoré potrebujeme, aby sme mohli konať: legislatívny balík, ktorý je už prijatý na úrovni Spoločenstva, najvyššie záväzky k rozšíreniu znižovania emisií, medzinárodnej solidarite, technologickým inováciám a spolupráci, a správnu inštitucionálnu štruktúru v rámci Únie, ktorú musíme používať inteligentne a v plnej miere využívať jej vzájomné dopĺňanie.
<P>
Budeme musieť skĺbiť vedúce postavenie Rady pre životné prostredie pri rokovaní a plánovaní politík boja proti zmene klímy s väčšou možnosťou vonkajšej činnosti. Okrem toho by sme mali spojiť environmentálnu úlohu, ktorú máme pred sebou, s názormi našich odborníkov na politiky súvisiace s hospodárstvom a inováciami. Mali by sme aj zlepšiť konzistentnosť medzi našimi klimatickými cieľmi a naším modelom rozvoja a blahobytu. To všetko treba urobiť so zreteľom na potrebu - v rámci Európskej únie aj mimo nej - skonsolidovať úlohu verejnej mienky a zákonodarcov, ktorí sú odhodlaní investovať do lepšej budúcnosti a do ochrany verejných záujmov.
<P>
Prijmime našu spoločnú európsku skúsenosť. Po prvé, musíme presadiť riadnu reakciu do 31. januára. Kodanská dohoda spája všetkých, ktorí musia znížiť emisie, čím umožňuje porovnanie potrebného úsilia, porovnanie, ktoré žiadala Európska únia. Stále si však nie sme istí, aké silné je v skutočnosti odhodlanie jednotlivých krajín. Ak sa ukáže ako nedostatočné, musíme sa ďalej usilovať o rozšírenie nášho spoločného úsilia o zníženie emisií.
<P>
Budeme tiež musieť vytvoriť podmienky, ktoré umožnia rýchle uplatnenie prvkov, ktoré tvoria dohodu. Pre Európsku úniu a jej členské štáty je nevyhnutné, aby bola v popredí krajín, ktoré dodržiavajú prísľuby. Z tohto dôvodu budeme musieť čo najskôr presunúť finančné prostriedky plánované na obdobie rokov 2010 - 2012.
<P>
Chceme rozvíjať finančný rámec, ktorý bude schopný zachovať naše záväzky solidarity s tretími krajinami v Kodanskom zelenom klimatickom fonde a zároveň podporiť zlepšovanie účtovníckych pravidiel a našej reakcie v súvislosti so znižovaním emisií spôsobených odlesňovaním a s technologickou spoluprácou. Treba k tomu pridať tieto prvky: naše vlastné politiky zamerané na splnenie našich cieľov zníženia emisií na vnútroštátnej úrovni aj na úrovni Spoločenstva, oživenie pomocou inovácií a používania inteligentnej energie, zavedenie adaptačných opatrení pre sektorové politiky a dôslednú vonkajšiu činnosť.
<P>
V tom všetkom chceme úzko spolupracovať s Komisiou a Parlamentom s cieľom vytvoriť svetový región, ktorý by stál na čele boja proti zmene klímy, ktorý by mal najnižšie emisie oxidu uhličitého, ktorý by bol najlepšie pripravený čeliť problémom, ktoré predstavuje zmena klímy, a ktorý by toto všetko dokázal najefektívnejšie premeniť na hybnú silu pre inovácie a konkurencieschopnosť.
<P>
Naša politika v oblasti boja proti zmene klímy je jednou z kľúčových charakteristických čŕt európskeho modelu. Boli sme priekopníkmi pri začleňovaní tejto zásady do našich návrhov na spravodlivejší a trvalo udržateľnejší rozvoj nielen hospodárstva, ale aj sociálny rozvoj a rozvoj životného prostredia, s vedomím toho, že tým posilňujeme medzinárodnú bezpečnosť. Táto skutočnosť umožnila hlavným aktérom, ako sú Čína a Spojené štáty, sadnúť si za spoločný rokovací stôl, určiť a dohodnúť rozhodujúce prvky pre spoluprácu.
<P>
Európska únia ako vytrvalý obhajca úlohy Organizácie Spojených národov pri riešení celosvetových problémov sa bude musieť angažovať aj v iných oblastiach, obojstranne aj viacstranne, formálne aj neformálne, s cieľom každému pomôcť správne identifikovať možnosti, počúvať našich partnerov a usilovať sa o zjednotenie reakcií jednotlivých odvetví, ktoré sú v súlade s potrebami boja proti zmene klímy.
<P>
Musíme v plnej miere využiť prijatie Lisabonskej zmluvy a uvedenie nových inštitúcií do platnosti a systematicky začleňovať hlavné posolstvo boja proti zmene klímy do našich vzťahov s tretími krajinami.
<P>
Úloha, ktorú máme, nie je jednoduchá. Španielska vláda si uvedomuje dôležitosť tejto úlohy a chcela by dokázať, že je odhodlaná dosiahnuť čo najväčší pokrok v tých prvkoch, ktoré môžu napomôcť ambicióznej, záväznej dohode v Mexiku.
<P>
Nemôžeme premrhať politickú príležitosť, ktorá bola vytvorená v Kodani, ani znížiť naše očakávania alebo očakávania medzinárodného spoločenstva. V stávke je naša dôveryhodnosť. Nesmieme ustúpiť. Nové, väčšie právomoci Európskeho parlamentu, ktoré ho posunú ešte bližšie k občanom, umožnia užšiu, prínosnejšiu spoluprácu.
<P>
Na záver svojho vystúpenia by som chcela všetkým zablahoželať k tomuto bodu a pripomenúť vám, že teraz viac ako kedykoľvek predtým potrebujeme vašu usilovnú prácu a podporu počas rozhodujúceho šesťmesačného obdobia, ktoré je pred nami.
<SPEAKER ID="185" NAME="Olli Rehn">
člen Komisie. - Vážený pán predsedajúci, dovoľte mi poďakovať vám v mene Komisie za príležitosť diskutovať o výsledkoch konferencie o zmene klímy v Kodani a ďalších krokoch v nadväznosti na kodanskú dohodu. Môj kolega pán Stavros Dimas ma požiadal, aby som ospravedlnil jeho neúčasť kvôli chorobe, čo je mimoriadne poľutovaniahodné, keďže toto by pravdepodobne bolo jeho posledné vystúpenie na pôde Parlamentu. Dobrovoľne som sa rozhodol zastupovať Stavrosa v tejto veľmi dôležitej rozprave.
<P>
Chcem vyjadriť uznanie aktívnej a podpornej úlohe, ktorú Európsky parlament zohral pred konferenciou a počas samotnej konferencie. Kontakty s vašou delegáciou počas konferencie sa ukázali ako mimoriadne užitočné. Predovšetkým ste zohrali kľúčovú úlohu s cieľom zlepšiť riešenie s najdôležitejšími aktérmi v iných krajinách a regiónoch.
<P>
Domnievam sa, že všetci súhlasíme s názorom, že výsledky z Kodane sú veľmi nedostatočné vzhľadom na náš cieľ dosiahnuť ambicióznu a právne záväznú dohodu, ktorá je potrebná na obmedzenie zmeny klímy na menej ako 2 °C. Je to mimoriadne sklamanie pre nás všetkých, ktorí sme dlhé roky bojovali za konkrétne politické rozhodnutia s cieľom zvrátiť zmenu klímy.
<P>
Dôvodov zlyhania je veľa a o chvíľu sa k nim vrátim. Možno však aj konštatovať, že dosiahnutá dohoda je lepšia, ako keby sa nedosiahlo vôbec nič, čo by bol najhorší scenár.
<P>
Na jednej strane, aby som spomenul niečo pozitívne, kodanská dohoda prinajmenšom uznáva potrebu obmedziť zmenu klímy na menej ako 2 °C. Žiada tiež rozvinuté krajiny, aby zostavili zoznam hospodárskych cieľov zníženia emisií do 31. januára 2010 a vyzýva rozvojové krajiny, aby zostavili zoznam zmierňujúcich opatrení do toho istého dátumu. Navyše dohoda stanovuje základ pre pomerne významný finančný balík v hodnote 30 miliárd USD na nasledujúce tri roky a uznáva, že je potrebných 100 miliárd USD ročne do roku 2020.
<P>
Na druhej strane má dohoda závažné slabé stránky. Neobsahuje žiadnu zmienku o strednodobých ani dlhodobých cieľoch v oblasti zmiernenia zmeny klímy. Doteraz oznámené prísľuby zníženia nie sú dostatočné na udržanie cieľa 2 °C. Podľa môjho názoru je, bohužiaľ, málo dôvodov na optimizmus v tom, že sa ponuky vylepšia do 31. januára - skôr to bude naopak. V neposlednom rade dohoda nie je právne záväzná, a čo je ešte znepokojujúcejšie, neumožňuje uzavretie právne záväznej dohody v tomto roku, čo bol jeden z našich kľúčových cieľov.
<P>
Ďalším krokom bude zabezpečiť, aby táto dohoda prinajmenšom vstúpila do platnosti a pripravila pôdu pre novú zmluvu o klíme, ktorú naliehavo treba dohodnúť v priebehu tohto roku. Ako prvý krok bude najdôležitejšie zabezpečiť, aby všetky kľúčové strany túto zmluvu teraz schválili a oznámili svoje ciele alebo opatrenia do 31. januára. Takisto treba zabezpečiť primerané financovanie. V tejto súvislosti musíme preskúmať spôsoby založenia Kodanského zeleného klimatického fondu. Musíme tiež posilniť spojenectvo s krajinami a regiónmi, ktoré sa stotožňujú s našou víziou úspešných výsledkov medzinárodných rokovaní o zmene klímy.
<P>
Na záver, máme pred sebou obrovské úlohy a cieľ zabezpečiť jednotu na európskej úrovni, strategicky sa angažovať s najdôležitejšími vonkajšími partnermi a v plnej miere zachovať náš záväzok viacstranného klimatického balíka, ale z konferencie COP 15 sa musíme v mnohom poučiť. Dôležitým ponaučením je, že sa musíme naučiť vystupovať jednotne. Čína, India, Spojené štáty a ostané hlavné mocnosti v Kodani vystupovali jednotne, kým Európa bola nejednotná. To isté platí pre celosvetové hospodárske riadenie a medzinárodnú bezpečnosť. Dnes sme skutočne na rázcestí. Buď začneme konať rozhodne a jednotne s cieľom ekologického, hospodárskeho a politického oživenia Európy, alebo riskujeme hospodársku stagnáciu a politickú bezvýznamnosť.
<P>
Berme Kodaň ako naliehavé varovanie pred týmto scenárom. Musíme to zvládnuť lepšie a môžeme to dokázať. Iba v jednote môžeme dosiahnuť úspech a ja sa teším na spoluprácu s vami pri dosahovaní tohto cieľa.
<SPEAKER ID="186" NAME="Corien Wortmann-Kool" LANGUAGE="NL">
Vážený pán predsedajúci, v prvom rade by som vás chcela požiadať, aby ste od nás pozdravili pána komisára Dimasa a aby ste mu poďakovali v mene Poslaneckého klubu Európskej ľudovej strany (kresťanských demokratov) a európskych demokratov za jeho úsilie počas posledných rokov. Samozrejme, sme tiež sklamaní výsledkami samitu o zmene klímy, ale je dôležité nezabudnúť na to, že sa uskutočnili historické kroky vzhľadom na isté body, napríklad financovanie v oblasti zmeny klímy, odlesňovanie a cieľ zníženia o dva stupne, hoci to nie je dokonalé, ako ste pred chvíľou správne zdôraznili. Prirodzene by sme uprednostnili niečo oveľa ambicióznejšie v zmysle nášho uznesenia, ale toto sú prvé kroky, na ktoré musíme teraz nadviazať.
<P>
Je mimoriadne dôležité, aby sme vykonali hĺbkovú analýzu toho, ako Európa prispela k tomuto samitu, keďže chýbala v rozhodujúcom okamihu. Európa možno dobre pripravila samit z obsahového a technického hľadiska, ale z politického hľadiska to bola pohroma. Politicky bol výkon Európy jednoducho zlý. Máte pravdu, keď hovoríte, že Európa musí vystupovať jednotne, ale to je ľahšie povedať ako urobiť. Naozaj teraz musíme využiť aj príležitosti, ktoré poskytuje nová Lisabonská zmluva. Dúfajme, že čoskoro budú v prvej línii dve nové ženy: pani Hedegaardová a pani Ashtonová. Musia prizvať zvyšok sveta a pripraviť pôdu pre Mexiko prostredníctvom silnej diplomacie v oblasti zmeny klímy. Vážený pán predsedajúci, skupina PPE považuje za nevyhnutné zachovať cieľ zníženia emisií o 30 % uvedený v našom novembrovom uznesení a tento cieľ musíme skĺbiť nielen s európskymi, ale aj s celosvetovými ambíciami. Musíme prehodnotiť našu stratégiu, keďže nebola schválená, pretože viacerí kľúčoví aktéri neschválili celosvetový cieľ. Musíme prehodnotiť našu stratégiu, ale musíme aj zachovať naše ambície.
<SPEAKER ID="187" NAME="Marita Ulvskog" LANGUAGE="SV">
Samit v Kodani bol zlyhaním. Rozdiel medzi najbohatšími a najchudobnejšími krajinami sveta sa zväčšil a švédske predsedníctvo ani dánsky premiér tomu nedokázali predísť ani zabrániť. Ako pred chvíľou spomenula pani poslankyňa, Európa pri tom chýbala. Po tomto sklamaní je dôležité opäť prevziať iniciatívu. Prirodzene to nemožno dosiahnuť odmietnutím uznania toho, že konferencia v Kodani bola zlyhaním, ako to urobila pani Hedegaardová, kandidátka na komisárku pre oblasť klímy. Iba to zvyšuje riziko, že sa zopakujú chyby.
<P>
Ako pripravia španielske predsedníctvo a Komisia pôdu pre záväznú dohodu o klíme v Mexiku? Zabezpečíte, okrem iného, financovanie pre nové iniciatívy v oblasti zmeny klímy v rozvojových krajinách, aby to nebolo iba pretransformovanie pomoci, ktorá už je určená na boj proti chudobe? Navrhnete, aby sa zníženia našich emisií zvýšili z 20 na 30 %? To by bolo opätovné prevzatie iniciatívy. Odstránite nedôveru rozvojových krajín určením hodnoty Kjótskeho protokolu ako základu pre ďalšiu prácu na celosvetovej dohode o klíme?
<SPEAKER ID="188" NAME="Corinne Lepage" LANGUAGE="FR">
Vážený pán predsedajúci, pani ministerka, pán komisár, dámy a páni, okolnosti, ktoré viedli k tomu, že 192 vedúcich predstaviteľov štátov alebo vlád sa zišlo v Kodani, sa nezmenili a zlyhanie Kodane jednoznačne nesmie byť dôvodom na zníženie našich ambícií.
<P>
Určite však musíme zmeniť stratégiu - potrebujeme novú stratégiu. Táto stratégia musí byť pevná, dynamická a inovatívna.
<P>
Predovšetkým musí byť pevná, pretože je nevyhnutné, aby sme nielen zachovali ciele, ale aby sme ich dokonca posilnili a dostali sa tak k zníženiu emisií skleníkových plynov až o 30 %. Musíme zrýchliť premenu priemyslu na ekologické hospodárstvo založené na energetickej účinnosti, čistých a energeticky úsporných procesoch, obnoviteľných zdrojoch energie a nových syntézach medzi informačnými a ekologickými technológiami, pretože súboj, ktorý Kodaň naštartovala, je aj súbojom priemyslu a vedúcich predstaviteľov priemyslu 21. storočia.
<P>
Musíme mať dynamickú stratégiu bez akéhokoľvek znižovania autority procesu OSN. Musíme zaviesť iniciatívy v súvislosti so Spojenými štátmi a Čínou, aby sme boli schopní vytvoriť potenciálny základ pre dohodu v Mexiku. Nesmieme dovoliť, aby sa G2, ktorú sme videli v akcii, stala realitou, ale skôr aby sme sa dostali do centra záujmu tohto procesu, čo bude možné, iba ak budeme vystupovať jednotne.
<P>
Musíme byť inovatívni: inovatívni na trhu s emisiami stanovením horného cenového limitu a inovatívni z hľadiska metód financovania. Hovoriac za seba, nie za našu skupinu, sa domnievam, že sa bude musieť riešiť otázka dane z oxidu uhličitého na našich hraniciach. Potom musíme obnoviť dôveru v súvislosti s Afrikou, a to zvýšením financovania, nie recyklovaním oficiálnej pomoci a jej premenovaním na "fondy oxidu uhličitého".
<P>
Rozhodujúcim faktorom je, že musíme vynaložiť značné úsilie, aby sme mohli dodržať rozhodnutie stáť na čele boja proti zmene klímy.
<SPEAKER ID="189" NAME="Satu Hassi" LANGUAGE="FI">
Vážený pán predsedajúci, výsledok samitu v Kodani je sklamaním z dôvodov, ktoré už boli uvedené. Po prvýkrát dokument Organizácie Spojených národov spomína limit oteplenia o dva stupne, ale emisné limity uvedené rôznymi krajinami v Kodani sú ekvivalentom globálneho oteplenia o viac ako tri stupne. Keď bolo naposledy o tri stupne viac ako teraz, hladina morí bola o 10 metrov vyššia.
<P>
Musíme čestne priznať, že EÚ neukázala ten druh vodcovstva, ktorý proklamuje. Najdôležitejším spôsobom, akým by sme sa mohli dostať do vedenia, by bolo a stále je, usilovať sa o prísnejšie ciele v oblasti zníženia emisií najmenej o 30 %. Naším skutočným cieľom by malo byť zníženie o 40 %, ak by sme dávali väčšiu váhu odkazu vedcov, čo by sme popravde mali. Ak sa teraz zastavíme na znížení emisií o 20 %, bude to znamenať, že EÚ to nemyslela vážne s proklamovaným limitom otepľovania o dva stupne, o ktorom sa hovorí už viac ako desať rokov.
<P>
Podľa správ, ktoré si objednali mnohé vlády, vrátane holandskej, je zníženie emisií o 20 % veľmi ďaleko od najambicióznejšieho cieľa na svete. Pokiaľ ide o informácie, ktoré máme teraz, cieľ zníženia o 30 % bude stáť menej ako odhadované náklady na zníženie emisií o 20 % spred dvoch rokov.
<P>
Samozrejme boli v Kodani krajiny, ktoré chceli nabúrať rokovania. Keby bola EÚ vo vedení, mali by to ťažké. Tentoraz im to EÚ uľahčila tým, že zablokovala druhé záväzné obdobie Kjótskeho protokolu, ktoré je mimoriadne dôležité pre rozvojové krajiny. Bolo by konštruktívne povedať, že za určitých podmienok sme pripravení na druhé obdobie Kjótskeho protokolu, a bolo by konštruktívne zaviazať sa podporiť opatrenia v oblasti zmeny klímy zo strany hospodársky menej rozvinutých krajín bez recyklovania financií na rozvoj spolupráce pod novým názvom.
<P>
Od týchto skromných výsledkov sa musíme dopracovať k riadnej dohode o klíme. Medzinárodne legitímna môže byť iba vtedy, ak sa dohodne prostredníctvom Organizácie Spojených národov. Potrebujeme aj novú podobu diplomacie v oblasti zmeny klímy. Nestačí, že naši odborníci poznajú cestu von z technického bludiska. Potrebujeme trpezlivé diplomatické úsilie, aby sme prekonali kameň úrazu a tiež aby bol rokovací proces OSN životaschopnejší, napríklad aby prijal pravidlá hlasovania.
<SPEAKER ID="190" NAME="Martin Callanan">
v mene skupiny ECR. - Vážený pán predsedajúci, dúfam, že sa mýlim, ale zdá sa mi veľmi nepravdepodobné, že rozhovory, ktoré začali a pokračovali v Kodani, v skutočnosti povedú k právne záväznej dohode, ktorou sa všetci najväčší producenti emisií na svete zaviažu k veľkým zníženiam emisií.
<P>
Za týchto okolností sa domnievam, že by bolo veľmi nerozumné pre tých z nás, ktorí v EÚ diskutujú o týchto otázkach, aby súhlasili s ďalšími zníženiami emisií. Bola spomenutá hodnota 30 %. Pani Hassiová práve spomenula 40 %.
<P>
Pri chýbajúcej celosvetovej dohode sa domnievam, že by bolo nerozumné súhlasiť s ďalšími zníženiami, pretože tým riskujeme, že našich spotrebiteľov zaťažíme jedným z najvyšších účtov za energie vo vyspelých krajinách, čím spôsobíme, že európsky ťažký priemysel a veľkí spotrebitelia energie budú mimoriadne nekonkurencieschopní v celosvetovom prostredí.
<P>
Už teraz sme boli svedkami toho, že mnohé podniky sa presúvajú mimo EÚ, čím, samozrejme, jednoducho presunú emisie z EÚ do Číny, Indie a inde. Toto je šialená hospodárska politika, pretože nemá absolútne žiadny čistý prínos pre životné prostredie. V skutočnosti má z niektorých hľadísk čistý nepriaznivý vplyv na životné prostredie, keďže tieto výrobky sa nakoniec jednoducho opäť dovezú späť do EÚ.
<P>
Čo potrebujeme, je komplexná celosvetová dohoda. V plnej miere s tým súhlasím. Dúfam, že budeme pracovať na tom, aby sme ju dosiahli, ale kým neexistuje, musíme byť veľmi opatrní, pokiaľ ide o ďalšie jednostranné zníženia emisií v Európe.
<SPEAKER ID="191" NAME="Bairbre de Brún" LANGUAGE="GA">
Vážený pán predsedajúci, ambiciózna, právne záväzná dohoda je naliehavo potrebná.
<P>
Podľa najaktuálnejších vedeckých informácií sa EÚ musí zaviazať znížiť emisie o 40 % do roku 2020 a o 85 - 90 % do roku 2050 a tento druh záväzku nemožno dať, ak sme závislí od konania iných ľudí.
<P>
Každý musí vedieť, aké skutočné zníženia emisií sa zavedú a musíme vedieť, že budú k dispozícii nevyhnutné finančné prostriedky pre rozvíjajúce sa krajiny, ktoré im umožnia bojovať so zmenou klímy a jej dôsledkami.
<P>
Je potrebná jednoznačnosť. Všetci potrebujeme jasne vedieť, kto presne poskytne tieto finančné prostriedky, koľko poskytnú jednotlivé rozvinuté krajiny a ako a kedy sa tieto finančné prostriedky poskytnú. Nedostatok politickej vôle prejavený v Kodani sa nemôže opakovať.
<P>
Tiež prajem pánovi komisárovi Dimasovi veľa úspechov.
<SPEAKER ID="192" NAME="Anna Rosbach" LANGUAGE="DA">
Vážený pán predsedajúci, v súvislosti s konferenciou COP 15 bolo veľa rozhovorov o tzv. klimatických utečencoch. Ľudia vždy utekali od prírodných katastrof, zlých úrod, sucha, záplav a hladomoru. Skutočnosť je, že zmena klímy a jej priamy vplyv na ľudí a životné prostredie sú problémami, pri ktorých nemáme na výber a musíme ich riešiť. Nemôžem si však pomôcť a musím sa opýtať, či sa v tomto uberáme správnym smerom. Súhlasím s tým, že si musíme viac uvedomovať, ako používame zdroje v našom každodennom živote a skúmať nové technológie. Nesmieme však zabúdať na to, že v skutočnosti už máme spôsoby na zmiernenie problémov, ktoré náhle vznikajú. V súvislosti s konferenciou COP 15, napríklad, bola zmienka o Cookových ostrovoch - súostroví v Tichom oceáne. Problém, ktorému tieto ostrovy čelia, je, že ich ohrozuje stúpajúca hladina mora. Vlnolam by mohol ochrániť ostrovy a v skutočnosti je vlnolam absolútne perspektívnou investíciou, ale nie pre malé súostrovie. Zatiaľ čo my na západe diskutujeme o veternej energii, elektrických automobiloch, solárnej energii, biopalivách a nových spôsoboch triedenia odpadu na predmestiach Európy, mnohé ostrovy postupne miznú. Preto by som sa chcela opýtať, či by západný svet mal investovať miliardy do technológií na boj proti zmene klímy, ktorých účinok je veľmi otázny, keď miliónom ľudí možno pomôcť už známymi opatreniami s nízkymi nákladmi. Namiesto dohadovania sa o štatistikách, dôkazoch a výskume je teraz čas, keď musíme pomocou skutočných krokov riešiť vplyv zmeny klímy na celosvetovej úrovni.
<SPEAKER ID="193" NAME="Nick Griffin" AFFILIATION="NI">
Vážený pán predsedajúci, poďme po Kodani prehodnotiť celú situáciu s globálnym otepľovaním. Iróniou je, že v Kodani sme mali nielen aféru "Climategate 2", ale aj začiatok jednej z najväčších zím počas niekoľkých desaťročí. Odvtedy sme odhalili pravú podstatu hrozby o stúpaní hladiny morí z postupimského inštitútu, Goddardovo stredisko bolo usvedčené z manipulácie so záznamami teplôt, miznúce himalájske ľadovce sa ukázali ako výmysel, vyšlo najavo, že pán Pachauri chce zarobiť na zmene klímy. Svet sa ochladzuje. Globálne otepľovanie je podvod.
<P>
Tento podvod nie je bez obetí. Dane z oxidu uhličitého zvyšujú ceny pohonných hmôt, čím, obrazne povedané, zabíjame starých ľudí. Miliardy premrhané na výskum tohto neexistujúceho problému sú miliardami, ktoré nemožno použiť na riešenie skutočných problémov, ako je Alzheimerova choroba alebo skoncovanie so skutočnými ekologickými katastrofami, ako je odlesňovanie. Obchodovanie s kreditmi CO2 vynáša miliardy finančným žralokom na úkor rodín, ktoré žijú v chudobe. Úbytok poľnohospodárskej pôdy kvôli biopalivám už zdvojnásobil ceny potravín na celom svete, takže milióny ľudí hladujú, zatiaľ čo chamtivé spoločnosti dosahujú čoraz tučnejšie zisky.
<P>
Tí, ktorí podporujú vedecký nezmysel o zmene klímy spôsobenej človekom, ako sú Shell, Monsanto, medzinárodné banky, elitný klub Bilderberg, uhlíkoví miliardári a ich užitoční idiotskí ľavicoví spojenci, robia najväčší podvod v histórii ľudstva. Musia byť a budú braní na zodpovednosť, ako aj ich spolupracovníci na miestach, ako je toto.
<SPEAKER ID="194" NAME="Peter Liese" AFFILIATION="PPE">
(DE) Vážený pán predsedajúci, dámy a páni, v Kodani a následne po konferencii sa povedalo veľa o zmenách pravidiel OSN. Navrhujem, aby sme zmenili pravidlá v tomto Parlamente, aby títo ľudia z okrajových skupín, ako je pán Griffin, nehovorili na začiatku, ale na konci, tam je ich právoplatné miesto v tomto politickom spektre, prinajmenšom v prvom kole.
<P>
Dámy a páni, samozrejme, Kodaň bola sklamaním. Veľa našich požiadaviek a očakávaní občanov určite nebolo naplnených. Chcel by som doplniť jednu poznámku k tomu, čo už bolo povedané. Chceme medzinárodnú dohodu o emisiách leteckej a námornej dopravy. Bohužiaľ, v tejto otázke sa v Kodani nedosiahol absolútne žiadny pokrok. Dokonca o nej nebola ani len zmienka v kodanskej dohode o klíme. Tento výsledok je sklamaním, najmä preto, že vieme, že každý rok, ktorý stratíme, samozrejme, spôsobí, že budeme musieť ešte viac zvýšiť úsilie. Čím neskôr začneme, tým odvážnejšie a väčšie bude musieť byť naše úsilie, a s každým ďalším rokom to bude, samozrejme, čoraz ťažšie. Je to ako vážna choroba - čím skôr sa bude liečiť, tým ľahšia bude liečba. Práve preto je to sklamanie.
<P>
Napriek tomu by sme sa na to nemali pozerať z negatívneho, jednostranného hľadiska. Dnes ráno som dostal otázku, či sa otázka zmeny klímy teraz ocitla politicky na mŕtvom bode. Neocitla. Musí pokračovať, a to od nás očakávajú aj občania. Mali by sme hľadať pozitívne veci, ku ktorým v Kodani došlo. Uvediem dva malé príklady, a to záväzok dvoch rozvojových krajín, Maldív a Kostariky, stať sa klimaticky neutrálnymi počas nasledujúcich desiatich rokov. Celý svet - Európa a zvyšok sveta - si z nich môžu brať príklad. Sú to malé štáty, ale ak sa pozrieme na veľký štát, ako je napríklad Brazília, to, čo sa tam deje, je tiež pozoruhodné.
<P>
Preto by sme mali analyzovať naše chyby a nebyť takí arogantní, že jednoducho budeme pokračovať tak ako predtým. Nemali by sme si však ani dookola sypať popol na hlavu, mali by sme sa spojiť s tými krajinami sveta, ktoré chcú dosiahnuť pokrok v ochrane klímy. Už to ďalej nesmie byť hra priemyselne rozvinutých krajín proti rozvojovým krajinám, ale tých krajín, ktoré pochopili, o čo ide, proti zvyšku sveta, pričom treba dúfať, že tá druhá skupina sa bude čoraz viac zmenšovať.
<SPEAKER ID="195" NAME="Jo Leinen" AFFILIATION="S&amp;D">
(DE) Vážený pán predsedajúci, pani Espinosová, minulý týždeň som sa zúčastnil na zasadnutí neformálnej rady pre životné prostredie v Seville. Bola to prvá zostava tejto rady počas španielskeho predsedníctva. Samozrejme, nemohli ste sa zúčastniť kvôli nešťastnej rodinnej záležitosti, ale vaša ministerka pani Teresa Riberová vás vynikajúco zastupovala. Počas zasadnutia, ktoré bolo mimoriadne dobre zorganizované, bolo odhodlanie španielskeho predsedníctva v tejto otázke očividné.
<P>
To všetko je v poriadku, ale výsledok zasadnutia tejto Rady nebol veľmi uspokojivý. Rada ministrov bola rozdelená a úplne nerozhodná. Medzi členskými štátmi absolútne chýba zhoda v tom, čo by sme teraz mali robiť. To nie je dobré znamenie. Je vašou úlohou a zodpovednosťou nájsť spoločnú reč medzi 27 členskými štátmi.
<P>
Podľa môjho názoru musíme urobiť v Európskej únii po konferencii v Kodani tri veci. Po prvé, musíme opäť získať vedúcu úlohu v oblasti globálnej ochrany klímy. Po druhé, musíme ukázať našu dôveryhodnosť v záväzkoch, ktoré sme dali, a po tretie, naliehavo musíme získať nových partnerov pred tým, ako pôjdeme do Mexika.
<P>
Čo sa týka opätovného získania vedúcej úlohy, súhlasím s každým, kto tu povedal, že by sme si mali naďalej stáť za naším sľubom znížiť emisie CO2 o 30 %. Bol by som rád, keby sme tento cieľ zníženia o 30 % oznámili sekretariátu OSN v Bonne 31. januára namiesto starého cieľa 20 %. Ak sa staneme závislými od porovnateľného úsilia ostatných, potrvá to večne, a v Mexiku sa tiež k ničomu nedopracujeme.
<P>
Pokiaľ ide o ukázanie dôveryhodnosti, je skutočne potrebné zrealizovať 7,2 miliárd EUR pred Mexikom. Krajiny v Afrike musia vidieť, že prvé opatrenia sa už realizujú.
<P>
Na záver, pokiaľ ide o získanie partnerov, dúfam, že budeme rozvíjať diplomaciu v oblasti ochrany klímy, a najmä, že s pomocou Africkej únie nájdeme dostatok partnerov v Latinskej Amerike a Ázii pre celosvetovú dohodu v Mexiku.
<SPEAKER ID="196" NAME="Chris Davies" AFFILIATION="ALDE">
Vážený pán predsedajúci a kolegovia spolupracovníci, po Kodani sa musíme posunúť vpred. Pravda je, že nevieme kadiaľ. Ako keby sme zakopávali potme. Domnievam sa, že jednoducho budeme musieť preskúmať každú príležitosť, a dúfam, že jedna alebo viaceré z nich nás posunú vpred.
<P>
Som si však istý, že sa musíme snažiť zachovať ambície a udržať vodcovstvo. V tejto súvislosti sa pripravuje kľúčové rozhodnutie v priebehu nasledujúcich dvoch týždňov a chcem vedieť, čo urobí predsedníctvo preto, aby bolo správne.
<P>
Štyridsať percent našich emisií pochádza z elektrární na fosílne palivo. Preto sa rozvoj technológie zachytávania a skladovania uhlíka považuje za taký dôležitý. Preto Rada pred tromi rokmi súhlasila, že by sme sa mali snažiť vytvoriť až 12 pilotných projektov do roku 2015. Pred rokom sme schválili spôsob financovania týchto projektov: použiť 300 miliónov vo forme kvót zo systému obchodovania s emisiami. Trvalo tri mesiace, kým táto myšlienka prišla z Parlamentu, kým získala podporu Rady a dostala šancu, ale ani po 12 mesiacoch sme sa ešte stále nedohodli, ako vyberať projekty alebo používať peniaze. Nakoniec Komisia predložila návrh rozhodnutia. Navrhuje iba osem projektov CCS a časový rozvrh, ktorý odporúča, znamená, že nebude možné postaviť ich do roku 2015. Komisár Rehn sa dostal do horúceho kresla, takže dúfam, že mu niekto odovzdá odkaz do konca rozpravy, aby mohol vysvetliť, prečo v tomto dokumente chýbajú ambície.
<P>
Ale musíme uznať, že hoci je neadekvátny, musíme sa posunúť vpred. Bude sa o ňom diskutovať na zasadnutí výboru Rady pre klimatické zmeny, ktoré sa bude konať 2. februára, a existuje nesúhlas niektorých členských štátov, ktoré nesúhlasia s tým, aby Komisia mala posledné slovo pri výbere projektov, použití a rozdelení peňazí.
<P>
Toto stretnutie bude teraz prvou príležitosťou od Kodane pre Európsku úniu, aby ukázala, či sa posunie vpred a uskutoční praktické kroky alebo či ostane pozadu. Je to rozhodujúca skúška pre Komisiu a predsedníctvo.
<P>
Preto moja otázka pre pani ministerku znie: Zabezpečí predsedníctvo, aby sme dosiahli dohodu na tomto zasadnutí alebo to prenecháte iným?
<SPEAKER ID="197" NAME="Bas Eickhout" AFFILIATION="Verts/ALE">
(NL) Vážený pán predsedajúci, dovoľte mi vyjadriť sa celkom jasne. Samit v Kodani bol zlyhaním. V skutočnosti boli po samite traja naozaj porazení: Organizácia Spojených národov, Európska únia a klíma. Preto je najdôležitejšie zmeniť týchto troch porazených na víťazov v roku 2010 na ceste do Mexika. Musia sa stať tri veci, aby to bolo možné. Po prvé, EÚ musí naozaj vystupovať jednotne, ako spomenul pán komisár Rehn, ale - a v tomto by som ocenil konkrétnu odpoveď - kto nás bude zastupovať? Kto bude hovoriť v mene Európy v Mexiku?
<P>
Po druhé, pokiaľ ide o Organizáciu Spojených národov, Európa musí dokázať svoje vedúce postavenie aj pri rokovaniach, čo znamená už sa viac neobzerať iba na Spojené štáty a Čínu a namiesto toho upriamiť pozornosť na krajiny, ktoré sa stotožňujú s naším želaním konať v oblasti klímy, ako je napríklad Africká únia, Mexiko, Brazília a Juhoafrická republika. Mali by sme rozširovať skupinu krajín, s ktorými chceme uzavrieť dohodu.
<P>
Po tretie, klíma. Je pravda, že sme sa dohodli na dvoch stupňoch, ale aj to niečo znamená. Veda hovorí, že dva stupne znamenajú, že bohaté krajiny musia znížiť emisie CO2 o 40 %. Preto musí EÚ teraz sľúbiť 30 %. EÚ bude mať 31. januára ďalšiu šancu dokázať vedúce postavenie tým, že navrhne 30 %, a vyzývam EÚ, aby toto číslo ponúkla. Ocenil by som vašu reakciu na tento návrh, keďže predstavuje jediný spôsob, ako ukázať vedúce postavenie a urobiť rok 2010 rokom Organizácie Spojených národov, Európskej únie a klímy.
<SPEAKER ID="198" NAME="Derk Jan Eppink" AFFILIATION="ECR">
Vážený pán predsedajúci, podporujem environmentálne ciele na rok 2020, ale mám závažné pochybnosti o určitých metódach. Konferencia v Kodani bola dobrým príkladom zlej metódy. Aké z toho plynie ponaučenie?
<P>
Konferencia bola príliš veľká na to, aby priniesla výsledky: rockový koncert môže mať 50 000 účastníkov, konferencia nie. Po druhé, Čína a India oklamali Európu a USA sa k nim pridali. Namiesto toho, aby bola EÚ hlavným aktérom, stala sa zmäteným divákom.
<P>
Ako máme postupovať? Domnievam sa, že musíme prehodnotiť formu, ktorú sme použili, je lepšie mať G20 ako udalosť rozmerov Woodstocku. Po druhé, musíme skoncovať s morálnou aroganciou a prestať hovoriť Číne a Indii, čo majú robiť. Dôležité bariéry na potrestanie obidvoch krajín by boli katastrofálne. Práve naopak, EÚ by mala prehodnotiť svoj vlastný postoj, ktorý v konečnom dôsledku podkopáva náš rast a zamestnanosť.
<P>
Nakoniec, potrebujeme seriózne preskúmať súhrn dôkazov. Aféra "Climategate" už bola pripomienkou a tvrdenie, že himalájske ľadovce sa topia, sa teraz zdá založené na špekuláciách. Niektorí členovia IPCC teraz dokonca predpovedajú globálne ochladzovanie.
<P>
Potrebujeme objektívny, nestranný vedecký výskum, a nie politický aktivizmus poháňaný agendou. Čo je pravda a čo nie? Momentálne jednoducho nevieme a domnievam sa, že najprv musíme mať správne fakty. Pán komisár, pani ministerka, dúfam, že budete k týmto otázkam pristupovať s otvorenou mysľou.
<SPEAKER ID="200" NAME="Sabine Wils" AFFILIATION="GUE/NGL">
(DE) Vážený pán predsedajúci, konferencia Organizácie Spojených národov o zmene klímy zlyhala v dôsledku neústupných politických záujmov priemyselne rozvinutých krajín. Dôsledkom je, že základ existencie miliárd ľudí v rozvojových krajinách a ostrovných štátoch, ktorým hrozí zaplavenie, je v nebezpečenstve.
<P>
Neexistuje zhoda v tom, ako máme účinne zabrániť ďalšiemu otepľovaniu planéty. EÚ hrala hru v záujme svojich vnútroštátnych podnikov a ziskov veľkých koncernov. Cieľ zníženia emisií skleníkových plynov v členských štátoch EÚ celkovo o 30 % do roku 2020 sa nedostal na stôl včas.
<P>
Vytvárať lepšie ciele na ochranu klímy v závislosti od predošlých ústupkov iných štátov je ako hrať kocky o budúcnosť ľudstva. Fakty sú jasné: v roku 2007 boli emisie CO2 na osobu 4,6 tony v Číne, 9,7 tony v Nemecku a 19,1 tony v USA. Naliehavo potrebujeme klimatickú spravodlivosť pre celé ľudstvo. Priemyselne rozvinuté krajiny a rýchlo sa rozvíjajúce hospodárstva na budúci rok v Mexiku musia dospieť k záväznej dohode s konkrétnymi a ambicióznymi cieľmi.
<SPEAKER ID="201" NAME="Godfrey Bloom" AFFILIATION="EFD">
Vážený pán predsedajúci, samozrejme, môžete povedať, že som skeptik, pretože sa neprezliekam za strašiaka.
<P>
Ako mnohí z vás, aj ja sa som sa prebojoval do Kodane cez snehovú búrku. Nie je zaujímavé, že v Londýne sme mali doteraz najchladnejšiu zaznamenanú zimu za posledných 30 rokov? To isté platí pre Poľsko, Kóreu a Čínu. Mali sme najnižšie teploty na Floride, v Arizone, v Texase - prvý sneh v Texase hádam po sto rokoch. Samozrejme, ako povedal Giles Coren z londýnskeho denníka Times, preboha, ešte stále nám to nedošlo - celé globálne otepľovanie je jednoducho práve o tom, že si musíme zvyknúť na mrazivé teploty.
<P>
Nuž, videli sme hokejku Ala Gora, ktorá je, verím tomu, stále vystavená v londýnskych štátnych školách - Al Gore, mastičkár, podvodník! Videli sme profesora Jonesa z univerzity vo východnom Anglicku - podvodník! A teraz, ešte o tom neviete, pretože to nepreniklo na verejnosť, národná databáza klímy Nového Zélandu: Mám tu niekoľko čísel - všetky sú podvod.
<P>
Kedy sa vy všetci prebudíte? Je to jeden veľký podvod!
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8)
<SPEAKER ID="202" NAME="Chris Davies" AFFILIATION="ALDE">
Vážený pán predsedajúci, podľa pána Blooma je očividne celá veda o zmene klímy nezmysel, pretože sme mali chladnú zimu.
<P>
Zaujímalo by ma, či by pán Bloom vedel povedať Parlamentu, aký je rozdiel medzi klímou a počasím.
<SPEAKER ID="203" NAME="Godfrey Bloom" AFFILIATION="EFD">
Klíma, pán Davies, je to, čo my všetci musíme znášať.
<SPEAKER ID="204" NAME="Zoltán Balczó" AFFILIATION="NI">
(HU) Pani ministerka, mám pre vás prekvapivé správy. Konferencia o zmene klímy v Kodani sa skončila. Hovoríte o cieľom a ilúziách, ako keby táto udalosť bola ešte len pred nami. Skončila zlyhaním. Neboli podpísané žiadne právne záväzné záväzky. Príklad Kjótskeho protokolu ukazuje, čo znamená dobrovoľnosť. Všetci sme si vedomí hodnoty záväzkov Spojených štátov, ale Kanada tiež stojí za zmienku. Kanada podpísala Kjótsky protokol a potom zvýšila emisie oxidu uhličitého o 26 % bez akýchkoľvek dôsledkov. Kodaň je jasným posolstvom o svete, v ktorom žijeme.
<P>
Celý dnešný svet ovplyvňuje hospodársky fundamentalizmus. Keď záujmy spoločnosti narazia na záujmy celosvetového hospodárstva, tie neskôr spomenuté vždy zvíťazia. Za celosvetovým hospodárstvom, samozrejme, stojí úzka elita mocných. Ak chceme zastaviť nezvratnú zmenu klímy, potrebovali by sme zmeniť inú klímu. Potrebujeme zmeniť politickú a morálnu klímu. Kým sa tak stane, pokiaľ ľudia slúžia hospodárstvu a nie naopak, pokiaľ sa ekologicko-sociálne trhové hospodárstvo nestane hlavnou líniou, všetky podobné konferencie sú odsúdené na zlyhanie.
<SPEAKER ID="205" NAME="Richard Seeber" AFFILIATION="PPE">
(DE) Vážený pán predsedajúci, ak sa môžeme niečo naučiť z Kodane, potom je to zmysel pre realitu. Stále si pamätám rozpravu, ktorú sme mali tu v Parlamente pred Kodaňou. Každý horel optimizmom, ktorý ale vyšiel nazmar. Bola to medzinárodná konferencia so svojimi vlastnými pravidlami a iba dobrou vôľou nemožno dosiahnuť veľa. Preto pristupujme k budúcim rokovaniam v Mexiku s potrebným zmyslom pre realitu.
<P>
Keby sme mali hodnotiť Kodaň, musíme povedať, aby sme boli spravodliví, že to nebolo také zlé, pretože výsledok môže slúžiť ako základ pre rokovania v Mexiku, a dosiahlo sa aspoň niečo. Najväčším sklamaním pre nás Európanov musí byť to, že my ako EÚ sme neboli pri tom, keď vznikal záverečný dokument. Musíme sa nad tým vážne zamyslieť, pretože vždy zdôrazňujeme skutočnosť, že sme tými, ktorí chcú mať vedúce postavenie v celosvetovom boji proti zmene klímy.
<P>
Prečo by to malo byť tak? V prvom rade pravdepodobne preto, že s našimi emisiami CO2 vo výške 14 % nepatríme k najväčším producentom emisií. USA a Čína spoločne produkujú takmer polovicu. Európa však nevystupuje jednotne. Posledné zasadnutie Rady pre životné prostredie veľmi jasne ukázalo, ako sa v tomto rôznia názory. Mnohé členské štáty vidia tento problém celkom inak, ako napríklad väčšina v tomto Parlamente.
<P>
Ďalším dôvodom je však skutočnosť, že my Európania nie sme až takí dobrí, ako vždy tvrdíme. Ak vynecháme tieto mechanizmy čistého rozvoja, inými slovami, tieto spoločné vykonávacie opatrenia s ostatnými opatreniami a vezmeme do úvahy iba naše vlastné opatrenia na zníženie emisií CO2, zistíme, že naša súvaha nie je taká dobrá, ako tvrdíme.
<P>
Po tretie, treba povedať aj to, že prístup ostatných krajín a regiónov sveta k tomuto problému je iný. Naším veľkým cieľom je právne záväzná dohoda. Čína a USA si však vybrali inú cestu.
<P>
Celkovo musíme zvážiť, či by sme nemali byť flexibilnejší v rokovaniach, pretože spolupráca v boji proti fenoménu zmeny klímy je dôležitá, ale spôsoby, ktoré využívame na to, aby sme to dosiahli, by mohli byť úplne iné.
<SPEAKER ID="206" NAME="Dan Jørgensen" AFFILIATION="S&amp;D">
(DA) Vážený pán predsedajúci, otázka, ktorú by som chcel položiť klimatickým skeptikom v tomto Parlamente, znie: keby vám deviati z desiatich lekárov povedali, že majú deväťdesiatpercentnú istotu, že ste vážne chorý, ale že majú liek bez vedľajších účinkov, ktorý by mohol vašu chorobu vyliečiť, užili by ste ten liek? Samozrejme, že áno. Takto mal zareagovať svet v Kodani. Samozrejme, že takto by mal zareagovať svet, keď viac ako deväťdesiat percent popredných vedcov v danom odbore hovorí, že globálne otepľovanie je skutočné a že je spôsobené človekom. EÚ by preto mala preukázať schopnosť viesť. Samozrejme, môžeme kritizovať USA. Samozrejme, môžeme kritizovať Čínu za to, že nemala politickú vôľu potrebnú v Kodani. V tomto Parlamente sa však musíme pozerať do vlastných radov - musíme byť kritickí k nedostatočnej iniciatíve zo strany EÚ. EÚ mohla urobiť dve veci a mala by urobiť dve veci pred konferenciou v Mexiku. Po prvé, mali by sme prevziať iniciatívu, pokiaľ ide o naše zaviazanie sa k cieľom zníženia emisií. To znamená posun zo zníženia emisií o 20 percent prisľúbeného do roku 2020 na 30 percent. Po druhé, mali by sme definovať sumy, ktorými sme ochotní prispieť k financovaniu dlhodobého prispôsobenia sa zmenám klímy, o ktorých vieme, že sa dejú. Na záver, je jasné, že budeme mať väčší vplyv, ak budeme vystupovať jednotne, pretože potom budeme môcť rokovať racionálnejšie a jednoznačnejšie ako v Kodani. Pán Callanan zo skupiny Európskych konzervatívcov a reformistov povedal:
<P>
"Bolo by šialené zvyšovať naše ambície v súčasnej situácii."
<P>
Nie, pán Callanan, bolo by šialené nezvýšiť naše ambície.
<SPEAKER ID="208" NAME="Lena Ek" AFFILIATION="ALDE">
(SV) Samit v Kodani bol bezpochyby veľkým sklamaním, ale teraz je dôležité hľadieť do budúcnosti. To robíme my liberáli a dúfam, že to môžeme dosiahnuť spoločne v Európe. Potrebujeme stratégiu a potrebujeme "program po Kodani". Pokračovať v investíciách do systému obchodovania s emisiami je dôležitý nástroj, aby sme to dosiahli. EÚ by mala okamžite začať rokovania s USA s cieľom začleniť rozvíjajúci sa americký systém do európskeho systému. Transatlantický trh s emisiami oxidu uhličitého by mohol byť začiatkom globálneho trhu.
<P>
Pán Rehn poskytol veľmi dobrú úvodnú reč. Jeho záver je celkom správny. EÚ musí vystupovať v týchto rokovaniach jednotne. Je však potrebné pamätať na to, že Európsky parlament teraz môže v súlade s Lisabonskou zmluvou ovplyvniť, ako sa prijmú tieto rozhodnutia. Parlament musí byť zapojený do prípravnej práce, keďže záverečná dohoda si vyžaduje náš súhlas.
<P>
V rámci Európy musíme zároveň pokračovať v posilňovaní nášho vlastného trhu s emisiami oxidu uhličitého a skoncovať s rozdávaním práv na obchodovanie s emisiami zadarmo. Potrebujeme investície do novej technológie a po tretie, potrebujeme stanoviť najnižšiu cenu za oxid uhličitý. Klimatické ciele možno dosiahnuť prostredníctvom trhových mechanizmov, a nie väčšou byrokraciou.
<P>
Ak teraz urobíme hrubú čiaru za konferenciou v Kodani, začneme odznova a všetko naše úsilie vložíme do budúcich opatrení, potom prvá vec, na ktorú sa musíme sústrediť, je stratégia EÚ 2020. Obsahuje opatrenia a my potrebujeme dobre vypracované návrhy, pokiaľ ide o energetickú účinnosť a o to, ako investovať do novej technológie. Potrebujeme stratégiu zameranú na pracovné miesta v oblasti ochrany klímy. Na záver by som chcela veľmi jasne povedať, že potrebujeme zníženie emisií oxidu uhličitého o 30 percent, ak chceme zvíťaziť nielen v boji proti zmene klímy, ale aj v boji o trh.
<SPEAKER ID="209" NAME="Yannick Jadot" AFFILIATION="Verts/ALE">
(FR) Vážený pán predsedajúci, pani Espinosová, bol som veľmi prekvapený spokojnosťou, ktorú ste prejavili v súvislosti s opatreniami EÚ v oblasti zmeny klímy. Je pravda, že Európa za posledných 10 rokov urobila viac práce a lepšiu prácu ako väčšina ostatných krajín na svete, ale Kodaň bola jednoznačne zlyhaním európskeho vodcovstva.
<P>
V Kodani sme tiež videli, že Európa sa jednoducho stáva spojením stratégií osobnej komunikácie medzi európskymi vedúcimi predstaviteľmi štátov alebo vlád, pričom v tejto súvislosti by som chcel konkrétne spomenúť pána Sarkozyho, pani Merkelovú a pána Browna. Za týchto okolností je, samozrejme, jednoduché zmeniť proces Organizácie Spojených národov. Je pravda, že systém Organizácie Spojených národov je komplikovaný a že systém G20, v ktorom sú dohody bezvýznamné, ale kde existujú príležitosti na dôležité propagačné aktivity, je oveľa jednoduchší.
<P>
To znamená, že v budúcom roku musí Európa dosiahnuť viac lepších výsledkov. V súčasnosti máme cieľ 20 %. V skutočnosti však 20 % znamená dosiahnuť menej počas nasledujúcich 10 rokov, ako sme dosiahli za uplynulých 10 rokov, znamená to zmenšenie úsilia Európy v boji proti zmene klímy. Je to absurdné nielen pre klímu, keďže nám vedci hovoria, že musíme dosiahnuť cieľ zníženia o 40 %, ale je to absurdné aj pre naše hospodárstvo a pracovné miesta.
<P>
Preto vás prosím, pani Espinosová, nezredukujte európske ambície v oblasti zmeny klímy na najnižšieho možného menovateľa, na námietky pána predsedu Barrosa, ktorý nechce ustúpiť od hodnoty 20 %, alebo na námietky Talianska a Poľska, ktoré čoskoro poprú existenciu zmeny klímy. Žiadam vás, aby ste si opäť prečítali uznesenie Parlamentu a okamžite sa rozhodli pre bezpodmienečných 30 %.
<SPEAKER ID="210" NAME="Konrad Szymański" AFFILIATION="ECR">
(PL) Vážený pán predsedajúci, musíme akceptovať skutočnosť, že nikto, s výnimkou niekoľkých európskych štátov, nechce platiť za obmedzenia emisií CO2, ani znížiť využívanie energie. Je to dokonca horšie. Niektoré rozvojové krajiny, ktoré používajú poburujúcu protikoloniálnu rétoriku, na tom chcú zbohatnúť, pričom zároveň sú najväčšími producentmi emisií oxidu uhličitého uvoľňovaných do ovzdušia. Africké krajiny, Čína a India si chcú zachovať výnimky z medzinárodného systému monitorovania emisií a zároveň chcú dostať miliardy eur za ekologické technológie. Takéto stanovisko nemožno zdôvodniť našim daňovým poplatníkom. Po konferencii v Kodani si musíme uvedomiť, že Európa nemôže znášať tieto náklady sama. Po prvé, konaním z vlastnej iniciatívy ešte viac spomalíme rast nášho vlastného hospodárstva a negatívne ovplyvníme prosperitu našich občanov. Po druhé, konaním z vlastnej iniciatívy nezmeníme nič v súvislosti s emisiami, pretože nám sa už podarilo obmedziť vlastné emisie.
<SPEAKER ID="211" NAME="Elie Hoarau" AFFILIATION="GUE/NGL">
(FR) Vážený pán predsedajúci, pani ministerka, dámy a páni, hoci Kodaň bola zlyhaním, mobilizácia mimovládnych aktérov bola výnimočná a odhalila, že existuje skutočná medzinárodná podpora pre klimatickú spravodlivosť.
<P>
Odteraz bude platiť to, že pokračujúci rokovací proces bude musieť ako otázku priority zohľadniť záujmy malých, zraniteľných ostrovných štátov a Afriky. Taktiež bude kľúčové zabezpečiť, aby sa záväzky v oblasti oficiálnej rozvojovej pomoci skutočne zvýšili o 100 miliárd EUR ohlásených v Kodani.
<P>
Na záver, musíme pamätať na to, že máme veľmi málo času konať, kým sa dôsledky zmeny klímy stanú nezvratnými. Rok 2010 predstavuje našu poslednú šancu, ak chceme dosiahnuť skutočný úspech v Mexiku.
<SPEAKER ID="212" NAME="Oreste Rossi" AFFILIATION="EFD">
(IT) Vážený pán predsedajúci, dámy a páni, nehovorte, že sme vás pred tým nevarovali. Uznesenie konferencie COP 15 schválené týmto Parlamentom bolo ako mnoho kriku pre nič.
<P>
Žiadali sme príliš veľa a nedosiahli sme nič. Nie sú to slová strany Lega Nord, ale Iva de Boera, tajomníka konferencie o zmene klímy Organizácie Spojených národov. Nebola to ozajstná katastrofa, hoci dohoda je iba predbežnou dohodou. V texte, vďaka ktorému konferencia COP 15 nebola úplným neúspechom, dohodnutom na konci maratónu rokovaní skutočne nevídaného trvania a intenzity, je veľmi málo skutočného obsahu.
<P>
Kodanská dohoda, ktorú schválil prezident USA Obama, prezident Brazílie Lula, čínsky premiér Wen Ťia-pao, indický premiér Singh a prezident Juhoafrickej republiky Zuma, a vnútili ju všetkým ostatným krajinám, nebola dokonca ani oficiálne prijatá. Keď ju odmietlo osem krajín, čo znemožnilo jej prijatie, 192 zúčastnených štátov dohodu jednoducho vzalo na vedomie.
<P>
Dámy a páni, otázka globálneho otepľovania je strata času. Už od decembra noviny a televízne spravodajstvo prinášajú správy o tom, že Európa je v zajatí mrazivého počasia. Prestaňme zbytočne a nákladne špekulovať o klíme.
<SPEAKER ID="213" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, jediným konkrétnym výsledkom samitu o zmene klímy v Kodani bolo obmedzenie globálneho otepľovania na dva stupne Celzia. Opatrenia, ktoré sú na to potrebné, však ostali tajomstvom. Tento minimálny kompromis je pre nás sklamaním, najmä preto, že rozhodnutie o tom, či prijmú alebo odmietnu dohodu o cieľoch na ochranu klímy, je teraz na jednotlivých štátoch. Čas sa naozaj kráti. Je na nás, aby sme rozhodli, čo sa bude diať ďalej. Mali by sme podporiť trvalo udržateľný rozvoj berúci ohľad na ochranu klímy, ktorý nám umožní používať zdroje našej planéty zodpovedným spôsobom pre nás a pre budúce generácie. EÚ a jej členské štáty by mali rozvíjať vedúcu úlohu na svete v ekologických technológiách. Potom sa nám podarí aspoň začať.
<SPEAKER ID="214" NAME="Rachida Dati" AFFILIATION="PPE">
(FR) Vážený pán predsedajúci, pani ministerka, pán komisár, nikomu neušlo, že Kodaň bola zmarenou príležitosťou. Tento samit však mal aj dve výhody, a tu opakujem vaše slová, pán komisár. Prvou je, že mobilizoval oveľa viac vedúcich predstaviteľov štátov alebo vlád ako kjótsky samit. Druhou je, že umožnil rozvíjajúcim sa krajinám mať prospech z finančných záväzkov zameraných konkrétne na pomoc v boji proti globálnemu otepľovaniu.
<P>
Čo má Európa teraz robiť? Samozrejme, mala by pokračovať vo vynikajúcej práci na znižovaní emisií skleníkových plynov, pretože pravda je, že Európa už bola mimoriadne poctivá. Pokiaľ ide o cieľ zníženia emisií o 8 % stanovený v Kjótskom protokole, európske spoločnosti dosiahli zníženia o takmer 13 %. Tieto spoločnosti preto prejavili mimoriadne poctivý prístup a veľké odhodlanie ochraňovať životné prostredie. Tento boj a tento poctivý prístup však vôbec nepatria do kontextu nespravodlivej hospodárskej súťaže. Ako som vám povedala na vypočutiach, pán Rehn, toto všetko patrí iba do kontextu absolútne spravodlivej hospodárskej súťaže. Skutočne musíme zvážiť zavedenie dane z oxidu uhličitého na hraniciach Európskej únie, pretože sa nemôžeme zrieknuť našich podnikov a teda našich pracovných miest v prospech absolútne nespravodlivej hospodárskej súťaže, v prospech krajín, ktoré neprejavujú žiadny rešpekt k ochrane životného prostredia a zníženiu emisií skleníkových plynov, ani neuplatňujú tie isté štandardy v tejto súvislosti. Preto si myslím, že to je absolútne nevyhnutné, a na tomto mieste opakujem slová svojej kolegyne pani Lepageovej, aby sme sa niekedy v budúcnosti zamysleli nad zavedením dane z oxidu uhličitého na hraniciach Európskej únie.
<P>
Po druhé, bola som dosť nadšená, keď som sa na vypočutiach dozvedela, že pán komisár Tajani nevylúčil vykonanie štúdie o vplyve tejto dane z oxidu uhličitého na hraniciach Európskej únie. Preto sa domnievam, že postupne zvíťazíme v tomto boji, pretože je to dôležité pre ochranu našich európskych spoločností a pracovných miest.
<SPEAKER ID="215" NAME="Anni Podimata" AFFILIATION="S&amp;D">
(EL) Vážený pán predsedajúci, pani Espinosová, určite by sme uprednostnili, keby sa dnešná rozprava konala za iných okolností, keby sme boli vyzvaní hodnotiť celosvetovú, právne záväznú dohodu a rozhodnúť ako Európska únia o ďalšom postupe. Nanešťastie sú výsledky z Kodane veľmi nedostatočné za týchto okolností. To je prvý hlavný dôvod, prečo vyjadrujeme sklamanie.
<P>
Druhým dôvodom, pre ktorý vyjadrujeme sklamanie a ktorý sa nás mimoriadne týka ako Európskeho parlamentu, sú nedostatočné čísla zníženia emisií Európskej únie na samite v Kodani. Hoci by sa dalo očakávať, že na prvom celosvetovom samite po vstupe Lisabonskej zmluvy do platnosti Európska únia vystupňuje svoje úsilie dosiahnuť novú, ambicióznu, významnú, celosvetovú dohodu o boji proti zmene klímy, my a európski občania sme boli svedkami predstavenia rozpadu, pričom niektorí európski vedúci predstavitelia hrali svoju vlastnú hru a Európska únia zohrala vedľajšiu úlohu diváka. To nie je úloha, ktorú by sme si želali, ani úloha, ktorá nám prináleží.
<P>
Čo je teda potrebné urobiť? Vyzývame Európsku komisiu a Radu, aby preukázali, že sú pripravené na túto úlohu, a aby zabezpečili popredné miesto pre Európu v tomto novom úsilí. Dovoľte mi pripomenúť vám, že to nie je iba otázka obmedzenia dôsledkov zmeny klímy. Je to oveľa väčšia úloha, úloha premeny na nový model rozvoja, model ekologického rozvoja, ktorý bude odpoveďou Európy na potrebu vytvoriť nové pracovné miesta, podporiť konkurencieschopnosť európskeho hospodárstva a skonsolidovať vedúcu úlohu Európskej únie v novom systéme.
<SPEAKER ID="216" NAME="Fiona Hall" AFFILIATION="ALDE">
Výsledky z Kodane boli veľkým sklamaním, ale teraz sa musíme pohnúť vpred. EÚ sa teraz musí zaviazať k zníženiu emisií o 30 %, a to z troch dôvodov.
<P>
Prvým dôvodom je jednoducho to, že zníženie emisií o 30 % si dnes vyžaduje iba o trochu viac úsilia ako pri pôvodnom znížení o 20 %, jednoducho pre pokles hospodárskej činnosti v dôsledku recesie.
<P>
Druhým dôvodom je, že keby sme teraz utiahli opraty, stratili by sme dynamiku, ktorá vznikla v novom ekologickom priemysle. Nemôžeme sa "na polovicu zaviazať" investovať do obnoviteľných zdrojov energie a dopravy s nízkymi emisiami oxidu uhličitého. Treba vybudovať veľa infraštruktúry, či už je to supersieť v Severnom mori alebo v menšom meradle prípojky na napájanie pre elektrické automobily. V stávke sú stovky a tisíce nových pracovných miest, iba v samotnom Spojenom kráľovstve je 70 000 pracovných miest, ktoré súvisia s pobrežným vetrom, ale tieto pracovné miesta, ktoré sú také potrebné pre hospodársku obnovu, sa vytvoria iba vtedy, ak bude jasný strategický plán dosiahnutia Európy s nulovými emisiami oxidu uhličitého do roku 2050.
<P>
Investície potrebujú istotu a musíme si uvedomiť, že Európe hrozí strata pozície vedúceho predstaviteľa v oblasti obnoviteľných technológií. Priemysel obnoviteľných technológií v USA a Číne rastie veľmi rýchlo. Ak budeme teraz váhať, tieto ekologické pracovné príležitosti sa presunú na iné kontinenty.
<P>
Na záver, potrebujeme toto zníženie emisií o 30 %, pretože väčšinu záväzkov navyše možno jednoducho realizovať zvýšením energetickej účinnosti. Nezvýšiť úsilie v oblasti energetickej účinnosti by bolo v každom prípade šialené. Energetická účinnosť znamená hospodársku účinnosť. Znamená nižšie účty za energie, nie vyššie, a zlepšuje energetickú bezpečnosť. Bez ohľadu na čísla, ktoré ostatné strany položia na stôl 31. januára, a možno budeme príjemne prekvapení, EÚ sa teraz musí zaviazať k zníženiu o 30 %.
<SPEAKER ID="217" NAME="Ivo Strejček" AFFILIATION="ECR">
(CS) Na hodnotenie samitu v Kodani a jeho výsledky treba hľadieť očami zdravého sedliackeho rozumu a tiež z pohľadu nepreberného množstva dostupných ekologických a hospodárskych údajov, ktoré potvrdzujú, že žiadne globálne otepľovanie neexistuje, a pokiaľ existuje, potom je úplne mimo vplyvu človeka a je spôsobené iba prírodnými silami. Mimochodom minulý týždeň sme sa dozvedeli, že významná časť ekologických údajov, s ktorými pracoval Medzivládny panel pre zmenu klímy, bola buď úplne vedome falšovaná, alebo chybne interpretovaná. Z tohto pohľadu je dobre, že samit v Kodani zlyhal. Dúfam, že toto zlyhanie predovšetkým prinesie odklon od agresívnej, tzv. "zelenej" politiky. Po druhé, politika sa vráti ku skutočným témam, ktoré v dnešnom období hospodárskej recesie občanov skutočne trápia. Po tretie, zamedzí sa plytvaniu peniazmi daňových poplatníkov na sporné zelené projekty. Po štvrté, vytvorí sa priestor na praktickú diskusiu o racionálnom, účinnom a lacnejšom získavaní energie a renesanciu zažije jadrová energia. Dámy a páni, keď sa stretávam so svojimi voličmi, neveriaco krútia hlavou nad témami, ktorými sa tu zaoberáme namiesto toho, aby sme sa zaoberali ich skutočnými problémami.
<SPEAKER ID="218" NAME="Marisa Matias" AFFILIATION="GUE/NGL">
(PT) Vážený pán predsedajúci, napriek naliehavosti bolo to, čo sme videli v Kodani, krok späť. Kodaň naozaj zmobilizovala viac vedúcich predstaviteľov štátov ako Kjóto, ale spôsobila aj viac rozdielnych názorov a nakoniec sa zmenila na scenár "každý sám za seba", kde si každý štát môže určiť vlastné ciele a navyše na základe dobrovoľnosti.
<P>
Mali by sme poznamenať, že máme cieľ zníženia emisií o 2 stupne Celzia a ciele na financovanie bez akéhokoľvek vysvetlenia. To sa nedá vnímať ako útecha. Domnievam sa však, že musíme konať so zreteľom na budúcnosť, a to znamená prejsť od slov k činom.
<P>
Európska únia vždy chce byť vodcom, a vždy ním bola. V Kodani však zlyhala, nepodarilo sa jej definovať ani ubrániť ciele, ktoré tu spomenula a o ktorých povedala, že sa ich nikdy nevzdá.
<P>
Moja otázka znie, či v budúcnosti budeme konať spravodlivejšie, či dovolíme, aby najchudobnejší ľudia ďalej doplácali na našu slabosť a na rozhodnutia niektorých ľudí o iných ľuďoch.
<SPEAKER ID="219" NAME="Timo Soini" AFFILIATION="EFD">
(FI) Vážený pán predsedajúci, samit o zmene klímy v Kodani bol úplným fiaskom. V decembri som tu hlasoval proti uzneseniu. Mal som pravdu, tak ako 92 ďalších poslancov.
<P>
Európska únia sa veľmi arogantne snažila ponúknuť celému svetu svoje vlastné riešenie. Niekoľko dní pred začiatkom samitu vyšiel najavo podvod s obchodovaním s emisiami v hodnote 5 miliárd EUR. Muselo to byť pre EÚ nepríjemné tesne pred začatím samitu ponúkať riešenie a zároveň čeliť zneužitiu finančných prostriedkov vo výške 5 miliárd EUR. To bolo hanebné, a zaujíma teraz EÚ, či sa toto zneužitie vôbec vyšetrí? Ak chceme nastoliť obmedzenia emisií, zaveďme špecifický systém emisií ako pri automobiloch. Funguje, hoci nikdy nehrozí zrušenie nášho oceliarskeho, kovospracujúceho alebo drevárskeho priemyslu vo Fínsku ani v štátoch EÚ. Je to márne: pracovníci a zamestnanci by nemali trpieť.
<P>
(potlesk)
<SPEAKER ID="220" NAME="Romana Jordan Cizelj" AFFILIATION="PPE">
(SL) Aj ja som sklamaná výsledkami konferencie v Kodani, ale prestaňme lamentovať nad zlými výsledkami a namiesto toho sa zamyslime nad tým, čo teraz urobíme, aby sme už nezažili ďalšie sklamanie. Hovoriť si: "Stavajme na práci, ktorú sme vykonali, pretože potrebujeme urobiť len zopár zmien," jednoducho nestačí.
<P>
Prvá otázka, ktorú by som si chcela položiť v tejto súvislosti, je v prvom rade, čo sú konferencie COP? Sú to skutočné konferencie alebo iba predstavenie pre verejnosť? Obidvoje, samozrejme. Musíme však zabezpečiť, aby odborníci mohli pokračovať vo svojej práci a aby verejnosť bola informovaná nielen o neformálnych udalostiach, ktoré sa konajú na okraji konferencií, ale aj o konkrétnej práci, ktorú robíme. Európa by preto mala prehodnotiť organizačné aspekty takýchto konferencií.
<P>
Moja druhá otázka znie: Aká je úloha svetových vedúcich predstaviteľov na takýchto konferenciách? Prichádzajú na tieto konferencie, aby presadzovali svoje domáce politické kampane alebo prichádzajú, aby účastníkom pomohli dosiahnuť kompromis? Domnievam sa, že musíme tiež prehodnotiť pracovné metódy týchto konferencií a úlohy svetových vedúcich predstaviteľov, ktorí sa na nich zúčastňujú.
<P>
Moja tretia otázka sa týka vedúcej úlohy Európskej únie. Áno, zaviedli sme veľa dobrých opatrení s cieľom zabezpečiť, aby si Európa mohla udržať vedúcu úlohu v rozvoji technológií šetrných k životnému prostrediu, ale stratili sme vedúcu úlohu v rokovacom procese. Podľa môjho názoru by sme sa nemali uspokojiť iba s úlohou koordinátora rokovacieho procesu, pretože musíme byť aktívnym vyjednávačom. Preto by sme nemali vyložiť na stôl všetky karty pred tým, než začnú rokovania a zverejniť ciele, o ktoré sa usilujeme. Mali by sme sa tiež snažiť priblížiť k tretím krajinám, a nie vzdialiť sa im.
<P>
Záverečná poznámka, ktorú chcem povedať, je, že do medzinárodných rokovaní musíme zahrnúť otázku zmeny klímy ako naliehavú záležitosť, a tu, samozrejme, očakávam úzku spoluprácu s obidvomi komisármi, ktorí majú na starosti tieto oblasti.
<SPEAKER ID="221" NAME="Enrique Guerrero Salom" AFFILIATION="S&amp;D">
(ES) Dnes, na začiatku roku 2010, nie sme tam, kde sme chceli byť v boji proti zmene klímy. Nie sme tam, pretože práve teraz by sme mali byť v štádiu prípravy na prijatie legislatívnych zmien na základe dohody dosiahnutej v Kodani.
<P>
Nie sme v tom štádiu a malo by nám to byť ľúto. Malo by nám byť ľúto, že v Kodani sa ambície boja proti zmene klímy znížili, že sa nepodpísala záväzná dohoda a že procesu chýbala transparentnosť. V dôsledku toho nemáme dostatočný právny základ ani spôsob, ako sa postarať o potreby osôb, najmä v rozvojových krajinách.
<P>
Nie sme však ani v štádiu, v ktorom sme boli pred Kodaňou, pretože v Kodani sme dosiahli zamýšľanú dohodu so Spojenými štátmi, Čínou, Indiou, Juhoafrickou republikou a Brazíliou, ktorú neskôr podpísali ostatné krajiny, ako napríklad Rusko, Austrália, Nórsko, Švédsko a Španielsko. Nemali by sme zabúdať, že spoločne sú tieto krajiny zodpovedné za tri štvrtiny emisií oxidu uhličitého, ani by sme nemali zabúdať, že mnohé z týchto krajín predtým nepodpísali Kjótsky protokol.
<P>
Preto krok, ktorý sme urobili, nie je dostatočný, ale je významný. Mali by sme využiť tento významný krok na posun Európskej únie vpred. Európska únia bola hnacou silou pre všetok pokrok, ktorý sa dosiahol. Tento pokrok však nebude pokračovať, ak ho Európska únia nebude presadzovať.
<P>
Vzhľadom na Nemecko a Mexiko sa musíme usilovať o dosiahnutie záväzných dohôd a získanie zdrojov, ktoré môžu pomôcť rozvojovým krajinám znížiť emisie, prispôsobiť sa a modernizovať technológie. Musíme to urobiť kvôli účinnosti, spravodlivosti, a pretože potrebujeme viac partnerov.
<P>
Som presvedčený, že španielske predsedníctvo sa bude o to usilovať.
<SPEAKER ID="222" NAME="Roger Helmer" AFFILIATION="ECR">
Vážený pán predsedajúci, mám dobré správy pre Parlament: spolu s mnohými vedcami som dospel k záveru, že nie je žiadna klimatická kríza. Hladiny morí na celom svete nestúpajú výrazne a IPCC bol donútený uznať, že himalájske ľadovce sa nezmenšujú tak prudko. Malé zvýšenie globálnych teplôt za posledných sto rokov dokonale zapadá do uznávanej schémy dlhodobých prirodzených klimatických cyklov.
<P>
Kodaň dokázala, že mnohé štáty, najmä Čína a India, jednoducho nie sú pripravené obetovať hospodársku výkonnosť v prospech riešenia špekulatívneho problému. Väčšina voličov v Británii už neverí, že zmenu klímy spôsobil človek, a nechce platiť za zbytočné a nezmyselné pokusy o zmiernenie zmeny klímy. Najnovšie správy, ktoré unikli z CRU, dokazujú, že aj tí najväčší šíritelia paniky kvôli zmene klímy sú zúfalí zo zlyhania prírody, ktorá sa nespráva podľa ich predpovedí, a preto falšujú údaje, aby zachovali svoju predstavu.
<P>
Musíme teraz žiadať komplexné verejné prešetrenie podozrivých údajov, kým minieme ďalšie peniaze na zmiernenie zmeny klímy.
<SPEAKER ID="223" NAME="João Ferreira" AFFILIATION="GUE/NGL">
(PT) Vážený pán predsedajúci, Spojené štáty a Európska únia, prvý a druhý najväčší producent emisií na obyvateľa na svete, majú jednoznačnú a nepopierateľnú zodpovednosť za zlyhanie Kodane, ktorú nemôžu zmierniť jej zvaľovaním na iných.
<P>
Okrem iných aspektov, ktoré tu boli spomenuté, samit zlyhal, pokiaľ ide o financovanie tzv. "prispôsobenia" pre rozvojové krajiny kvôli nedostatočnému počtu tých, ktorí prijali záväzky. Zároveň sa bremená týchto krajín naďalej pokrytecky ignorujú. Patria k nim obrovské zahraničné dlhy, ktorých výška je skutočne astronomická v porovnaní s ohlásenou úrovňou financovania a ktoré závažne obmedzujú akúkoľvek reálnu možnosť trvalo udržateľného hospodárskeho a sociálneho rozvoja.
<P>
Samit stroskotal na závažnej diskusii o zvrátených dôsledkoch trhových nástrojov a flexibilných mechanizmov Kjótskeho protokolu. Okrem ostatných problémov samit zlyhal pri riešení príčin zmeny klímy nad rámec jej účinkov. Tento spôsob prístupu k hospodárskym a sociálnym otázkam je iracionálny a vylučuje akékoľvek riešenie pre tento a ostatné problémy, ktoré ľudstvo...
<P>
(Predsedajúci prerušil rečníka.)
<SPEAKER ID="224" NAME="Herbert Reul" AFFILIATION="PPE">
(DE) Vážený pán predsedajúci, dámy a páni, v rámci tejto kodanskej dohody prijalo dvojpercentný cieľ 180 členských štátov. Táto dohoda však stále nie je právne záväzná. Zo všetkých plánov, ktoré sme tu pripravili, vyšlo len zopár. V Kodani sa všetko pokazilo. Mohlo by sa to nazvať aj prehrou. Je dôležité vykresliť situáciu presne, aby sme mali možnosť dôkladne porozmýšľať nad tým, prečo sa to stalo, a aby sme v tejto záležitosti následne mohli urobiť nejaký pokrok.
<P>
Niektoré vystúpenia, ktoré som si tu vypočul, ma trochu šokovali. Ľudia hovoria, že treba bojovať tvrdšie, pokračovať v tom, čo robíme, že potrebujeme vyššie percento, viac peňazí alebo že problémom bola len nedostatočná jednotnosť Európy. Myslím si, že tieto vyjadrenia sú vo svojej analýze situácie príliš nedbalé a povrchné. Len pokračovať a kráčať vpred nie je riešenie. To neboli príčiny tohto výsledku. Skutočne sme uvažovali a navzájom diskutovali o všetkých zásadných otázkach čestným a objektívnym spôsobom? Ako sme riešili otázky kolegov poslancov, či už boli oprávnené alebo nie, ktorí hovorili, že majú pochybnosti o problematike, voči ktorej sú kritickí, a že sú skeptickí k otázke zmeny klímy? Ako sme vo Výbore pre klimatické zmeny zareagovali, keď kolegovia poslanci povedali, že chcú počuť aj iný názor - opačné stanovisko niektorých vedcov? Akú príležitosť sme vlastne mali na to, aby sme prezentovali aj ten opačný názor? Navyše bez ohľadu na to, aké je naše stanovisko, musíme v pokoji prediskutovať, ako by sme mali naložiť s čerstvými informáciami, ktoré práve spomínali aj kolegovia poslanci, že IPCC urobil chybu, pokiaľ ide o topenie ľadovcov.
<P>
Aj druhá séria otázok potrebuje odpovede. Používame pri riešení tejto situácie správne nástroje? Stále sa objavujú nové harmonogramy, vyššie percentá, nové nariadenia a ustanovenia. To je dosť byrokratický prístup. Nemá pani Eková pravdu, keď tak veľmi zdôrazňuje, že technológia, inovácia a trhové mechanizmy sú v tomto prípade cestou vpred? Iné štáty majú odlišné prístupy, ale to neznamená, že nič nerobia. Trochu viac otvorenosti a uvažovania nám možno poskytne príležitosť na to, aby sme boli v tejto záležitosti efektívnejší. Práve takýto prístup by som videl radšej ako metódu "zavrite si oči a pokračujte".
<SPEAKER ID="225" NAME="Judith A. Merkies" AFFILIATION="S&amp;D">
Vážený pán predsedajúci, nechcem vykresľovať katastrofický scenár, ako sa to tu robí. Nechcem vykresľovať katastrofický scenár budúcnosti, ani sa s hnevom vracať k zlyhaniu samitu v Kodani - hoci som nahnevaná.
<P>
Z toho dôvodu si musíme dať predsavzatie, že sa v budúcnosti oveľa viac zlepšíme. Ďalšiu príležitosť máme tento rok v Mexiku. V prvom rade je dôležité, aby sme nabudúce nekráčali sami. V Kodani sme sa obzreli a vo svojich ambíciách sme stáli osamotení. Musíme byť schopní presvedčiť ostatných, aby boli takí ambiciózni, ako sme my. Ako môžeme tvrdiť, že máme v rukách opraty, ak nedokážeme presvedčiť ostatných o našich ambíciách a cieľoch?
<P>
Po druhé, nie všetko sa hodí každému. Ako sa občas hrdo hovorilo počas príprav samitu o klíme, neexistuje žiadny plán "B". Nuž, to rozhodne vieme: práve teraz nemáme v rukách nič. Nemáme vôbec nič. Takže nabudúce by sme radšej mali mať plán "B".
<P>
V neposlednom rade sa pýtam, ako môžeme zvíťaziť s rôznorodými názormi, ak je naším sloganom, teda aspoň si to myslím, jednota. Nabudúce by sme sa mali radšej zjednotiť. To znamená, že by sme mali vystupovať jednotne. Potrebujeme jednoznačný mandát. Európa skutočne musí vystupovať jednotne. Pani úradujúca predsedníčka, ste teda ochotná zaviazať sa k tomu, že získate výlučný - a nie spoločný - mandát? Išlo by o výlučnú právomoc Európskej únie v oblasti klimatickej politiky a klimatických dohôd.
<SPEAKER ID="226" NAME="Mirosław Piotrowski" AFFILIATION="ECR">
(PL) Vážený pán predsedajúci, klíma, ako aj samotná príroda, ktorá je všade okolo nás, patria všetkým ľuďom vrátane budúcich generácií, a preto sa musíme cítiť zodpovední za ich ochranu. Počas nedávneho samitu o klíme sa svetovým vedúcim predstaviteľom nepodarilo dospieť k dohode o spoločnej stratégii alebo nástrojoch, ktoré by pomohli dosiahnuť tento cieľ. Paradoxne si nemyslím, že je to zlá správa, a to vzhľadom na znepokojivé informácie, ktoré prichádzajú okrem iného z Veľkej Británie a Spojených štátov, o pokuse niektorých lobistických skupín zmanipulovať vedecké údaje na dosiahnutie konkrétneho výsledku.
<P>
Potrebujeme spoľahlivú diagnózu situácie. Z toho dôvodu žiadam, aby bola vymenovaná nezávislá medzinárodná skupina odborníkov, ktorá zostaví dôslednú správu hovoriacu o tom, či ľudská činnosť skutočne pôsobí na zmenu klímy a či boli údaje sfalšované. Pri stanovovaní spoločnej stratégie na ochranu klímy by mali európski politici vziať do úvahy aj hospodárske disproporcie medzi krajinami západnej a východnej Európy. Vzhľadom na krízu by opatrenia, ktoré boli navrhnuté, mohli viesť k zničeniu mnohých hospodárstiev.
<SPEAKER ID="227" NAME="Maria Da Graça Carvalho" AFFILIATION="PPE">
Vážený pán predsedajúci, pani ministerka, konferencia v Kodani sa skončila výsledkom, ktorý bol vzdialený od toho, čo sa očakávalo. Krajiny si všimli dokument, ktorého ciele boli nejasné a nezáväzné. Samit v Kodani znamenal oveľa viac ako len samit o klíme. Vytvorili sa tu nové vzájomné vzťahy medzi poprednými aktérmi na svetovej scéne, ako aj náležitá úloha mnohostrannosti v systéme OSN. Očividný bol rastúci vplyv rozvíjajúcich sa krajín. Samit v Kodani ukázal, že musíme prehodnotiť úlohu Európy na svetovej scéne. Budeme musieť čo najlepšie využiť možnosti, ktoré nám ponúka Lisabonská zmluva, aby sme pripravili cestu pre nasledujúcu konferenciu zmluvných strán. Musíme byť ambiciózni, vystupovať jednotne a vytvárať strategické spojenectvá.
<P>
Výsledok samitu v Kodani tvorí základ, na ktorom môžeme stavať ďalšiu prácu. EÚ by sa mala snažiť zabezpečiť, aby nasledujúce štádiá rokovaní ďalej rozvinuli kodanskú dohodu s cieľom dosiahnuť do konca tohto roka právne záväznú dohodu. Mala by prispieť aj k uplatneniu ustanovení spojených s poskytnutím finančných prostriedkov rozvojovým krajinám a v súvislosti s lesmi, transferom technológií a adaptačnými opatreniami.
<P>
Po vnútornej stránke má Európa pred sebou veľkú úlohu: musí uplatniť energetický a klimatický balík, investovať do ekologických technológií, vedeckého výskumu a energetickej účinnosti, investovať do novej priemyselnej politiky založenej na inovácii a účinnosti prírodných zdrojov, podporovať politiky miest s nízkou produkciou oxidu uhličitého a udržateľnú dopravu a mobilitu. To je jediná cesta, ako môžeme viesť. Skutočné vedúce postavenie je však založené na tom, že budeme dávať dobrý príklad.
<SPEAKER ID="228" NAME="Csaba Sándor Tabajdi" AFFILIATION="S&amp;D">
(HU) Vážený pán predsedajúci, samit v Kodani nám ukázal, že EÚ sa nepodarilo nájsť partnerov pre svoje ďalekosiahle úmysly. EÚ sa v budúcnosti nesmie vzdať svojich cieľov, teda záväzku trikrát 20 %, ale zároveň by mala znovu zvážiť svoje rokovacie postavenie a mandát, pretože nemôžeme robiť pštrosiu politiku. Zo samitu v Kodani by sme si mali vziať ponaučenie. Ten mandát nebol úspešný. Nepochopili sme záväzok Číny a iných rozvojových krajín. Nepochopili sme, v akom priestore musel manévrovať prezident Obama, a neboli sme schopní vystupovať jednotne. V rámci rozpravy o španielskom predsedníctve pán predseda Verhofstadt správne uviedol, že Európa vôbec nevystupuje jednotne.
<P>
Nemôžeme robiť pštrosiu politiku. Po samite v Kodani sa nemôžeme správať rovnako a nemôžeme robiť rovnakú politiku ako predtým. Kým sa začne kolo rokovaní v Mexiku, EÚ by mala zmeniť svoje postavenie a stanoviť nový mandát. V prvom rade by sme mali preskúmať to, ako dosiahnuť cieľ 2 °C, ktorý je výsledkom samitu v Kodani. Počas nasledujúceho obdobia by sa európska politika mala zamerať na vytvorenie flexibilného postavenia s cieľom dosiahnuť úspech. Ďakujem vám za pozornosť.
<SPEAKER ID="229" NAME="Esther de Lange" AFFILIATION="PPE">
(NL) Vážený pán predsedajúci, pani Espinosová, dnes ráno sa na holandských školách konalo podujatie Nationale Voorleesontbijt (celoštátne čítanie nahlas pri raňajkách). V mojom volebnom obvode Noordwijk aan Zee, ktorý sa nachádza rovno za dunami Severného mora v oblasti, ktorá bude v prípade zvýšenia hladiny mora zasiahnutá ako prvá, si školáci vypočuli príbeh s názvom "Stretnutie" o snehuliakoch, ktorí rozmýšľali nad tým, ako udržať teplo v zálive. Rozprávali a rozprávali, až sa celkom roztopili. Úprimne povedané, niekedy mi táto rozprava naozaj trocha pripomína tento príbeh.
<P>
Je pravda, že samit v Kodani nebol úspešný. Teraz by sme mohli naďalej ukazovať prstom na ostatné krajiny alebo jednotlivé odvetvia. V dnešnej rozprave sa príležitostne objavili aj takéto vtipné poznámky. Zdá sa mi však, že by bolo predsa len lepšie, keby sme sa pozreli vpred na to, čo Európa môže a, čo je dôležitejšie, musí urobiť, aby prevzala svoju zodpovednosť a zaručila, že medzinárodnú dohodu sa ešte podarí dosiahnuť. Podľa môjho názoru preto musíme jednoznačne pokračovať v rokovaniach o znížení emisií o 30 %. Okrem toho sa Európa musí pozrieť na to, ako podporiť nové technológie, a to aj prostredníctvom európskych finančných prostriedkov. Namiesto toho, aby sme poľnohospodárstvo stále pokladali za problém, mali by sme podporiť napríklad výstavbu skleníkov, ktoré neprodukujú CO2 a zároveň dokážu vyrábať energiu. Okrem toho, akokoľvek veľmi nám všetkým na tejto rozprave záleží, musíme náš prístup zakladať na vede, poznatkoch a zručnostiach, a nie na emóciách.
<P>
Na záver chcem povedať, ako to už urobili mnohí kolegovia poslanci, že musíme vystupovať jednotne. Na samite v Mexiku by mala mať Európa radšej len jedno kreslo namiesto ôsmich, ktoré boli očividne potrebné v Kodani. Vážená pani úradujúca predsedníčka, ako to spolu s komisármi, ktorí zodpovedajú za túto oblasť, plánujete dosiahnuť?
<SPEAKER ID="230" NAME="Nessa Childers" AFFILIATION="S&amp;D">
Vážený pán predsedajúci, nádej, ktorú vzbudili roky príprav, upadla do skľúčenosti a zúfalstva, keďže bolo čoraz jasnejšie, že dohoda, ktorú sme do Kodane prišli uzavrieť, sa nám s každým uplynulým dňom vymyká spod kontroly.
<P>
Musí nás znepokojovať, aké ľahké bolo pre USA, Čínu a iné krajiny obísť štruktúry OSN, odsunúť EÚ na vedľajšiu koľaj a uzavrieť dohodu, ktorá ani zďaleka nenapĺňa celosvetové očakávania.
<P>
Jedno je isté. Systém rozhovorov OSN o klíme potrebuje životne dôležitý zákrok predtým, ako sa koncom tohto roka uskutoční samit v Mexiku. Súčasná situácia je taká, že prezident Obama je väzňom amerického politického systému, keďže v Senáte potrebuje získať 67 hlasov.
<P>
Čína odmieta všetky opatrenia, ktoré by boli záväzné a prístupné dôkladnému medzinárodnému preskúmaniu. Iróniou celej situácie je, že čím dlhšie budú USA, Čína a ďalšie krajiny mariť a odkladať dohodu a vykrúcať sa z nej, tým prísnejšie ciele súvisiace so znižovaním emisií bude nutné prijať.
<P>
Pozrime sa na riešenia. EÚ a tento Parlament musia poctivo preskúmať, ako v budúcnosti pristupovať k takýmto záležitostiam. Európa sa musí obhajovať oveľa asertívnejšie a v rámci toho by si mala aj naďalej stanovovať ambiciózne ciele, medzi ktoré patrí zníženie emisií o 30 %.
<P>
Sú to hospodárske preteky, ktoré majú priviesť svet do 21. storočia založeného na ekologických pracovných miestach a udržateľnom spôsobe života. Európa musí tieto preteky vyhrať bez ohľadu na to, čo robia alebo nerobia naši priatelia.
<SPEAKER ID="231" NAME="Cristina Gutiérrez-Cortines" AFFILIATION="PPE">
(ES) Rada by som privítala pani Espinosovú. Veľmi ma teší, že je tu.
<P>
Najviac ma znepokojuje zmena postoja a skutočnosť, že naša analýza samitu v Kodani by teda mohla viesť k zmene postoja. Predovšetkým si myslím, že jedným z našich problémov je nedostatok skromnosti a zmyslu pre realitu, ako už povedali naši kolegovia. Znepokojuje ma však najmä to, že keď sme boli v iných krajinách, zistili sme, že nehovoria o zmene klímy, ale skôr o globálnej zmene.
<P>
Kontext, v ktorom sa budeme pohybovať v Mexiku, a kontext, v ktorom sa pohybujeme, zahŕňa rastúcu populáciu, nedostatok potravín, potrebu rozsiahlejšej poľnohospodárskej výroby a obmedzené zdroje pôdy a vody. Nech teda v súvislosti so zmenou klímy prijmeme akékoľvek rozhodnutie, musíme ho zvážiť v rámci tohto kontextu. Samozrejme, musíme pamätať aj na to, že mnohé krajiny majú právo rozvíjať sa.
<P>
Musíme preto zaujať systematické stanovisko. Práve to nám v našej analýze zmeny klímy chýba. Zmenu klímy nemožno vyriešiť len prostredníctvom riešenia problému s emisiami. Sektorová kvantitatívna vízia nikam nevedie.
<P>
Navyše musíme prikladať väčšiu dôležitosť vede. Komisiu žiadam najmä o to, aby sa preverili tie tímy, ktoré falšovali údaje, a aby sa stiahli prostriedky na ich financovanie, teda ak ich Európska únia skutočne podporuje. Inak nás to navždy zdiskredituje.
<P>
Ako sa v tejto záležitosti skoordinujeme? To je ďalšia veľmi dôležitá otázka. Ako sa Európska únia zorganizuje, aby dosiahla dohodu? Mali sme na tom začať pracovať už dnes ráno.
<P>
Na záver otázka, ktorá ma znepokojuje: na príslušnom území už prebieha prispôsobenie sa. Tento proces musíme začať znovu s novou strategickou víziou tohto územia. To zahŕňa produktivitu, strategické zalesňovanie, regióny, oblasti a kraje venované agroenergii a, samozrejme, vode a biodiverzite. Táto vízia nám chýba.
<P>
Myslím si, že v tomto bode sa musíme zamyslieť nad možnosťou štrukturálnych fondov pre nové strategické plány vo všetkých regiónoch, aby bolo možné zrealizovať toto prispôsobenie sa. Mali by sme vyzvať tých, ktorí majú rozhodovaciu právomoc, aby začali s touto strategickou revíziou územia, pretože my za túto oblasť nenesieme zodpovednosť a bude veľmi zložité pracovať na tom z Európy.
<SPEAKER ID="232" NAME="Saïd El Khadraoui" AFFILIATION="S&amp;D">
(NL) Vážený pán predsedajúci, dámy a páni, ako už bolo veľakrát povedané, samit bol, samozrejme, zlyhaním. Sme na míle vzdialení od našich cieľov. Počas nasledujúcich pár mesiacov budeme musieť zistiť, či sa veci dajú ešte napraviť. Som však presvedčený - ako už predtým povedali iní -, že je tu ešte dosť toho, čo môžeme dať do poriadku my sami, a to dokonca aj bez medzinárodnej dohody pod záštitou Organizácie Spojených národov. Mám na mysli najmä to, čo môžeme urobiť, aby sme dosiahli udržateľnejší dopravný systém. Prioritným cieľom bolo znížiť emisie leteckej dopravy o 10 % do roku 2020 prostredníctvom spolupráce s Medzinárodnou organizáciou civilného letectva (ICAO), ako aj znížiť emisie námornej dopravy o 20 % prostredníctvom Medzinárodnej námornej organizácie (IMO). Rád by som preto požiadal Radu a Komisiu, aby pokračovali v rokovaniach v rámci týchto organizácií a aby zintenzívnili tlak a začali už pripravovať jednostranné opatrenia, ak nie je možné dosiahnuť dohodu v relatívne krátkom období.
<P>
Samozrejme, je dosť domácich úloh, ktoré medzitým môžeme urobiť my sami. Pokiaľ ide o dopravu v rámci Európy, počul som pani Hedegaardovú, ktorá je kandidátkou na post komisárky, ako počas vypočutia obhajovala ambiciózny klimatický a energetický balík. Kandidát na post komisára pán Kallas sa podľa všetkého vyjadroval menej jednoznačne. Komisii by som však rád pripomenul, že doprava vytvára 25 % emisií CO2 a ako taká si vyžaduje okamžité kroky. Je to zložité, je to náročné a vyžaduje si to kombináciu rôznych opatrení, ale vyzývam vás, aby ste na tom naďalej pracovali a významne tak prispeli k udržateľnejšej politike.
<SPEAKER ID="233" NAME="Catherine Soullie" AFFILIATION="PPE">
(FR) Vážený pán predsedajúci, pani ministerka, dámy a páni, už nepotrebujeme dokazovať dôležitosť otázky zmeny klímy. Jej krátkodobé, strednodobé a dlhodobé vplyvy sú nepopierateľné, hoci výsledky JESC zaplnili titulné stránky niektorých národných novín a nepochybne posilnia postavenie skeptikov.
<P>
Konferencia v Kodani sa svetu zdala ako jedinečná príležitosť pre svetových vedúcich predstaviteľov, aby svedčili o účinkoch procesu zmeny klímy a aby v súvislosti s nimi konali a napravili ich. Európska únia bola na tomto fóre kľúčovým aktérom, a to nielen preto, lebo sme schválili odvážne právne predpisy na obmedzenie vplyvu našich činností na klímu, ale aj preto, lebo Európa predstavuje úniu krajín, ktoré môžu skutočne priniesť zmenu.
<P>
Výsledok konferencie v Kodani očividne zanechal pocit nespokojnosti, ale odmietam to nazvať zlyhaním. Svet - dokonca vrátane jednej z najzdržanlivejších krajín, teda Číny - sa zhodol na otázke obmedzenia nárastu teploty na dva stupne. Brazília práve v súlade so svojimi záväzkami schválila zákon, ktorý je zameraný na zníženie emisií skleníkových plynov o približne 39 % do roku 2020.
<P>
Mnohé ďalšie krajiny tiež preukázali veľké ambície, pokiaľ ide o ciele znížiť emisie skleníkových plynov. V tomto prípade mám na mysli Japonsko a Nórsko. Musím zdôrazniť aj veľmi pozitívny bod, ktorým bolo dosiahnutie konsenzu v súvislosti s naliehavou potrebou mechanizmu na zníženie emisií, ktoré vznikajú pri odlesňovaní. Bol vytvorený konkrétny a jednohlasne odsúhlasený text o uplatnení takzvaného mechanizmu REDD+, ktorý by mal obmedziť odlesňovanie a umožniť prirodzené ukladanie CO2.
<P>
Hoci má výsledok samitu v Kodani ďaleko od záväznej dohody, je jasne v súlade s politickou dohodou a mal by nás priviesť k otázke, prečo bol takým sklamaním. Tak ako mnoho kolegov poslancov som sa zúčastnila na konferencii v Kodani s túžbou zapojiť sa, pomôcť a vidieť Európu, ktorá rokuje a zaujíma v rámci konania vedúce postavenie. Bola som nesmierne sklamaná, pretože Európa a najmä Parlament evidentne nehrali úlohu, ktorú si v rámci rokovaní zaslúžili.
<P>
Ak sa chce Európa presadiť, musí byť v tejto oblasti silnejšia. Stretnutie našich ministrov životného prostredia v Seville nikam neviedlo a naši vedúci predstavitelia vyzerali byť neistí a váhaví. Čo sa týka našich cieľov, sme stále rozdelení.
<P>
Dúfam, že pani Hedegaardová, vyzbrojená svojimi návrhmi a záväzkami, ktoré vyjadrila pred Výborom pre životné prostredie, verejné zdravie a bezpečnosť potravín, bude schopná obnoviť ambície Európskej únie.
<SPEAKER ID="234" NAME="Lambert van Nistelrooij" AFFILIATION="PPE">
(NL) V mene našej delegácie z holandskej Kresťansko-demokratickej výzvy (CDA) súhlasím s tým, čo v tejto rozprave povedala pani de Langeová. Aj mňa sklamalo, že sa nepodarilo uzavrieť právne záväznú dohodu, a pani úradujúcej predsedníčky by som sa rád niečo opýtal. Čo pre náš legislatívny rámec, a okrem iného najmä pre balík, ktorý sme stanovili pre obchodovanie s CO2, znamená, že sa takáto dohoda neuzavrela? Aký vplyv to bude mať na tento systém? Môžete nám to povedať? Rád by som zdôraznil, predovšetkým vo svojej úlohe koordinátora Poslaneckého klubu Európskej ľudovej strany (kresťanských demokratov) v oblasti regionálnej politiky, že naše ciele musia byť plne zachované. Európa by zároveň nemala spochybňovať úsilie občanov, miest a veľkomiest, regiónov a podnikov, ktoré sa zaviazali prijať balík vykonávacích programov. Problematika klímy nie je len reklamným trikom a upozorňujem aj na to, že je, našťastie, zakotvená v stratégii EÚ 2020 novej Komisie.
<P>
Rád by som zdôraznil aj to, že sme teraz nasmerovali vlastné nástroje a zdroje EÚ na priority súvisiace s klímou: 30 % regionálnych finančných prostriedkov smeruje do projektov v oblasti klímy a energetiky, čo je dvakrát viac ako v predchádzajúcom období. Táto konkrétna priorita vytvára priestor na to, aby sme pokračovali s inováciami a novými ekologickými technológiami, ktoré nám pomôžu posunúť hranicu na celosvetovú úroveň. To platí aj pre výdavky v rámci Plánu hospodárskej obnovy Európy. Verím, že to vytyčuje pozitívny trend, aj pokiaľ ide o financovanie po roku 2013. Naozaj som si všimol veľký záväzok v regiónoch, mestách a veľkomestách pokračovať v práci na tomto zámere. Vyslalo by to zlú správu - v zúfalstve, ktoré možno cítiť v množstve tunajších vystúpení -, keby sme túto ambíciu zmenšili. Spolu s vami dúfam, že v Mexiku, ktoré je našou druhou šancou, sa nám bude dariť viac.
<SPEAKER ID="235" NAME="János Áder" AFFILIATION="PPE">
(HU) Vážený pán predsedajúci, nemali by sme veci prikrášľovať. Samit v Kodani bol zlyhaním. Nechcem sa však zameriavať na túto záležitosť, ale navrhnúť, aby sme sa namiesto kritizovania iných radšej starali sami o seba. Musíme si priznať, že jedným z dôvodov, ktoré stáli za zlyhaním, bolo chýbajúce spoločné európske stanovisko v Kodani, či už pokiaľ ide o kvóty CO2, alebo financovanie. Súhlasím s tými, ktorí tvrdia, že predpokladom úspešných rokovaní je spoločné stanovisko EÚ. Je to pravda. Čo potrebujeme, aby sme to dosiahli? Je nevyhnutné, aby Komisia, ako aj všetky členské štáty Európskej únie dodržiavali znenie aj charakter Kjótskeho protokolu. Maďarsko, Poľsko, Rumunsko, Bulharsko, pobaltské štáty, Slovensko a Česká republika splnili svoje záväzky nad rámec, ktorý bol stanovený v Kjótskom protokole. Z toho dôvodu môžu predať svoje kvóty CO2. Myslím si, že je nečestné, nespravodlivé a nemiestne, aby Komisia a ostatné členské štáty Európskej únie pripravili tieto krajiny o takúto príležitosť.
<P>
Poľsko a Maďarsko navrhli v Kodani kompromis. Jeho podstata bola v tom, aby sa ponechala možnosť predaja kvót po roku 2012, ale jeho ročný objem by mal byť obmedzený a získané peniaze by sa mali minúť na ekologické investície. Navrhli sme kompromis v záujme spoločného európskeho stanoviska. Teraz je to na Komisii a EÚ-15, najmä preto, lebo bez Maďarska, Poľska, Rumunska a ďalších krajín by EÚ-15 nemohla vyhlásiť, že splnila svoje záväzky, keďže namiesto prisľúbených 8 % by sa bolo dosiahlo len 5,5 %. Ďakujem vám za pozornosť.
<SPEAKER ID="236" NAME="Françoise Grossetête" AFFILIATION="PPE">
(FR) Vážený pán predsedajúci, rokovania zvýraznili zlyhanie stratégie EÚ, ktorej cieľom bolo, aby ju ako najčestnejšiu ostatní nasledovali.
<P>
Skutočnosť je taká, že medzi rétorikou EÚ, ktorá chcela byť svetovým lídrom v boji proti zmene klímy, a jej schopnosťou presvedčiť ostatných, aby sa k nej v záverečných rokovaniach pridali, bola priepasť. Nielenže sa nikto nepridal, ale vďaka tomu, že EÚ príliš skoro vyložila na stôl všetky karty, bolo zlyhanie neodvratné. Počas záverečných rokovaní nebolo Európsku úniu prakticky počuť.
<P>
Čo teda máme teraz robiť? Predovšetkým musíme uplatniť zásadu reciprocity v komunikácii s tretími krajinami. Európa už ďalej nemôže akceptovať situáciu, v ktorej niektoré dovážané výrobky nespĺňajú požiadavky na ochranu životného prostredia. Situácia, ktorú spôsobilo zlyhanie samitu v Kodani, preto vytvára neistotu, pokiaľ ide o budúce medzinárodné pravidlá postupov v oblasti znižovania emisií oxidu uhličitého, čo je mimoriadne na škodu tých našich podnikov, od ktorých sa žiadajú obrovské investície. Tento nedostatok viditeľnosti by zároveň mohol mať nepriaznivý vplyv na trh s emisiami CO2, ktorého posilnenie a hladký chod si vyžadujú jasný a stabilný rámec.
<P>
Spojené štáty a Čína zároveň masívne investujú do ekologických technológií, aby vytvorili ekologické pracovné miesta budúcnosti. Európa nesmie zmeškať inovačný vlak. Musí podporiť skutočnú európsku priemyselnú politiku, pretože práve o tú skutočne ide v boji proti zmene klímy. Tieto nové ekologické technológie sú dostupné. Je na nás, aby sme urýchlili ich využívanie v našich politikách v prospech každého, a to najmä rozvojových krajín.
<P>
EÚ sa tejto úlohe musí začať venovať. Má prostriedky na to, aby túto revolúciu úspešne uskutočnila. S blížiacimi sa ďalšími termínmi však buďme pragmatickejší, aby sme odteraz za rok mohli v Mexiku premeniť dohodu, ktorá bola uzavretá v Kodani, na niečo právne záväzné.
<SPEAKER ID="237" NAME="Andrzej Grzyb" AFFILIATION="PPE">
(PL) Vážený pán predsedajúci, pani Espinosová, pán komisár, španielske predsedníctvo sa rozhodlo pripraviť zhodnotenie konferencie o klíme v Kodani, kým my tu hovoríme o tom, že sa podľa mnohých rečníkov skončila fiaskom. Fiasko však nemusí byť katastrofou - niekedy si musíte z fiaska vyvodiť rozumné závery a zistiť, čo ho skutočne spôsobilo. Súčasnú stratégiu Európskej únie pre rokovanie o ochrane klímy treba prehodnotiť, pretože prípravy na ďalší samit, ktorý sa má konať v decembri tohto roka v Mexiku, už prebiehajú.
<P>
Mám otázku: mali by sme zvýšiť cieľ spojený so znížením emisií, keď sa nám v týchto rokovaniach nepodarilo dosiahnuť súčasný cieľ? Musíme nájsť partnerov pre súčasný cieľ. Pre vyšší cieľ nemáme vôbec žiadnych partnerov. Treba zdôrazniť, že bez Spojených štátov, Číny a Indie, a aj toto už počas tejto rozpravy odznelo v tomto Parlamente veľakrát, sa nepodarí úspešne zavŕšiť ciele, ktoré si Európska únia stanovila na samite v Kodani. Podobná situácia sa zopakuje aj v Mexiku. Musíme zhodnotiť vyhlásenie ostatných strán a predovšetkým zachovať fórum konferencie o klíme ako hlavné fórum pre rokovanie nesúce sa v duchu porozumenia, bez ohľadu na kritické hodnotenia, ako napríklad, či je fórum OSN primerané, na úrovni alebo či správne funguje atď.
<P>
Chceme ekologické hospodárstvo, ktoré využíva životné prostredie rozumne a ktoré vyvíja nové zdroje energie a nové technológie na výrobu energie a na šetrenie energiou. Zároveň vieme, že najlacnejšia energia je tá, ktorá sa nevyčerpáva, takže musíme byť racionálni. Mimochodom - a to je moja posledná veta -, znižovanie emisií oxidu uhličitého a ostatných skleníkových plynov sa nedosahuje prostredníctvom drahých technológií. Veľmi často môžu byť vynikajúcim miestom pohlcovania aj naše vlastné zdroje, ako sú lesy a pôda. Ide tu o biologické, a teda efektívne pohlcovanie.
<SPEAKER ID="238" NAME="Predsedajúci">
Na rozdiel od dnešného dopoludnia, keď sme boli v takom zhone, máme teraz k dispozícii zopár minút, takže porušíme zvyčajné pravidlo a pokúsime sa dať slovo všetkým tým, ktorí požiadali o vystúpenie v súlade s postupom "catch-the-eye”. Chcel by som vás však všetkých požiadať, aby ste sa v rámci svojho vystúpenia zmestili do jednej minúty.
<P>
Po jednej minúte vaše vystúpenie prerušíme, pretože na zozname je 13 ľudí. Chcem, aby mal každý šancu dostať sa k slovu, ale aby vám mohli pani Espinosová a pán komisár Rehn odpovedať, musíte všetci hovoriť len jednu minútu.
<SPEAKER ID="239" NAME="Marian-Jean Marinescu" AFFILIATION="PPE">
(RO) Pokiaľ ide o očakávania, samit v Kodani nepriniesol žiadne konkrétne výsledky. Máme však jasný názor na jav globálneho otepľovania a potrebu konať. Európska únia musí pokračovať vo svojej snahe na úrovni zahraničnej politiky, najmä pokiaľ ide o diskusie so Spojenými štátmi a s Čínou. Mali by sa dosiahnuť pozitívne výsledky. Máme komisárov pre zahraničnú politiku, ako aj pre zmenu klímy.
<P>
Dovtedy treba pokračovať v krokoch, ktoré zatiaľ Európska únia robí, dokonca aj v tých, ktoré sa uskutočňujú jednostranne. Dúfam, že na neformálnom stretnutí v januári v Seville sa budú ministri životného prostredia zaoberať výsledkom samitu v Kodani pragmaticky a budú o zmene klímy uvažovať v súvislosti s budúcim akčným plánom pre energetickú účinnosť na roky 2010 - 2014.
<P>
Okrem toho treba tretí balík opatrení pre vnútorný trh s energiou zladiť s kodanskou dohodou, a to s cieľom dosiahnuť energetickú bezpečnosť, podporiť obnoviteľnú energiu a zachytávať a skladovať oxid uhličitý.
<SPEAKER ID="240" NAME="Linda McAvan" AFFILIATION="S&amp;D">
Vážený pán predsedajúci, mám jednu otázku pre pani úradujúcu predsedníčku a možno aj pre pána komisára o tomto termíne 31. januára. Čo sa deje so záväzkami v rámci EÚ? Predpokladala som, že EÚ urobí jeden záväzok, ale práve počúvam, že vo výbore Coreper diskutujú o viacerých záväzkoch. Čo presne sa deje?
<P>
Po druhé, hovoríme o jednotnom vystupovaní Európy, ale nie je súčasťou problému to, že EÚ šla do Kodane s jedným mandátom a rokovací tím nebol v rokovaniach flexibilný? To je súčasťou problému. Práve preto je EÚ vynechaná z konečných rokovaní. Prečo sa rozprávať s vyjednávačom, ktorý sa nevie nikam posunúť a nie je flexibilný? Ako to ideme vyriešiť? Dozvedela som sa, že to isté sa deje v Svetovej obchodnej organizácii. Pre EÚ je to veľký problém.
<P>
Na záver dúfam, pán komisár Rehn, že od nás srdečne pozdravíte pána komisára Dimasa. Je mi ľúto, že tu nie je počas záverečného zasadnutia. Radi by sme sa mu poďakovali za vynikajúcu prácu, ktorú vykonal počas mnohých rokov, a dúfam, že ho budúci týždeň uvidíme vo Výbore pre životné prostredie, aby sme sa mu poďakovali.
<SPEAKER ID="241" NAME="Gerben-Jan Gerbrandy" AFFILIATION="ALDE">
(NL) Vážený pán predsedajúci, obri, ako sú Spojené štáty, Čína, India a Brazília, sa v Kodani, bohužiaľ, nepridali k európskemu obrovi. Čo je ešte horšie, za stolom sedelo 28 európskych trpaslíkov: 27 členských štátov a jedna bezmocná Komisia. Takto sa veci nerobia. Ak sa Európe nepodarí vystupovať jednotne, je bezmocná a nemôže splniť svoju potenciálnu úlohu. To nie je len na škodu Európy, ale aj, a to predovšetkým, na škodu výsledkov konferencie tohto druhu. Dnes dopoludnia predseda Barroso s Lisabonskou zmluvou v ruke vyhlásil, že práve Komisia hovorí v mene Európskej únie v záležitostiach životného prostredia. Nech prejde od slov k činom. Moja otázka pre Komisiu znie: ste namiesto pekných slov o jednotnom vystupovaní pripravení nárokovať si túto úlohu a, ak to bude potrebné, odsunúť Radu bokom?
<SPEAKER ID="242" NAME="John Stuart Agnew" AFFILIATION="EFD">
Vážený pán predsedajúci, kým minulý mesiac prebiehala v Kodani veľká konferencia, na ktorej bolo plno politikov, mimovládnych organizácií a aktivistov, v tom istom meste sa konala ďalšia konferencia o klíme. Väčšina rečníkov, ktorá na nej vystúpila, boli vedci a myslím si, že som bol jediný prítomný poslanec Európskeho parlamentu.
<P>
Títo vedci jeden po druhom vyvrátili takzvané fakty o globálnom otepľovaní, ktoré spôsobuje človek. Uviedli vedecké argumenty, ktoré odporujú alarmujúcim vyhláseniam. Počuli sme o technickom zlyhaní Al Gorovho hokejkového grafu a nespoľahlivosti údajov meteorologických staníc po páde Berlínskeho múru. Informovali nás o vedeckých nedostatkoch počítačových modelov, ktoré sa zdráhajú predpovedať studené počasie, a o pravdepodobnosti opačného vzťahu medzi oxidom uhličitým a globálnymi teplotami, než akým nám vymývajú mozgy. Ukázali nám satelitné fotografie rapídneho nárastu arktického ľadu za posledné tri roky a informovali nás aj o zvýšení počtu ľadových medveďov.
<SPEAKER ID="243" NAME="Andrew Henry William Brons" AFFILIATION="NI">
Vážený pán predsedajúci, predchádzajúce zmienky o takzvanom dôkaze o himalájskych ľadovcoch treba prepracovať. Medzivládny panel pre zmenu klímy v roku 2007 vyhlásil, že zmiznú do roku 2035.
<P>
Noviny The Sunday Times nedávno zistili, že správa bola nakoniec založená na rozhovore, ktorý časopisu New Scientist poskytol indický vedec pán Hasnain v roku 1999. Pán Hasnain neskôr vyhlásil, že to bolo založené na osobných odhadoch a nespomenul rok, ani neuskutočnil žiadny oficiálny výskum.
<P>
Ak sa majú naše závery súvisiace s hypotézou o zmene klímy zakladať na dôkazoch, potom musia byť tieto dôkazy bezchybné. Tieto dôkazy nesmú byť vykonštruované ani vymyslené.
<SPEAKER ID="244" NAME="Iosif Matula" AFFILIATION="PPE">
(RO) Na rozdiel od iných regiónov vo svete Európska únia chápe a berie na seba úlohu priekopníka v boji proti zmene klímy. Veľký počet účastníkov na stretnutí v Kodani ma zároveň napĺňa nádejou, že konanie takého veľkého počtu spojencov bude mať nakoniec šancu na úspech. Hoci závery samitu neboli také, ako sme očakávali, verím, že naša angažovanosť na rôznych úrovniach bude viesť k žiadaným výsledkom.
<P>
Musíme v členských štátoch podporiť viac investičných programov v oblasti obnoviteľnej energie, ako aj v oblastiach, ktoré priamo vplývajú na zmenu klímy. Mám tu na mysli malé projekty, ako napríklad tie, ktoré zahŕňajú technickú podporu miestnych zdrojov energie, ako aj veľké projekty s regionálnym pokrytím, ako sú napríklad triedenie a recyklovanie odpadu alebo obnova a rozšírenie vodovodných a kanalizačných sietí a systémov.
<SPEAKER ID="245" NAME="Gilles Pargneaux" AFFILIATION="S&amp;D">
(FR) Vážený pán predsedajúci, pani ministerka, Václav Havel nám 11. novembra povedal, že Európa je vlasťou našich vlastí. Po samite v Kodani sú však naši európski krajania veľmi tvrdí. Je tu skutočný nedostatok dôvery, a preto by som vám vo chvíli, keď čelíme tejto kríze dôvery a chceme túto dôveru obnoviť, rád položil dve otázky.
<P>
Po prvé: chcete počas svojho šesťmesačného predsedníctva začať opäť rokovať o zavedení uhlíkovej dane podobnej Tobinovej dani z finančných transakcií? Zdá sa mi, že táto daň by umožnila obnovu dôvery, a to nielen medzi našimi krajanmi, ale aj medzi všetkými ľuďmi po celom svete, ktorí tiež stratili dôveru.
<P>
Po druhé: chcete opäť rokovať o záväznejšom zozname týkajúcom sa kvót uhlíka a jeho unikania?
<SPEAKER ID="246" NAME="Seán Kelly" AFFILIATION="PPE">
Vážený pán predsedajúci, tak ako jedna lastovička nerobí leto, ani jedna studená zima nevyvracia teórie o zmene klímy a globálnom otepľovaní. V skutočnosti je tento dôkaz pre čoraz viac ľudí ohromujúci, pretože vedecké, ako aj viditeľné dôkazy ukazujú, že sa klíma mení.
<P>
Ľudia opisujú konferenciu v Kodani ako fiasko a zlyhanie. Myslím si, že výstižnejšie by bolo opísať ju ako krôčik správnym smerom: jeden malý krok správnym smerom. Našou úlohou však teraz je, aby sme v Mexiku premenili tento malý krok na obrovský skok pre ľudstvo.
<P>
Pre nás v Európskej únii je teraz hlavnou úlohou ukázať najmä to, že nové inštitúcie a nové pozície, ktoré vytvorila Lisabonská zmluva, sú efektívne. Ak budeme prehliadaní, ako to bolo v Kodani...
<P>
(Predsedajúci prerušil rečníka.)
<SPEAKER ID="247" NAME="Andrés Perelló Rodríguez" AFFILIATION="S&amp;D">
(ES) V rámci Európskeho parlamentu a spoločnosti sa dospelo k takej všeobecnej dohode len v malom počte tém. Je hanba, že sa v Kodani zmarili nádeje spoločnosti, ktorá nás podporovala a ktorá Kodani verila.
<P>
Nemyslím si, že samit bol zlyhaním, a určite neverím niečomu, čo hovoria ľudia, ktorí nepoznajú rozdiel medzi klímou a počasím: skutočnosť, že sneží na severe, sa má očakávať, ale nie je normálne, aby snežilo v Seville a aby boli na Kube štyri stupne Celzia, čo prakticky dokazuje, že zmena klímy má istý účinok. Nemyslím si, že ktorákoľvek z týchto záležitostí by nás mala primäť k tomu, aby sme zmenšili svoju ostražitosť.
<P>
Pani ministerka, teraz si musíme viac ako kedykoľvek predtým zachovať svoje postavenie. Inými slovami, počas nasledujúcich šiestich mesiacov musíte tlačiť ešte viac a presvedčiť Radu o potrebe čoraz jednotnejšieho a súdržnejšieho postavenia. Musíte podnietiť Komisiu k tomu, aby sa postarala o to, že budeme vystupovať jednotne, aby sa, keď pôjdeme do Mexika, prezident Obama nemohol otočiť a povedať, že sa ide stretnúť s Číňanmi, a potom sa o tom porozpráva s Európanmi. Práve v tom totiž spočíva podstata frustrácie, ktorú zažila Európska únia.
<P>
Vážená pani ministerka, musíme si zachovať vedúce postavenie v záujme klímy, v záujme Európskej únie a v záujme celého ľudstva.
<SPEAKER ID="248" NAME="Predsedajúci">
Viete, že svoje vystúpenia môžete predložiť písomne a že sa objavia v doslovnom zápise z rokovania Parlamentu. Ak však rozprávate veľmi rýchlo, problém je v tom, že tlmočníci nestíhajú sledovať, čo hovoríte, a vaše vystúpenie si vypočujete len vy alebo aspoň tí z vás, ktorí rozumejú jazyku, v ktorom ich prednášate.
<P>
Je preto dobré hovoriť pomaly, aby mohli byť vaše vystúpenia pretlmočené, a, ako som povedal, využite možnosť odovzdať svoje vystúpenie písomne, aby sa objavilo v doslovnom zápise z rokovania.
<SPEAKER ID="249" NAME="Bogusław Sonik" AFFILIATION="PPE">
(PL) Vážený pán predsedajúci, mali by sme si priznať, že taktika, ktorú Európska únia doteraz vrátane samitu v Kodani používala, bola nesprávna. Táto taktika spočívala v tom, že sme vyložili všetky karty a verili sme, že ak si stanovíme ambiciózne ciele, ostatní sa k nám pripoja. Dohadovanie sa o tom, či znížiť emisie o 40 % alebo 50 %, ktoré sa odohralo aj tu v Parlamente, bolo nesprávne. V istom zmysle to pripomína rokovania počas studenej vojny, keď niektoré politické skupiny verili, že jednostranné odzbrojenie presvedčí Sovietsky zväz, aby odzbrojil tiež. Musíme zmeniť túto taktiku a byť rázni v rozhovoroch so svetovými mocnosťami, ako sú Čína a Spojené štáty, a dokonca pohroziť, že na hraniciach Európskej únie zavedieme to, o čom hovoria naši kolegovia z Francúzska, teda uhlíkovú daň. Naše podniky musia byť na svetovom trhu konkurencieschopné. Mali by sme pamätať aj na nové technológie vrátane technológií...
<P>
(Predsedajúci prerušil rečníka.)
<SPEAKER ID="250" NAME="Marc Tarabella" AFFILIATION="S&amp;D">
(FR) Vážený pán predsedajúci, všetci svorne priznávajú, že samit v Kodani skončil dvojitým neúspechom. V skutočnosti bol samit nielen fiaskom, ktorého výsledkom bola nezáväzná dohoda, ktorú nepodpísali všetky štáty, ale museli sme sa vyrovnať aj so svojou vlastnou porážkou, pretože počas rokovaní v Kodani sa stredobodom pozornosti stala kľúčová úloha, ktorú hrali dvaja najväčší znečisťovatelia planéty, teda Čína a Spojené štáty. Táto G2 viedla rokovania bez toho, aby Európania alebo rozvojové krajiny mohli v tejto záležitosti skutočne niečo povedať. Poľnohospodárstvu sa preto nevenovala takmer žiadna pozornosť. Toto odvetvie je však jedným z najzákladnejších prvkov v boji proti zmene klímy. Európske poľnohospodárstvo sa v súčasnosti pripravuje na prechod k udržateľnejším výrobným modelom so zodpovednejším hospodárením s vodou a k modelom, ktoré sú menej energeticky náročné a menej závislé od chemikálií, pretože si uvedomuje, že biodiverzita a zachovanie ekosystémov sú veľmi dôležité pre obmedzenie znečisťovania životného prostredia. Prosím vás, kedy si teda priznáme, že poľnohospodárstvo...
<P>
(Predsedajúci prerušil rečníka.)
<SPEAKER ID="251" NAME="Bogdan Kazimierz Marcinkiewicz" AFFILIATION="PPE">
(PL) Vážený pán predsedajúci, samit v Kodani ukázal ďalší spôsob, ako sa pozerať na otázku zmeny klímy. Skutočný problém nesúvisel s obmedzením emisií skleníkových plynov, ale s navrhnutím účinných mechanizmov, ktoré podporia ich zníženie. Európske spoločenstvo bolo zatiaľ lídrom v oblasti znižovania emisií CO2 a stále stanovuje normy pre dosahovanie tohto cieľa po celom svete.
<P>
Z toho dôvodu sa v rámci Európskej únie oplatí navrhnúť udržateľný prístup, ktorý by umožnil financovanie predovšetkým našich vlastných primeraných opatrení v EÚ. Peniaze by pochádzali z fondu EÚ, ktorý by spoločne založili všetky členské štáty, pričom príspevky by sa úmerne zakladali na HDP na obyvateľa každého štátu. Takýmto spôsobom by sme dosiahli rovnocenné príspevky od každého členského štátu bez zbytočných komplikácií. Prioritou by boli finančné opatrenia, ktoré by prispeli k skutočnému zníženiu emisií za najnižšiu cenu.
<SPEAKER ID="252" NAME="Adam Gierek" AFFILIATION="S&amp;D">
(PL) Vážený pán predsedajúci, v súvislosti s kritickými poznámkami vedcov, ktoré sa týkajú hodnovernosti záverov IPCC a odhalenia falšovania údajov, čo malo nepochybne vplyv na výsledok konferencie v Kodani, som sa Komisie spýtal, či by bolo možné overiť sporné zistenia. Pán Dimas vo svojej odpovedi vyhlásil, že posudok IPCC je vyjadrením konsenzu, ku ktorému dospeli tisícky vedcov. Pýtam sa preto, či sa o vedeckých výsledkoch rozhoduje prostredníctvom konsenzu a či sú vedecké závery výsledkom hlasovania. Pokiaľ ide aféru Climategate, pán komisár povedal, že stanoviskom Európskej komisie je, že táto aféra neovplyvňuje očividné a odôvodnené závery, ktoré sa uvádzajú v správe IPCC. Pýtam sa preto, aký druh záverov vyplýva zo sfalšovaných údajov. Myslím si, že potrebujeme nestranný výskum, aby sme overili účinky CO2. Bez vedeckej dôveryhodnosti nás v Mexiku čaká ďalšia pohroma.
<SPEAKER ID="253" NAME="Sirpa Pietikäinen" AFFILIATION="PPE">
Vážený pán predsedajúci, ďalšie kroky z Kodane by mali viesť k zlepšeniu postavenia a rokovacích schopností Organizácie Spojených národov.
<P>
Mali by sme OSN pomôcť, aby začalo rokovať na vysokej úrovni s vedúcimi predstaviteľmi štátov, a potom pokračovalo v podrobnom plánovaní so štátnymi zamestnancami tak, ako to funguje v G8 alebo G20. EÚ má záujem aj spôsobilosť na to, aby pretlačila takýto druh zmeny v systéme OSN.
<P>
Po druhé, mojím želaním a nádejou, ktoré smerujem k Rade a novej Komisii, je, že po prijatí Lisabonskej zmluvy by sa teraz kľúčovou otázkou našej zahraničnej politiky mala zaoberať trojica v zložení predseda Komisie, vysoká predstaviteľka a komisárka pre zmenu klímy a malo by sa umožniť rokovanie na základe jedného dohodnutého textu.
<SPEAKER ID="254" NAME="Edite Estrela" AFFILIATION="S&amp;D">
(PT) Už to tu odznelo a je to pravda, že samit v Kodani bol sklamaním, keďže sa nepodarilo schváliť ani jednu jedinú politicky záväznú dohodu. Teraz sa však musíme pozerať dopredu a politicky sa pripraviť na konferenciu v Mexiku - Európska únia sa už z odborného hľadiska pripravuje. Európska únia musí opäť získať vedúce postavenie a vystupovať jednotne. Lisabonská zmluva nám v tom pomôže. Umožní Európe presadiť sa a vystupovať jednotne s autoritou subjektu, ktorý si urobil domáce úlohy. Spoliehame sa aj na španielske predsedníctvo, že keď prídeme na stretnutie do Bonnu...
<P>
(Predsedajúci prerušil rečníčku.)
<SPEAKER ID="255" NAME="Predsedajúci">
Uzavreli sme toto zasadnutie. Bolo mimoriadne dlhé, ale aspoň sme mohli dať slovo značnému počtu poslancov. Veľa prítomných poslancov zároveň odhalilo záujmy Parlamentu týkajúce sa témy, ktorou sa zaoberáme.
<P>
Práve sme dospeli k záverečnej časti rozpravy a najskôr dáme slovo pani Espinosovej, aby nám mohla odpovedať.
<P>
Pani Espinosová aj Parlament pochopia, že ma teší, že jej môžem dať slovo z dôvodu priateľstva, vrelosti a obdivu, ktoré k nej cítim.
<SPEAKER ID="256" NAME="Elena Espinosa Mangana" LANGUAGE="ES">
Dámy a páni, rada by som vám všetkým poďakovala za vaše príspevky, ktoré nám nepochybne pomôžu zlepšiť sa. Je mi ľúto, že vám nemôžem všetkým odpovedať osobne, od prvého príspevku pani Wortmannovej-Koolovej až po posledný príspevok pána Grzyba, ako aj na 15 dodatočných vystúpení, ktoré sme si vypočuli. Dovoľte mi však povedať ešte zopár slov k môjmu úvodnému vystúpeniu.
<P>
V oblasti zmeny klímy máme pred sebou niekoľko veľmi dôležitých cieľov: posilniť podporu a primeranú úroveň záväzku, ktorý sa spája s kodanskou dohodou, a posilniť každú jej zložku prostredníctvom rozšírenia a podrobného rozpracovania ich obsahu a urýchlenia ich uplatnenia.
<P>
Samit v Kodani odhalil nový medzinárodný scenár, ktorý nás obklopuje. V rámci tohto scenára potrebujeme ďalšie vylepšenia. Sme v situácii, v ktorej nové ciele a očakávania zaznievajú z úst veľmi rozdielnych aktérov a v ktorej sa pravidlá prijímania rozhodnutí musia zmeniť, aby sa mohli účinne prispôsobiť novým časovým rámcom a potrebám.
<P>
V tejto súvislosti musí Európska únia zvážiť, ako čo najlepšie ukázať svoje vedúce postavenie v oblasti klimatickej politiky na medzinárodnej scéne.
<P>
Nesmieme pustiť zo zreteľa naše ciele, pretože by to oslabilo našu dôveryhodnosť a naše postavenie, ktoré sa v posledných rokoch spochybňuje. Nikto nevie lepšie ako Európska únia, aké ťažké je vybudovať si takéto kolektívne vedúce postavenie. Podobne nikto si neuvedomuje viac ako tento Parlament, aké výhody a uspokojenie prináša výsledok, ktorý zlepší veci pre nás všetkých. Na celosvetovej scéne sa môžeme posunúť dopredu len vtedy, ak je cesta vpred založená na vzájomnej dôvere a verejnom záujme.
<P>
Niektorí opísali samit v Kodani ako dokonalú búrku s trpko-sladkým výsledkom. Radšej by som si z toho zobrala niečo, čo sa mi zdá byť veľmi cenné: skutočnosť, že nám tento samit poskytol veľký potenciál, ktorý budeme môcť v nasledujúcich mesiacoch využiť. Dámy a páni, môžete si byť istí, že môžeme nahlas a jasne povedať, že Európska únia nebola v Kodani problémom.
<P>
Pokiaľ ide o vystúpenia, niekoľkí z vás spomínali solidaritu s tretími krajinami, znižovanie emisií, odlesňovanie, ako aj efektívnejší a udržateľnejší priemysel, a mnohí z vás hovorili o vedúcom postavení a jednote. V tomto štádiu je našou povinnosťou presadiť okamžité uplatnenie kodanskej dohody.
<P>
Zároveň je našou povinnosťou presadiť plné začlenenie tejto dohody do bežného postupu Organizácie Spojených národov, ako aj položiť pevné základy významného pokroku v Mexiku. Zásadnou tu bude úloha regionálnych a sektorových spojenectiev. Európska únia ich musí posilniť a rozšíriť.
<P>
V našej práci musíme stáť bok po boku a čeliť budúcnosti. Musíme sa poučiť a posunúť vpred. Nesmieme sa len sťažovať. Keď sa pozrieme do budúcnosti a zamyslíme sa nad tým, čo musíme zanechať budúcim generáciám, Parlament môže urobiť veľa. My všetci spolu, teda členské štáty, Rada pre životné prostredie, Komisia, Parlament a, samozrejme, predsedníctvo: my všetci zohrávame svoju úlohu.
<P>
Namiesto toho, aby sme vytláčali jeden druhého, musíme konať spoločne a spolu vyvinúť čo najväčšie úsilie, aby sme ochránili spoločnú budúcnosť, pričom nesmieme zabúdať, že zároveň treba pokračovať v spoločných cieľoch, ktorými sú životné prostredie, konkurencieschopnosť a inovácia.
<P>
Vašim príspevkom som venovala pozornosť a uisťujem vás, že španielska vláda, ktorá je na poste rotujúceho predsedníctva do 30. júna, bude s vami stále spolupracovať na tom, aby sme dosiahli udržateľnejšiu budúcnosť pre nás všetkých.
<SPEAKER ID="257" NAME="Olli Rehn">
člen Komisie. - Vážený pán predsedajúci, v prvom rade sa vám chcem poďakovať za veľmi zmysluplnú a zodpovednú rozpravu. Kolegovi Stavrosovi Dimasovi určite odkážem, že mu úprimne želáte, aby sa uzdravil a mohol sa k vám čoskoro pripojiť vo výbore.
<P>
Venoval som pozornosť vašim poznámkam a pokúsim sa odpovedať na niektoré vaše obavy a politické stanoviská na základe konzultácií, o ktoré som požiadal počas tejto rozpravy. Myslím si, že vaše hlavné myšlienky môžeme vyložiť tak, že hoci kodanská dohoda neodráža našu úroveň ambícií, Európa na nej predsa len zanechala nejaký odtlačok. Inými slovami, kodanská dohoda obsahuje odkazy na úroveň ambícií potrebných na riešenie zmeny klímy v dohodách o zmene klímy po roku 2012 a stanovuje základ pre finančný balík a vyzýva k skutočným záväzkom týkajúcim sa znižovania emisií.
<P>
Pokiaľ ide o náš vlastný záujem a naše záväzky, práve v tejto chvíli zasadá výbor Coreper, pričom Komisia a členské štáty chcú dospieť k jedinému a jasnému návrhu. O podrobnostiach sa ešte diskutuje a ja som presvedčený, že budeme hotoví pred termínom 31. januára. To je odpoveď na otázku pani McAvanovej a malo by to vytvoriť aj pevný základ jediného dohodnutého textu, ktorý žiadala pani Pietikäinenová.
<P>
Túto dohodu zároveň považujeme za odrazový mostík pre budúce významné skoky, ku ktorým by malo dôjsť v Mexiku počas budúcich medzinárodných rokovaní o klíme. Pani Hassiová a mnohí ďalší žiadajú, aby mala EÚ vedúce postavenie. Súhlasím. Komisia je pritom odhodlaná zaistiť, aby si EÚ počas nasledujúcich mesiacov zachovala svoje vedúce postavenie a premenila túto dohodu na ambicióznu a právne záväznú zmluvu, ktorú chceme všetci vidieť. Počítam s tým, že tento cieľ podporíte.
<P>
Bohužiaľ, ako v tejto rozprave správne zaznelo, niektorí z našich dôležitých rokovacích partnerov, ako napríklad Čína a Spojené štáty, neboli schopní alebo ochotní zaviazať sa tak pevne, ako to urobila Európska únia, čo malo, samozrejme, nepriaznivý vplyv na rokovania. Každému je jasné, že predovšetkým Čína sa nechcela zaviazať k skutočne zmysluplným cieľom. Môj osobný názor je, že nová Komisia bude musieť stanoviť celkovú stratégiu Európskej únie voči Číne, aby sa nám darilo lepšie uskutočňovať a dosahovať spoločné záujmy, pokiaľ ide o klimatickú politiku, obchodné napätie a politiku výmenného kurzu. Je neprijateľné, aby menový damping Číny ohrozoval hospodársku obnovu v Európe. Takisto by sme očakávali, že Čína urobí dôležitý záväzok v oblasti politiky zmeny klímy.
<P>
Pripomeňme si však aj to, že naše vedúce postavenie sa začína doma. Musíme urobiť všetko pre to, aby sme splnili svoje záväzky z Kjótskeho protokolu, keďže sa blížime k cieľovej čiare. Zároveň musíme zabezpečiť, aby sa navrhli nové ambiciózne politiky a opatrenia, ktoré nás privedú k zníženiu emisií o 20 % alebo dokonca 30 % - teda k cieľu, ktorý sme si stanovili. Ak to chceme dosiahnuť, musíme investovať do inovácie a výskumu environmentálnych a energetických technológií, ako aj technológií na efektívne využívanie zdrojov. Práve to bude podstatou novej stratégie EÚ 2020, ktorú v súčasnosti pripravujeme.
<P>
Súhlasím s pani Datiovou a s pani Grossetêteovou, ako aj s pani Ekovou, že to znamená, že EÚ 2020 bude musieť byť stratégiou zameranou na klimatický priemysel a pracovné miesta - a teda stáť v centre hospodárskeho oživenia Európskej únie. Rád by som ešte odpovedal aj pánovi Daviesovi na jeho veľmi konkrétnu otázku. Overil som si to a môžem vás informovať, že o použití finančnej podpory vo výške 300 miliónov EUR na zachytávanie a skladovanie uhlíka by sa malo rozhodnúť 2. februára v príslušnom komitologickom výbore. Môžem vás uistiť, že chceme podporiť 12 pilotných zariadení. Osem zariadení bude podporených v prvom kole a zvyšok v druhom kole.
<P>
Na záver by som rád povedal, že je našou povinnosťou voči budúcim generáciám, aby sme aj naďalej šli príkladom a do konca tohto roka dosiahli právne záväznú dohodu, čím zabezpečíme lepšiu a udržateľnejšiu budúcnosť pre všetkých.
<SPEAKER ID="258" NAME="Predsedajúci">
Po tomto vystúpení pána komisára uzatvárame rozpravu. Želáme mu veľa šťastia a sme si istí, že urobí vynikajúcu prácu, ako to dokázal aj v minulosti.
<P>
Hlasovanie sa uskutoční počas prvého februárového zasadnutia.
<SPEAKER ID="259" NAME="Elena Oana Antonescu  " LANGUAGE="RO">
Winston Churchill povedal, že politika je schopnosť predpovedať, čo sa stane zajtra, budúci týždeň, budúci mesiac a budúci rok. Zároveň je to schopnosť neskôr vysvetliť, prečo sa to nestalo.
<P>
Pokiaľ ide o konferenciu v Kodani, sme celkom dobrými politikmi. Konferencia sa začala s veľkým politickým optimizmom spojeným s novou dohodou o klíme, ale rokovania ukázali, že optimizmus a úcta k životnému prostrediu sú skôr európskymi ako celosvetovými hodnotami. Skutočnosť, že výsledok konferencie v Kodani znamenal sklamanie z toho, že sa naše očakávania a očakávania našich občanov nesplnili, by nás mala motivovať a vzbudiť v nás odhodlanie väčšmi sa angažovať a ukázať väčšiu jednotnosť na nasledujúcom samite, ktorý sa uskutoční na jeseň v Mexiku. Európa sa musí naučiť byť hráčom a aktívnym vyjednávačom a zároveň vystupovať jednotne.
<SPEAKER ID="260" NAME="Ivo Belet  " AFFILIATION="PPE">
písomne. - (NL) Vážený pán predsedajúci, po fiasku v Kodani by sme si mohli sadnúť bokom a žalostne nariekať a bedákať, ale to by bolo mrhaním energiou. Pokračujme v snahe upratať si pred vlastným prahom. Európa je jediný svetadiel, ktorý bude mať presne stanovené a ambiciózne právne predpisy týkajúce sa znižovania emisií CO2. Tieto predpisy sa musia uplatniť v nasledujúcich mesiacoch a rokoch. Nesmieme zabúdať, že majú priamy vplyv aj na ďalšie superveľmoci a v neposlednom rade na Čínu. Všetky spotrebné výrobky, ktoré chce Čína v blízkej budúcnosti predávať v Európe, budú musieť spĺňať najprísnejšie európske environmentálne normy. To núti aj čínskych výrobcov, aby zmenili postoj. Samit v "Dúfani" možno do značnej miery zlyhal, ale musíme sa opäť pustiť do práce, keďže budúci rok na nás čakajú nové príležitosti, a to najskôr v Bonne a potom v Mexiku. Samit v Kodani nás medzitým uistil o tom, že každý sa má na pozore, a veľmi zvýšil naše environmentálne povedomie. To síce nestačí, ale som optimistický, keď si uvedomím, že investovanie do klímy je prospešné aj pre naše vlastné vrecká, pre hospodárstvo a tým aj pre zamestnanosť.
<SPEAKER ID="261" NAME="Sebastian Valentin Bodu  " LANGUAGE="RO">
Samit o životnom prostredí, ktorý sa uskutočnil v Kodani, mnohí označujú za úplné zlyhanie, keďže jeho výsledkom bola hmlistá dohoda bez akýchkoľvek jasných predpokladov a termínov. Keď sa však bližšie pozrieme na to, čo sa v dánskom hlavnom meste stalo, zistíme, že tu boli položené základy nového celosvetového klimatického poriadku, ktorý však dosiahneme až po mnohých rokoch ťažkej práce a rokovaní.
<P>
Bolo to po prvýkrát, čo sa stretlo 115 vedúcich predstaviteľov štátov a vlád, aby diskutovali o zmene klímy. To je dôležité znamenie. Skutočnosť, že sa samit konal pod záštitou OSN, poukazuje na to, že dokonca aj rozvojové a priemyselne slabo rozvinuté krajiny si uvedomujú, že musia hrať aktívnu úlohu pri znižovaní emisií skleníkových plynov.
<P>
Dôležitosť bilaterálnych diskusií medzi silnými priemyselne vyspelými štátmi a rozvojovými štátmi narastá, najmä pokiaľ ide o ďalší samit o environmentálnych otázkach v Mexiku. EÚ má k dispozícii všetky údaje, aby mohla hrať dôležitú úlohu v bilaterálnych diskusiách s krajinami, ako sú Čína, India alebo Brazília. Prišiel čas, keď sa nám žiadne úsilie spojené s budúcnosťou planéty, na ktorej všetci spolu žijeme, nebude zdať príliš veľké.
<SPEAKER ID="262" NAME="George Sabin Cutaş  " LANGUAGE="RO">
Za posledný mesiac sa na opísanie samitu v Kodani najčastejšie používa slovo "zlyhanie”. Za neuspokojivý výsledok samitu môže zdržanlivosť, ktorú preukázali veľké priemyselne rozvinuté krajiny, a zložité pravidlá systému, ktoré sú založené na konsenze OSN.
<P>
Okrem toho by sa mala preskúmať neschopnosť Európskej únie prevziať na seba úlohu katalyzátora globálneho úsilia zameraného na obmedzenie účinkov zmeny klímy. Tým, že rok pred touto konferenciou EÚ jednostranne oznámila svoj zámer znížiť do roku 2020 emisie skleníkových plynov o 20 %, nadobudla morálnu prevahu, aby povzbudila rokovania v Kodani. Nevedeli sme však, ako zariadiť, aby si náš hlas vypočuli na stretnutí, ktorému vládli stanoviská USA a rozvíjajúcich sa krajín.
<P>
Požaduje sa obmedzenejší formát diskusií, takže môžeme dúfať, že sa rokovania skončia úspešne. Ministerské stretnutia v Bonne a v Mexiku, ktoré sa uskutočnia v júni a v decembri, treba čo najefektívnejšie využiť na to, aby sme prijatiu novej zmluvy nechali otvorenú cestu. Členské štáty musia zosúladiť svoje kroky, aby sme na celosvetovej scéne vystupovali jednotne.
<SPEAKER ID="263" NAME="Adam Gierek  " LANGUAGE="PL">
Fiasko samitu o klíme odhalilo slabosť Európy a naivnosť jej politickej elity. Ukázalo, že sme len jedným z mnohých aktérov na svetovej scéne. Prečo sa návrhy týkajúce sa emisií CO2 ukázali ako neprijateľné? Bolo to preto, lebo ohrozujú záujmy mnohých rozvojových krajín, neberú do úvahy hospodársku súťaž v oblasti zbrojárskeho priemyslu vo svete, nespravodlivo rozdeľujú právo využívať spoločné vlastníctvo, ktorým je Zem, a sú založené na nie veľmi dôveryhodných hypotézach, ktoré predložil IPCC o škodlivosti CO2, zatiaľ čo sa ukázalo, že takzvané "dôkazy” boli zmanipulované (aféra Climategate). Veda nesmie podliehať politickej kontrole, ale mala by brať do úvahy všetky okolnosti a odpovedať na každú možnú otázku. Opýtal sa niekto napríklad na to, čo by sa stalo, keby v atmosfére nebolo dosť CO2? Mali by sme byť radi, že v súčasných dejinách našej planéty zažívame teplé obdobie a že v tejto chvíli máme v atmosfére okolo 370 - 380 ppm CO2. Vo fyzike a v chémii poznáme Le Chatelierov princíp rovnováhy, ktorý predpovedá rozvoj ideálnych podmienok pre fotosyntézu. Zem je čoraz zelenšia, čo sa už mnohokrát potvrdilo, a to zaručuje väčšiu úrodu a lepšie podmienky pre rozvoj. Nech to tak trvá, hoci, bohužiaľ, existuje mnoho signálov, že sa počas nasledujúcich dvoch desaťročí svet ochladí. Na záver: Európska únia by mala okamžite prehodnotiť svoj reštriktívny klimatický a energetický balík, pretože obmedzuje konkurencieschopnosť hospodárstva EÚ.
<SPEAKER ID="976" NAME="Béla Glattfelder  " LANGUAGE="HU">
Súčasné liberálne obchodné nariadenia podporujú väčšiu tvorbu emisií oxidu uhličitého. Prostredníctvom zavedenia obchodovania s emisiami, podpory obnoviteľných zdrojov energie a investícií zameraných na zlepšenie energetickej účinnosti vynakladajú rozvinuté krajiny značné úsilie na to, aby obmedzili svoje emisie oxidu uhličitého. Tieto opatrenia prinášajú podnikom dodatočné náklady. V týchto krajinách navyše stále stúpajú dane spojené so spotrebou energie.
<P>
Mnoho rozvojových krajín medzitým nerobí nič pre to, aby znížili množstvo svojich emisií skleníkových plynov. Svoje emisie oxidu uhličitého dokonca neustále zvyšujú. Namiesto toho, aby priemyselných užívateľov podnecovali k osvojovaniu si energetickej účinnosti, dodávajú im elektrinu za dotované sadzby. Mnohí hovoria, že dnes už najdôležitejšou komparatívnou výhodou týchto krajín nie je lacná pracovná sila, ale lacná energia.
<P>
Z toho dôvodu je potrebné zaviesť nové medzinárodné obchodné nariadenia, ktoré zabránia tomu, aby obchodovanie viedlo k ďalšiemu zvyšovaniu emisií oxidu uhličitého. Musíme obchodovať nielen čestne, ale aj ekologicky. V tomto smere potrebujeme zaistiť, že ak sa krajine nepodarí splniť si záväzky uvedené v dohodách o zmene klímy, uvalia na ňu účinné právne sankcie.
<SPEAKER ID="264" NAME="András Gyürk  " LANGUAGE="HU">
Konferencia v Kodani o zmene klímy bola sklamaním. Neboli sformulované žiadne právne záväzné povinnosti, ktoré by určili budúci rámec medzinárodnej ochrany klímy. Situácia je ešte o to horšia, že napriek svojmu zámeru EÚ nebola schopná významne ovplyvniť konečný výsledok rokovaní. Neúspech konferencie však nie je dôvodom zaháľať. Musíme si zvyknúť na myšlienku zdôrazňovania regionálnych riešení, až kým sa nevypracuje medzinárodná zmluva, ktorá bude právne záväzná pre všetkých aktérov. Európska únia by preto mala pracovať na zdokonaľovaní svojich vnútorných nariadení o ochrane klímy. Nariadenia Únie by mali byť zefektívnené bez toho, aby európskym priemyselným odvetviam spôsobovali konkurenčnú nevýhodu.
<P>
Klimatická politika EÚ by však nemala znevýhodňovať ani nové členské štáty, ako sa to nedávno stalo v prípade vnútornej dohody EÚ o rozdelení záťaže. Pokiaľ ide o ochranu klímy, mali by sa uprednostňovať riešenia, ktoré majú okrem znižovania emisií mnoho dodatočných vplyvov. Rozvoj mestskej dopravy takto zlepšuje kvalitu života, investície do zlepšovania energetickej účinnosti vytvárajú pracovné miesta a sumy, ktoré sa vynakladajú na výskum a vývoj, zároveň zvyšujú konkurencieschopnosť. Tieto hľadiská by sa mali odrážať aj v rozpočte na nasledujúcich sedem rokov. Európa si nemôže dovoliť byť počas medzinárodných rokovaní o ochrane klímy len divákom. Mala by aj naďalej preberať iniciatívu, aj keď namiesto prevratných zmien budú teraz klimatickú politiku charakterizovať malé postupné kroky.
<SPEAKER ID="265" NAME="Eija-Riitta Korhola  " LANGUAGE="FI">
Vážený pán predsedajúci, tieto sťažnosti na žalostný výsledok v Kodani som počúvala s istým zdesením. Môžem povedať len to, že je načase, aby sa EÚ prebudila do reality. Musíme si prestať robiť ilúzie, že EÚ je vo vedúcom postavení alebo že by na seba mohla prevziať takúto úlohu. Buďme úprimní: naša neúčinná a finančne nákladná stratégia nikoho neláka. To poviem aj budúcej komisárke zodpovednej za oblasť zmeny klímy. Samit v Kodani sa začal aj skončil, ale prečo sa nás pani Hedegaardová stále snaží presviedčať o tom, že EÚ je lídrom klimatickej politiky a práve ona by mala svetu ukázať cestu? EÚ túto úlohu nehrala dlho.
<P>
Paradoxným sloganom, ktorý si EÚ vytvorila, je: "Nasledujte ma, som hneď za vami." Práve s takýmto druhom sebaklamu EÚ pokračuje vo svojej úbohej klimatickej politike, ktorá ničí pracovné miesta v najekologickejších priemyselných odvetviach. Tí, ktorí detailne sledovali diskusiu o klíme, už dlho vedeli, že medzinárodnú dohodu založenú na pláne EÚ sa nepodarí dosiahnuť. Spojené štáty americké, Čína a Japonsko si zvolili cestu, ktorá odmieta model na čele s OSN, ktorý zahŕňa dohodnuté emisné stropy a harmonogramy. Investujú priamo do znižovania intenzity uhlíka a do nových technológií, ktoré napokon tiež budú vnímané ako logický spôsob znižovania emisií. Tento postup však nevystaví hospodárstvo a pracovné miesta byrokracii, nespravodlivej hospodárskej súťaži alebo nepredvídanému kolísaniu cien. V Európe tomu budeme vystavení, ak bude EÚ pokračovať v inej ceste, na ktorej zostane osamotená, a bude len zhoršovať vážnu situáciu podnikov. Je to poľutovaniahodná situácia, z ktorej nemá nikto úžitok, a už vôbec nie ľudia. Životnému prostrediu nepomôže ani to, keď budú najekologickejším priemyselným odvetviam na svete uložené sankcie za obchodovanie s emisiami, ktoré sa zvyšným odvetviam neukladajú. Je načase, aby EÚ prehodnotila svoju politiku a prestala takto fantazírovať.
<SPEAKER ID="266" NAME="Petru Constantin Luhan  " LANGUAGE="RO">
Európska únia sa musí aj naďalej zapájať do medzinárodných rokovaní s cieľom prijať dohodu, ktorá by nahradila Kjótsky protokol. Je jasné, že ak chceme podpísať novú celosvetovú dohodu, ktorá by nahradila Kjótsky protokol, musíme zhodnotiť a dôkladne pripraviť rokovaciu stratégiu EÚ s cieľom pokračovať v rokovaniach v roku 2010.
<P>
Hoci konferenciu v Kodani nemožno považovať za úspech a je vzdialená od toho, čo chcela Európska únia dosiahnuť, jej závery naznačujú ďalší krok k podpísaniu celosvetovej právne záväznej dohody, ktorá nahradí Kjótsky protokol. V najbližšej budúcnosti sa úsilie EÚ musí zamerať na diplomatické snahy, ktorých cieľom bude dosiahnuť záväzky zo strany všetkých dôležitých globálnych partnerov, a to najmä USA, Číny a Indie, aby sa podarilo dosiahnuť celosvetový cieľ, ktorým je obmedziť zvýšenie teploty na dva stupne Celzia v porovnaní s úrovňou pred industrializáciou.
<P>
Musíme si uvedomiť, že záväzok EÚ zvýšiť úroveň zníženia emisií o 30 % do roku 2020 je podmienený porovnateľnými alebo úmernými záväzkami, ktoré na seba vezmú tretie krajiny.
<SPEAKER ID="267" NAME="Rovana Plumb  " LANGUAGE="RO">
Mesiac po konferencii o zmene klímy ju môžeme zhodnotiť. Rokovania o kodanskej dohode a jej podpísanie boli spojené s veľkým úsilím a mali blízko k totálnemu zlyhaniu. V kompromise, ktorý bol prijatý s veľkými ťažkosťami, sa uvádzajú len formulácie typu "berie na vedomie".
<P>
Hoci si EÚ stanovila konkrétne a ambiciózne ciele, neviedli k podobným krokom zo strany ostatných partnerov. Treba však zdôrazniť, že všetky významné hospodárske a politické mocnosti sveta sa stretli, aby diskutovali a prevzali zodpovednosť za boj proti zmene klímy. Cieľom bolo uznať, že je potrebné udržať stúpanie globálneho otepľovania na 2 °C a dohodnúť sa na finančnej podpore vo výške 30 miliárd USD v rokoch 2010 - 2012 (finančné prostriedky na rýchly štart) a 100 miliárd USD do roku 2020. Tieto sumy by mali financovať opatrenia na prispôsobenie sa účinkom zmeny klímy a na ich obmedzenie v najmenej rozvinutých a najzraniteľnejších krajinách.
<P>
Myslím si, že budúca Komisia, najmä ak v nej bude komisár zodpovedný za oblasť zmeny klímy a s ňou spojené kroky, musí veľmi dôsledne posúdiť všetky návrhy na zníženie emisií - záväzky, ktoré si stanovili krajiny, ktoré sú súčasťou dohovoru Organizácie Spojených národov. Komisia musí rovnakým spôsobom pripraviť aj rokovania, aby sa na 16. konferencii zmluvných strán (COP 16), ktorá sa uskutoční v roku 2010 v Mexiku, podpísala právne záväzná dohoda.
<SPEAKER ID="268" NAME="Daciana Octavia Sârbu  " AFFILIATION="S&amp;D">
písomne. - Väčšina z nás oprávnene vyjadrila sklamanie z výsledku samitu v Kodani a z neschopnosti dosiahnuť právne záväznú dohodu. Urobil sa však istý pokrok. Napríklad vytvorenie Kodanského zeleného klimatického fondu poskytne chudobnejším krajinám finančné prostriedky na prispôsobenie sa zmene klímy a rozvoj výroby čistej energie, pričom formálne uznanie rozvíjajúcich sa hospodárstiev, že nesú spoločnú zodpovednosť, zvyšuje pravdepodobnosť, že tieto krajiny v blízkej budúcnosti prijmú konkrétny záväzok. V situácii, keď nemáme právne záväznú dohodu, musí EÚ aj naďalej hrať vedúcu úlohu. Kandidátka na post komisárky pre oblasť klímy sa zaviazala k medzinárodnej dohode o ochrane tropických lesov, zaradeniu cestnej a námornej dopravy do ETS (systému na obchodovanie s emisiami) a k prepojeniu európskeho a amerického systému stanovenia hornej hranice emisií a obchodovania s nimi, čo by predstavovalo rozhodujúci krok v medzinárodnej spolupráci zameranej na celosvetové zníženie emisií. Mali by sme pokračovať v rozvíjaní a uplatňovaní svojich vlastných právnych predpisov v oblasti klímy, tak ako ostatné krajiny pracujú na tých svojich. Naša spolupráca s medzinárodnými organizáciami a partnerskými krajinami v nasledujúcich mesiacoch zvýši šance dosiahnuť zmysluplnejší pokrok na nasledujúcej konferencii v Mexiku.
<SPEAKER ID="975" NAME="Zbigniew Ziobro  " LANGUAGE="PL">
Problém klimatického otepľovania je jednou z hlavných otázok, ktoré trápia moderný svet. Nedávno sa v Kodani konal samit o klíme, ktorý bol venovaný tejto problematike. Medzitým sme zistili, že zo skupiny pre výskum klímy na britskej University of East Anglia, ktorá je jednou zo svetovo najprestížnejších inštitúcií zaoberajúcich sa klimatickým otepľovaním a vplyvom ľudskej činnosti na tento proces, unikol obsah niekoľkých tisícok dokumentov a e-mailov a dostal sa na internet. Tieto materiály obsahovali korešpondenciu medzi vedcami z rôznych krajín, ktorých výskum má zásadný vplyv na stanovisko Európskej únie a OSN k zmene klímy. Na základe informácií, ktoré unikli, sa ukazuje, že vedecké výsledky mohli byť zmanipulované, čo mohlo mať za následok zverejnenie nespoľahlivých informácií o skleníkovom efekte a zmene klímy. Krajiny EÚ, a tým aj naše spoločnosti, znášajú vysoké náklady spojené s emisiami skleníkových plynov, pričom v Kodani sa objavili pokusy prinútiť rozvinuté krajiny vrátane EÚ, aby prijali ešte väčšiu finančnú záťaž spojenú s globálnym otepľovaním, čím by sa pomohlo rozvojovým krajinám. Každá pochybnosť, ktorá v tejto záležitosti existuje, by sa mala podrobne objasniť, a to nielen preto, lebo chceme presvedčiť tých, ktorí pochybujú o opodstatnenosti opatrení na obmedzenie emisií skleníkových plynov, ale aj preto, lebo európski daňoví poplatníci znášajú a budú znášať obrovské náklady, ktoré sa s tým spájajú, a musia si byť istí, že sa tieto opatrenia zakladajú na rozumných dôvodoch.
