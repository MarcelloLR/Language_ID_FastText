<CHAPTER ID="018">
Jednominútové vystúpenia k otázkam politického významu
<SPEAKER ID="028" NAME="Predseda">
Nasledujúcim bodom programu sú jednominútové vystúpenia k otázkam politického významu.
<SPEAKER ID="029" NAME="Nicodim Bulzesc" AFFILIATION="PPE-DE">
- Vážený pán predseda, 4. a 5. decembra 2008 bude Európsky parlament viesť rozpravu o súbore návrhov na pozmenenie a doplnenie smernice 2003/87/ES týkajúcej sa systému obchodovania s emisnými kvótami skleníkových plynov v Spoločenstve na obdobie rokov 2013 - 2020.
<P>
Návrh predpokladá významné zvýšenie prideľovania emisných povolení dražbou už od roku 2013. Pokiaľ dnes je 90 % emisných povolení prideľovaných priemyselným zariadeniam bezplatne, nová smernica stanovuje, že plné prideľovanie dražbou by malo byť pravidlom od roku 2013.
<P>
V prípade Rumunska to bude mať veľmi negatívne následky pre celé hospodárstvo a priemysel bude vážne zasiahnutý. Mnohé priemyselné podniky by sa museli premiestniť do tretích krajín s nižšou ochranou klímy, čo by viedlo k zvýšeniu cien a spomaleniu rumunského rozvojového projektu infraštruktúry. Z tohto dôvodu žiadam, aby priemyselným podnikom v Rumunsku boli prideľované všetky kvóty emisných povolení CO2 bezplatne počas celého obdobia.
<SPEAKER ID="030" NAME="Miguel Angel Martínez Martínez" AFFILIATION="PSE">
(ES) Vážený pán predseda, včera večer počas spoločnej operácie na území Francúzska, ktorá mala veľmi hladký priebeh, bezpečnostné zložky z Francúzska a Španielska zatkli jedného z hlavných a možno najkrvilačnejších vodcov ETA Txerokiho, ktorého stíhali viac ako šesť rokov za rôzne vraždy a útoky.
<P>
Hoci by sme mali zachovať ostražitosť, ktorá je v takýchto prípadoch vždy potrebná, verím, že toto sú veľmi dobré správy, a som presvedčený, že Parlament, rovnako ako my, prejaví uspokojenie, ktoré vynahradí naše znechutenie pri iných príležitostiach, keď sme museli hovoriť o zločinoch tejto organizácie.
<P>
Ide o veľmi tvrdú ranu pre túto teroristickú organizáciu a mali by sme zablahoželať bezpečnostným zložkám, vládam a obyvateľom Francúzska a Španielska k úspechu tejto operácie. Takisto by sme si mali zablahoželať k tomuto vzorovému príkladu medzinárodnej spolupráce ako zásadnému nástroju v boji proti terorizmu.
<P>
Vážený pán predseda, nakoniec musím povedať, že teroristi by mali vedieť, že ich osudom bude zatknutie, predvedenie pred súd a odsúdenie na roky vo väzení za ich zločiny, alebo aspoň tie, ktoré môžu byť dokázané.
<SPEAKER ID="031" NAME="Viktória Mohácsi" AFFILIATION="ALDE">
(HU) Ďakujem, pán predseda. Dámy a páni, ubehlo skoro 10 mesiacov odvtedy, čo Európsky parlament prijal uznesenie o situácii Rómov, v ktorom vyzval Európsku komisiu na vytvorenie európskej stratégie riešenia rómskej otázky. Okrem jedného pracovného dokumentu Komisia nepriniesla nič nové ani pre Európsky samit o Rómoch, o ktorom sa hovorilo ako o historickom.
<P>
Zároveň Rómovia v Kosove stále žijú v životu nebezpečných osadách znečistených olovom a v Maďarsku boli spáchané útoky Molotovovými koktailmi alebo strelnými zbraňami na domy rómskych rodín v deviatich osadách. Najnovším a veľmi smutným miestom takýchto útokov bol Nagycsécs, kde boli dvaja Rómovia, ktorí sa snažili uniknúť z horiaceho domu, zastrelení brokovnicami.
<P>
V tom istom čase podľa správ občianskych organizácií utieklo z Talianska za posledné mesiace skoro 30 000 Rómov pre brutalitu polície a protirómske nálady. Okrem tejto situácie tu máme aj súčasnú hospodársku krízu, ktorá - nech o tom nikto nepochybuje - najtvrdšie zasiahne sociálne vylúčené a chudobné spoločenské skupiny a Rómov. Rada by som pripomenula všetkým zodpovedným politikom, že toto je ďalším dôvodom, prečo musíme vytvoriť európsku stratégiu riešenia rómskej otázky. Ďakujem veľmi pekne.
<SPEAKER ID="032" NAME="Bogusław Rogalski" AFFILIATION="UEN">
(PL) Vážený pán predseda, rád by som predniesol otázku obchvatu okolo mesta Augustów v Poľsku. Predlžujúce sa čakanie na rozhodnutie Európskeho súdneho dvora v tejto otázke znamená ďalšie smrteľné dopravné nehody, pri ktorých zomierajú chodci. Každý rok prejdú cez centrum tohto mesta približne dva milióny ťažkých nákladných vozidiel. Vzhľadom na mnohé projekty prírodných rezervácií v regióne Podlasie zmrazenie všetkých investícií do cestnej infraštruktúry Európskou komisiou pripravuje tento región o príležitosť budúceho rozvoja.
<P>
Toto rozhodnutie Európskej komisie znamená, že oblasť sa mení na skanzen, ktorý by sa podľa vzoru niektorých západných krajín stal krajinnou turistickou rezerváciou. Nepostaviť však obchvat v Augustówe z dôvodu ochrany životného prostredia za každú cenu, ignorujúc pritom ľudské potreby, znamená pripraviť obyvateľov severovýchodného Poľska o príležitosť rozvoja a dôstojného života. Európska komisia toto musí vziať do úvahy. Je potrebné chrániť prírodu, ale nie za cenu ľudských životov.
<SPEAKER ID="033" NAME="László Tőkés" AFFILIATION="Verts/ALE">
(HU) Vážený pán predseda, "Milosrdenstvo chcem a nie obeť": Ježišove slová nachádzajú odozvu v našich dušiach, keď sa stretávame s nekontrolovateľným násilím a krutosťou vo svete. Teror a násilie sú ešte bolestivejšie, keď sa páchajú v mene fundamentalistickej religiozity alebo náboženského exkluzivizmu.
<P>
Z tohto dôvodu musíme protestovať proti krutej poprave trinásťročného dievčaťa z južného Somálska, ktoré bolo po znásilnení troma mužmi ukameňované na smrť na základe verdiktu islamského súdu. Musíme tiež protestovať proti prenasledovaniu príslušníkov kresťanskej menšiny v Iraku, ktorých tisíce boli militantnými šiitmi prinútení opustiť svoje domovy v Mosule a okolí.
<P>
V duchu našej európskej kresťanskej tradície, náboženskej tolerancie a ekumenického bratstva by sa Európska únia mala hlasnejšie ozvať a prijať opatrenia na ochranu obetí nábožensky motivovaného násilia a prenasledovania.
<SPEAKER ID="034" NAME="Ilda Figueiredo" AFFILIATION="GUE/NGL">
(PT) V Portugalsku zamestnanci bojujú za svoje práva v širokom spektre odvetví. Radi by sme vyjadrili našu solidaritu všetkým tým, ktorí bojujú. Obzvlášť podporujeme odvážny boj učiteľov a pôsobivú demonštráciu, na ktorej sa v Lisabone 8. novembra zhromaždilo 120 000 učiteľov zo všetkých kútov krajiny. Na tejto druhej demonštrácii veľkého rozsahu za posledných šesť mesiacov sa zúčastnilo takmer 80 % príslušníkov tejto profesijnej skupiny. Po demonštrácii nasledovali ďalšie podujatia s cieľom ukázať, že učitelia sú odhodlaní pokračovať v obrane verejného školstva a v boji za dôstojnosť a rešpektovanie svojej práce, ktorá je zásadná pre vzdelávanie mladých generácií a zabezpečenie rozvoja a pokroku v Portugalsku, ktoré ma jednu z najnižších vzdelanostných úrovní v Európskej únii.
<P>
Podporujeme tiež boj zamestnancov spoločnosti Pirites Alentejanas v Aljustreli proti zastaveniu ťažby, ktorú sa tento nadnárodný podnik rozhodol pozastaviť šesť mesiacov po jej obnovení, pričom prepustil viac ako 600 ľudí. Musia byť súrne prijaté opatrenia, ktoré zabránia zvýšeniu nezamestnanosti v takejto znevýhodnenej oblasti a prehĺbeniu chudoby v krajine.
<SPEAKER ID="035" NAME="Georgios Georgiou" AFFILIATION="IND/DEM">
- (EL) Vážený pán predseda, rád by som informoval Parlament, že počas posledných troch dní, od 14. do 16. novembra, námorné sily jednej krajiny, ktorá je kandidátom na vstup do Európskej únie, okupovali grécky kontinentálny šelf. Nemám teraz v úmysle obhajovať Grécko. Grécky kontinentálny šelf je takisto súčasťou kontinentálneho šelfu Európy a ja nevidím, že by Európa mala záujem chrániť svoje zvrchované práva v tejto oblasti.
<P>
Zaujímalo by ma, ako krajina, ktorá sa takto správa, krajina s takýmto jasným vystupovaním a s takýmito zámermi, môže vstúpiť do Európskej únie a ako plánujeme prijať túto ázijskú krajinu do Európy, pokiaľ sa správa takýmto spôsobom.
<SPEAKER ID="036" NAME="Irena Belohorská" AFFILIATION="NI">
(SK) V októbri minulého roka som písomnou deklaráciou upozornila na vznik maďarských gárd, extrémne pravicového spolku. Žiaľ, nečinnosť maďarských orgánov, ale aj naša európska nevšímavosť priniesla po roku svoje ovocie. Dochádza k exportu fašizmu na naše slovenské územie.
<P>
Nemôžeme sa nečinne prizerať na provokácie, ktoré sa udiali v priebehu posledných dvoch týždňov. V Kráľovskom Chlmci, slovenskom meste, 8. novembra pochodovalo 28 príslušníkov maďarskej organizácie v replikách fašistických uniforiem a položili veniec k obetiam vojen s provokatívnym nápisom Verím v znovuzrodenie Maďarska. Som zhrozená, že akcia zásahu slovenských orgánov zostala v Európe nepovšimnutá.
<P>
Ako je možné, že práve v období, keď si Európa pripomína 70. výročie Krištáľovej noci, môže členský štát na svojom území tolerovať existenciu organizácie, ako sú "nyilašovci", maďarské gardy, Jobbik, Hnutie 64 žúp? Je nám ozaj jedno, že tu dochádza k zneváženiu miliónov obetí druhej svetovej vojny a po mestách v členskom štáte môžu pochodovať fašisti?
<SPEAKER ID="037" NAME="Ján Hudacký" AFFILIATION="PPE-DE">
(SK) V deň, keď si pripomíname 19. výročie zamatovej revolúcie v bývalej Česko-slovenskej republike, dovoľte mi vyjadriť moje znepokojenie nad politikou súčasnej slovenskej vlády, predovšetkým v hospodárskej oblasti, ktorá má veľa podobných čŕt spred novembra 1989.
<P>
Snahy o plné politické riadenie súkromného sektora a regulačné zásahy štátu v rozsahu, v akom to realizuje táto vláda, sú neakceptovateľné v zdravom trhovom systéme. Novelami zákonov o cenách a trestného zákona otvorila cestu k novej regulácii cien v súvislosti s prechodom na euro a trestaním malých predajcov a poskytovateľov služieb väzením až do troch rokov.
<P>
Okrem týchto opatrení v súvislosti s rastom cien energií prichádza vláda so sériou populistických vyhlásení a hrozieb, so snahou o vyvlastnenie niektorých súkromných spoločností v energetickom sektore a návrhom tvrdých, časovo neobmedzených a plošných regulačných opatrení voči súkromným subjektom v tzv. všeobecnom hospodárskom záujme.
<P>
Uvedené opatrenia budú pod zámienkou riešenia finančnej krízy a hospodárskej recesie brániť v ďalšej nevyhnutnej liberalizácii, deformovať trhové prostredie a zneisťovať potenciálnych investorov.
<SPEAKER ID="038" NAME="Marek Siwiec" AFFILIATION="PSE">
(PL) Vážený pán predseda, 14. novembra sa konal v Poznani, ako každý rok, pochod za rovnoprávnosť. Skupina mojich mladých kolegov, členov Federácie mladých sociálnych demokratov, sa zúčastnila pochodu. Ich slogan bol rozmanitosť áno, neznášanlivosť nie. Ide o súčasť širšej kampane Socialistickej skupiny v Európskom parlamente na tému tolerancie, ktorá prebieha v celej Európe už mnoho mesiacov. Po skončení demonštrácie bola táto skupina napadnutá približne tuctom násilníkov, ktorí ich zbili a vytrhli im transparenty s logom Socialistickej skupiny v Európskom parlamente. Jedna z obetí bola hospitalizovaná. Očakávam, že poľské úrady zadržia a potrestajú osoby zodpovedné za tento incident. Očakávam, že politické gangsterstvo, ktorého cieľom je nahradiť dialóg, bude odsúdené tými, ktorí sa v politike angažujú.
<SPEAKER ID="039" NAME="Ryszard Czarnecki" AFFILIATION="UEN">
- (PL) Vážený pán predseda, v piatok sa skončil samit EÚ - Rusko v Nice, ktorý bol narýchlo zvolaný s cieľom umožnenia účasti na stretnutí skupiny G20. Európska únia sa vskutku rozhodla obnoviť rozhovory o partnerskej dohode s Ruskom a tým išla proti svojmu vlastnému rozhodnutiu, ktoré prijala 1. septembra tohto roku a podľa ktorého žiadne rozhovory s Ruskom nebudú, pokiaľ sa ruské jednotky nestiahnu z okupovaných území Gruzínska. Európska únia sa v tomto prípade správa ako starý muž, ktorý si presne pamätá, čo urobil pred 50 rokmi, keď boli podpísané Rímske zmluvy, ale zabúda na to, čo urobil pred dvomi mesiacmi, keď EÚ ubezpečila o tejto dôležitej veci samu seba a Európu. Teraz EÚ ustupuje od svojich záväzkov a odvrhuje to, čo bolo spoločne dohodnuté 1. septembra.
<P>
V tejto súvislosti sa vynára otázka, či by sa ľudské práva, ktoré my v Európskom parlamente často presadzujeme po celom svete, takisto mali týkať takých európskych krajín ako Gruzínsko a Rusko, keď sa Európska únia v tejto veci jednoducho správa ako Pilát Pontský.
<SPEAKER ID="040" NAME="Monica Frassoni" AFFILIATION="Verts/ALE">
(IT) Vážený pán predseda, dámy a páni, možno aj vy ste počuli, že v Kampánii už nie sú problémy s odpadom. Žiaľ, nie je to tak: pred niekoľkými dňami bolo v Chiaiane, ktoré malo byť jedným z miest pre neslávne skládky pána Berlusconiho, objavených 12 000 ton azbestu a toxického odpadu. Nikto naozaj nevie, odkiaľ pochádzajú.
<P>
V súčasnosti je v Taliansku v platnosti dekrét, ktorý je jednoznačne v rozpore so všetkými európskymi právnymi predpismi týkajúcimi sa v prvom rade ochrany zdravia, ako aj posúdení vplyvov na životné prostredie. K situácii sa navyše pristupuje ako k štátnemu tajomstvu, keďže bol vyhlásený zákaz vstupu do týchto oblastí a je nemožné získať akýkoľvek prístup k informáciám o tom, čo sa tam deje.
<P>
Vyzvali sme Komisiu, aby zasiahla, a veríme, že je to jej povinnosťou, pretože mať pod šírym nebom 10 000 ton azbestu a toxického odpadu je nebezpečné pre všetkých. Dúfame, že komisár Dimas podnikne príslušné kroky a urobí to verejne.
<SPEAKER ID="041" NAME="Árpád Duka-Zólyomi" AFFILIATION="PPE-DE">
(HU) Vážený pán predseda, je neprijateľné, aby sa slovensko-maďarské vzťahy odvíjali podľa úmyslov extrémistických síl. Prísne odsudzujeme tých, ktorí kazia vzťahy medzi týmito dvomi národmi, lebo poznáme vinníkov. Slovenská národná strana, ktorá je vo vláde, vyvoláva na Slovensku napätie svojimi nenávistnými prejavmi proti menšinám, poryvmi, ktoré hanobia národ, a očierňovaním Maďarov. V Maďarsku však na tieto útoky prehnane reagujú nie štátne orgány, ale mimoparlamentné extrémistické skupiny. To je zásadný rozdiel.
<P>
Oba javy je potrebné odsúdiť. Jedným z dôvodov narúšania vzťahov medzi týmito dvomi národmi je, že Skupina socialistov v Európskom parlamente toleruje politiku slovenskej koalície strany SMER, čím len podnecuje extrémistickú politiku, ktorá sa vyslovene zameriava proti menšinám. Z toho dôvodu bolo rozhodnutie Skupiny socialistov znova prijať SMER do svojich radov zlé. Protimaďarským extrémistickým prejavom dáva zelenú. Koaličná vláda v Bratislave, žiaľ, neponúka možnosť zlepšenia slovensko-maďarských vzťahov. Ďakujem.
<SPEAKER ID="042" NAME="Hannes Swoboda" AFFILIATION="PSE">
(DE) Vážený pán predseda, nechcem teraz zachádzať do detailov, ale myslím si, že pán Duka-Zólyomi - ktorý je môj dobrý priateľ - veľmi dobre vie, že Skupina socialistov v Európskom parlamente je veľmi kritická k tejto koalícii, najmä k strane pána Slotu.
<P>
Práve teraz, po veľmi vítanom stretnutí premiérov pána Fica a pána Gyurcsányho je však čas dohodnúť sa, aby si tieto dva štáty mohli vyriešiť svoje problémy spoločne a v mieri, a nedávať príležitosť radikálom. Na tom sa zhodneme: radikálom sa nesmie umožniť, aby šírili skazu ďalej. To sa určite týka verbálneho radikalizmu pána Slotu, ale obzvlášť aj Maďarskej gardy. Vyzývam obidva štáty a obidvoch premiérov, a všetky strany tohto Parlamentu, aby urobili všetko pre umlčanie radikálov, aby títo ukončili blokádu hraníc a aby zabezpečili, že k slovu sa dostanú mierumilovní ľudia, ktorí chcú ochraňovať menšiny a pomáhať im.
