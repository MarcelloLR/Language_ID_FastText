<CHAPTER ID="011">
Vyjednávanie o medziregionálnej asociačnej dohode s Mercosurom a novom strategickom bilaterálnom partnerstve s Brazíliou (rozprava)
<SPEAKER ID="236" NAME="Predsedajúca">
Ďalším bodom sú vyhlásenia Rady a Komisie, ktoré sa týkajú rozhovorov o medziregionálnej dohode o pridružení so skupinou krajín Mercosur a novom dvojstrannom strategickom partnerstve s Brazíliou.
<SPEAKER ID="237" NAME="Manuel Lobo Antunes" LANGUAGE="PT">
Chápeme, že dohoda o pridružení medzi Európskou úniou a skupinou krajín Mercosur musí byť vo všetkých smeroch vyčerpávajúca, t. j. politická i ekonomická, dohoda a spolupráca, ktorá má za cieľ nielen podporovať obchod a investície, ale aj významnou mierou upevniť strategické vzťahy medzi Európskou úniou a daným regiónom. Táto dohoda vytvorí najväčšiu oblasť voľného trhu medzi dvoma regiónmi so zhruba 700 miliónmi obyvateľov a zároveň umožní hospodársku a sociálnu integráciu, zjednoduší investovanie a významne podporí hospodársky rast v oboch regiónoch.
<P>
Je pravda, že postup rokovania ovplyvnili výsledky rokovania o programe rozvoja z Dauhy. Nemôžeme však dohodu o pridružení vidieť z čisto ekonomického hľadiska; musíme zdôrazniť jej politický rozmer.
<P>
V záujme zlepšenia vzťahov medzi Európskou úniou a skupinou krajín Mercosur, čo je naším spoločným cieľom, je nutné prihliadnuť na vyváženosť politických a ekonomických zložiek. Musíme si však uvedomiť, že po siedmich rokoch vyjednávaní sme sa ocitli v slepej uličke. Táto bezvýchodisková situácia je výsledkom nesúladu či rozporov v prezentovaných návrhoch.
<P>
Na jednej strane návrh predložený Európskou úniou zahŕňal všetky odvetvia, na druhej strane návrh skupiny krajín Mercosur nespomenul odvetvia, ktoré sú dôležité pre Európsku úniu. Portugalské predsedníctvo čaká na politický záväzok prednesený skupinou Mercosur predstaviť vylepšený návrh, aby Komisia mohla opäť začať rokovania s výhľadom na rýchle uzatvorenie dohody, ktorá bude spravodlivá a vyrovnaná pre obe strany.
<P>
Strategické partnerstvo medzi Európskou úniou a Brazíliou, ktoré bolo ustanovené na samite v Lisabone 4. júla, je potrebné považovať nielen za prostriedok na upevnenie vzťahov s Brazíliou, ale aj ako spôsob posilňovania strategických medziregionálnych vzťahov medzi Európskou úniou a Latinskou Amerikou, najmä pri rokovaniach so skupinou Mercosur.
<P>
Spoločné vyhlásenie vydané po samite s Brazíliou jednoznačne dokladá záväzok začať konečné rokovania o dohode o pridružení medzi EÚ a skupinou krajín Mercosur.
<P>
Pokiaľ ide o Brazíliu (nezabúdajúc na jej rastúci strategický význam na medzinárodnej scéne), partnerstvo uzavreté počas portugalského predsedníctva znamená začiatok nových vzťahov medzi Európskou úniou a Brazíliou, rovnako ako v prípade Ruska, Indie a Číny. Partnerstvo sa bude rozvíjať na základe akčného plánu, ktorý zahŕňa podporu dialógu a spolupráce v oblastiach spoločných záujmov predstavených v oznámení Komisie Rade o strategickom partnerstve EÚ a Brazílie, ktorého súčasťou sú aj rokovania o skupine Mercosur.
<SPEAKER ID="238" NAME="Ján Figeľ">
člen Komisie. - Vážená pani predsedajúca, som vďačný za možnosť diskutovať o tejto závažnej téme. Ako bolo správne zdôraznené, rozhodnutie ustanoviť strategické partnerstvo s Brazíliou sa vracia k prvému oznámeniu Komisie o Brazílii, kde sme navrhovali postup vpred v našich vzťahoch s Brazíliou, a prvý samit EÚ a Brazílie v Lisabone tento nový vzťah potvrdil a upevnil.
<P>
Prečo potrebujeme užšie vzťahy s Brazíliou? Strategické partnerstvo EÚ a Brazílie je prirodzenou reakciou na geopolitické fakty. Brazília sa dnes stáva medzinárodným hráčom s dôležitým významom pre globálne témy ako sú zmeny klímy, boj proti chudobe, mier, bezpečnosť a multilateralizmus. Je uznávaná i v rozvojovom svete, ako to dokazuje jej predsedníctvo skupiny G20 v rámci WTO, a aktívne sa zasadzuje za rozhovory juh - juh.
<P>
Nadviazala partnerstvo so všetkými dôležitými krajinami: Čínou, Ruskom a Spojenými štátmi. Európska únia môže z užšieho partnerstva s Brazíliou získať veľmi veľa pri riešení globálnych tém, ktoré sa týkajú všetkých.
<P>
Strategické partnerstvo poskytuje príslušný rámec, ako ukazuje skúsenosť ostatných členov skupiny BRICS. Aký vplyv bude mať partnerstvo na Latinskú Ameriku a najmä na skupinu Mercosur? Podpora regionálnej integrácie je jedným zo základných pilierov partnerstva. To je jasne uvedené v oznámení Komisie a Brazília to tiež tak vníma. Prezident Lula to dôrazne potvrdil na prvom samite EÚ a Brazílie v júli.
<P>
Južný cíp je pre Európsku úniu nepochybne veľmi dôležitý. Okrem spoločných kultúrnych a politických hodnôt, ako sú demokracia, ľudské práva a sociálna spravodlivosť, predstavuje i obrovský ekonomický potenciál, ktorý môžu oba ekonomicky sa dopĺňajúce regióny využiť. EÚ je pre skupinu Mercosur najdôležitejším obchodným a investičným partnerom. Ročne putuje za oceán tovar a služby v hodnote 50 miliárd EUR. Celková hodnota investícií EÚ v skupine krajín Mercosur bola v roku 2005 zhruba 100 miliárd EUR.
<P>
Naozaj veríme, že potenciál hospodársky a politicky integrovanej skupiny Mercosur je obrovský. Nedávny vznik Štrukturálneho konvergenčného fondu a parlamentu Mercosuru je veľmi povzbudivým signálom. EÚ samozrejme tento proces integrácie podporuje nielen slovami, ale aj konkrétnymi činmi.
<P>
Európska únia bola a bude takmer výhradným sponzorom integrácie skupiny Mercosur. Za ostatných 5 rokov poskytla na podporu výstavby inštitúcií skupiny Mercosur, upevnenie občianskej spoločnosti a urýchlenie hospodárskej integrácie 50 miliónov EUR a rovnaká suma je k dispozícii pre súčasný finančný výhľad (2007 - 2013).
<P>
Uzatvorenie dohody o pridružení medzi EÚ a skupinou krajín Mercosur by bolo obrovským krokom vpred v integračnom procese regiónu. Európska únia má preto veľký záujem na uzatvorení rokovaní a chce pokračovať až budú jasnejšie rokovania o rozvoji z Dauhy.
<P>
Strategické partnerstvo s Brazíliou je rozhodnutie výhodné pre Brazíliu i skupinu Mercosur. Obe roviny vzťahov - vnútroštátna a regionálna - sa budú vzájomne dopĺňať a podporovať. Partnerstvo v žiadnom prípade nenahrádza medziregionálne rokovania EÚ a skupiny Mercosur.
<P>
Úplne súhlasíme s Brazíliou, že skupina Mercosur je a zostane jedinou oblasťou našich dvojstranných hospodárskych a obchodných vzťahov. Som presvedčený, že vytvorením záväzkov s Brazíliou, najväčším členom skupiny Mercosur, môžeme regionálny integračný proces ešte viac podporiť. Skúsenosti, ktoré Brazília získala počas vzájomných rokovaní s EÚ jej dodajú odvahu širšie podporiť snahy skupiny Mercosur pri tvorbe spoločnej obchodnej a politickej únie.
<SPEAKER ID="240" NAME="Daniel Varela Suanzes-Carpegna">
v mene skupiny PPE-DE. - (ES) Vážený pán predsedajúci, úradujúci predseda Rady, páni komisári, dámy a páni, najskôr by som chcel poďakovať portugalskému predsedníctvu a pánovi komisárovi za dôležité komentáre k textu jednoznačnej otázky položenej Výborom pre medzinárodný obchod.
<P>
Je všeobecne známe, že Brazília je obrovskou a veľkolepou krajinou s veľkým potenciálom, ktorá je v rozhodujúcej fáze politického a hospodárskeho vývoja. Náš vzájomný vzťah je silný a mal by sa stále prehlbovať. Mimoriadne väzby Brazílie na Portugalsko a Portugalska na Brazíliu sú taktiež známe, uznávané a všetkými rešpektované.
<P>
(PT) Veľmi dobre chápeme postavenie našich vážených portugalských priateľov spolu s ich záujmami a obavami, pretože sú totožné s našimi.
<P>
(ES) Európska únia, Komisia, Rada a Parlament však vždy vyjadrovali podporu upevňovania regionálnej integrácie skupiny Mercosur, rokovaniam s touto oblasťou a maximálnemu zlučovaniu regiónu.
<P>
Ako už bolo uvedené, Brazília v tom má nepochybne kľúčové postavenie. Ak sa oznámenie Komisie a navrhovaný strategický vzťah s Brazíliou uberajú týmto smerom, je to len dobre. To by podporilo Európsky parlament, ktorý sa v tejto rozprave vyjadril rovnako ako pri hlasovaní o správe o rokovaniach EÚ a skupiny Mercosur, pre ktorú som mal tú česť byť spravodajcom, ktorá bola pred rokom prijatá a na ktorú sa odkazujem.
<P>
Vzhľadom na nejasnosti vyplývajúce z oznámenia Parlament potreboval získať istotu, že tento bod sa vysvetlí a že budeme informovaní.
<P>
Taktiež sme si vedomí, že očakávanie uzatvorenia ambicióznej dohody medzi Európskou úniou a skupinou Mercosur nemôže trvať večne a že ak sama skupina Mercosur neurobí kroky smerom k integrácii a rokovania medzi Európskou úniou a skupinou Mercosur budú stagnovať (či už s dohodou z Dauhy alebo bez nej), rozhodnutie musí byť na nich a najdôležitejšou vecou bude opäť efektivita: dvojstranná dohoda s Brazíliou.
<P>
Ak sa tak ale nestane, pán predsedajúci, dámy a páni, cieľom je dosiahnuť dohodu so skupinou Mercosur. Stručne povedané: áno Brazílii, ale len ak nebudú narušené rokovania s celou skupinou Mercosur.
<SPEAKER ID="243" NAME="Erika Mann">
v mene skupiny PSE. - (DE) Vážený pán predsedajúci, pán komisár, pán úradujúci predseda Rady, v mene Výboru pre medzinárodný obchod sme žiadali túto rozpravu, pretože sme veľmi znepokojení stavom, keď sa uzatvára stále viac a viac rozličných dohôd, ktoré ovplyvňujú našu prácu vo vonkajšom ekonomickom sektore a ktoré samozrejme obsahujú zložku týkajúcu sa zahraničnej politiky. Máme dvojstranné dohody o voľnom obchode, regionálne dohody o voľnom obchode, dohody o partnerstve a strategické dohody a my sa obávame, ako ich všetky skĺbime, aby sme zabezpečili konzistentný prístup Európy k výzvam, ktoré do zahraničnej politiky a vonkajšieho ekonomického sektora vnáša globalizácia.
<P>
Vážený pán komisár, správne ste uviedli, že Brazília je pre nás dôležitou krajinou. Som taktiež rada, že je prítomný úradujúci predseda Rady a všetci máme rovnaký názor. Brazília nie je len dôležitou krajinou; je v mnohých ohľadoch úžasnou krajinou. Otázka znie jednoducho: ako môžeme rozumne zlúčiť túto strategickú dohodu a zároveň myšlienku uzatvorenia regionálnej dohody so skupinou Mercosur, ktorá sama sa dostala do veľkých problémov? Nie je pravda, že rokovania prebiehajú výborne. Sú veľmi komplikované.
<P>
Okrem toho chceme uzatvoriť multilaterálnu dohodu pri kole rokovaní z Dauhy. Nezdá sa však vôbec pravdepodobné, že by sme túto dohodu nejakým významným spôsobom zachránili, ak ju vôbec zachránime. Ako teda chcete toto všetko v tejto chvíli spojiť? Tak znie naša otázka.
<P>
Samozrejme, že hovoríme aj o strategickej dohode. Čo je podstatou strategickej dohody? Ak si ju prezriete, obsahuje veľa. Veľa politických vyhlásení zameraných na Brazíliu, ktoré sú všetky veľmi rozumné. Opakujem, že naša skupina je veľmi potešená, že sú zahrnuté, ale ako ich chcete prepojiť na ostatných členov, napr. v Latinskej Amerike, s ktorou máme dohody o voľnom obchode? A ako chcete získať odozvu, aby naša obchodná politika bola prestúpená jednotnou európskou politikou do tej miery, že to všetci partneri tiež pochopia?
<SPEAKER ID="244" NAME="Ignasi Guardans Cambó">
v mene skupiny ALDE. - (ES) Vážený pán predsedajúci, úradujúci predseda Rady, vážený pán komisár, Mercosur dlží Európskej únii veľa. Mercosur je bezpochyby plodom slobodného a zvrchovaného rozhodnutia svojich členov a je zrejmé, že namiesto štyroch plnoprávnych členov bude mať čoskoro päť, ak, ako dúfame, nenastanú žiadne komplikácie pri očakávanej ratifikácii žiadosti o členstvo Venezuely.
<P>
Je samozrejmé, že je teda plodom svojich členov. Rovnako je zrejmé, že od svojho vzniku v roku 1985 deklaráciou z Foz de Iguazú a zmluvou z Asunciónu z roku 1991 bola táto organizácia vždy blízko Európskej únii, ktorá bola svedkom prerodu skupiny od prvých krokov k dnešnému stavu. Bola veľmi blízko, pomáhala a bránila samotnú existenciu skupiny Mercosur a jej ciele, pretože sme vedeli, že medziregionálny vzťah je prínosom tak pre ňu, ako aj pre nás.
<P>
Z tohto dôvodu Európsky parlament vždy vynakladal maximálne úsilie na dohodu o pridružení medzi Európskou úniou a skupinou krajín Mercosur. Dohoda, ktorá musí obstáť, ktorá je ambiciózna a vyvážená. Dohoda, ktorá okrem obchodného rozmeru, okrem prísne obchodného rozmeru, má taktiež rozmer politický a inštitucionálny, ako aj kapitolu zameranú na podporu udržateľného hospodárskeho a sociálneho rozvoja.
<P>
Toto sú hodnoty, ktoré Európsky parlament po celý čas trvania vzťahu so skupinou Mercosur obhajoval. Preto sú členovia Parlamentu, ktorí sa v rámci Výboru pre medzinárodný obchod zaoberajú problematikou vonkajšieho obchodu, súdiac podľa ich prejavov, prekvapení vyhlásením dvojstrannej dohody s Brazíliou.
<P>
Vždy sme boli presvedčení, že regionálny rámec je najefektívnejší spôsob, ako tieto ciele dosiahnuť, a zároveň základný pilier pre naše vzťahy. Je jasné, že upevňujúce sa pozície Brazílie si okrem rešpektu zaslúžia i blahoželanie. Prezident Lula s vládou upevňujú vedúcu úlohu štátu a prispievajú tak k väčšej stabilite oblasti a pokroku pre milióny ľudí. Pri pohľade na čísla si každý uvedomí, ako dôležitý je vplyv Brazílie na naše obchodné vzťahy s touto cennou časťou sveta a ako jeho význam bude stále rásť.
<P>
Strategický vzťah medzi Európskou úniou a Brazíliou, ktorý bol vyhlásený 30. mája, však nesie riziko, že sa naruší regionálny vzťah medzi Európskou úniou a skupinou Mercosur.
<P>
Minister zahraničia a pán komisár sa nás stále snaží upokojiť a dostali sme príslušné vysvetlenia. Napriek tomu žiadame, aby bol o týchto rokovaniach Parlament stále informovaný, pretože chápeme, že teoreticky je určitá dohoda s Brazíliou možná, ale neprijali by sme ani nepodporili nič, čo by oslabilo regionálne vzťahy.
<SPEAKER ID="245" NAME="Liam Aylward">
v mene skupiny UEN. - Vážený pán predsedajúci, problém brazílskeho hovädzieho mäsa stále plní titulky novín, pretože to je záležitosť, ktorá sa týka poľnohospodárov a spotrebiteľov v celej Európe. Ako poslanec írskej vlády som sa v máji a ešte raz na konci augusta tohto roku stretol s veľvyslancom pri Európskej únii, aby som zdôraznil svoje obavy týkajúce sa vývozu brazílskeho hovädzieho mäsa do EÚ. Ide najmä o nelegálne odstraňovanie štítkov, pašovanie dobytka z oblastí postihnutých krívačkou a slintačkou a riadne testovanie dobytka.
<P>
EÚ úplne správne prijala politiku regionalizácie, vďaka ktorej je v prípade prepuknutia krívačky a slintačky vylúčená z exportu hovädzieho mäsa len postihnutá oblasť. Táto politika sa osvedčila v Írsku v roku 2001 a toho roku vo Veľkej Británii, pretože boli bezprostredne prijaté prísne pravidlá sledovania. Takáto úroveň sledovania v Brazílii neexistuje, čo je z pohľadu EÚ neprijateľné. V EÚ musia farmári dodržiavať prísne normy zavedené Komisiou. Nalieham na Komisiu, aby zabezpečila, že také isté normy a opatrenia zavedú aj v Brazílii, aby všetci získali rovnaké postavenie. Som rád, že pani komisárka Fischer Boelová navštívi budúci mesiac Brazíliu a dúfam, že po tejto návšteve nám bude môcť vyvrátiť oprávnené obavy, ktoré poľnohospodári a spotrebitelia v Európe majú.
<SPEAKER ID="246" NAME="Alain Lipietz" LANGUAGE="FR">
Vážený pán predsedajúci, úradujúci predseda Rady, pán komisár, myslím, že by sme nemali chodiť okolo horúcej kaše. Problémom nie je rešpekt, ktorý dlžíme tejto úžasnej krajine - Brazílii. Problémom je smer, ktorým sa v súčasnosti uberajú medzinárodné vzťahy.
<P>
Pán Mandelson a zdá sa, že aj generálne riaditeľstvo pre obchod opustili myšlienku multilateralizmu a zaujímajú bilaterálny prístup ako Spojené štáty. Obchodnou značkou európskeho postavenia v medzinárodnom obchode bývalo, že sme aspoň chceli biregionalizmus, inými slovami, chceli sme diskutovať o problémoch región od regiónu. Počuli sme, že práve rokujeme s Brazíliou, práve rokujeme s Indiou: ako by sme určitým spôsobom chceli kompenzovať spomienku na britský imperializmus, spomienku na imperializmus portugalský či španielsky. India je dvaapolkrát väčšia než Európa vrátane Turecka. India je trikrát väčšia než Latinská Amerika.
<P>
Naším cieľom je vytvoriť multipolárny svet. To znamená, že najskôr musíme pomôcť zjednoteniu skupiny Mercosur a Andského spoločenstva a následne zjednoteniu celého Juhoamerického spoločenstva národov.
<P>
V tomto smere nič nenamietame proti rozhovorom, či už s Bolíviou či Brazíliou, nesmieme však zabúdať, že chceme zjednocovať, nie rozdeľovať. Skupina Mercosur musí byť na našom zozname priorít pred Brazíliou a až začneme rokovania s Brazíliou, musíme zvážiť dôsledky, ktoré by mohli mať okrem iného na naše rokovania o cukre s organizáciou ASEAN.
<SPEAKER ID="247" NAME="Helmuth Markov">
v mene skupiny GUE/NGL. - (DE) Vážený pán predsedajúci, úradujúci predseda Rady, pán komisár, napriek skutočnosti, že rokovania so skupinou Mercosur postupujú pomaly, by EÚ mala vyslať jasný signál brazílskej vláde a ďalším partnerom, že nebude uzatvárať žiadne dvojstranné dohody s jednotlivými vládami, ktoré odporujú integrácii príslušných regiónov: nie s Brazíliou, ktorá je členom skupiny Mercosur a v budúcnosti sa možno stane členom skupiny Unasur, nie s Kolumbiou či s Peru, ktoré sú členmi Andského spoločenstva a v budúcnosti možno budú členmi skupiny Unasur.
<P>
Problémy pri rokovaniach so skupinou Mercosur nie sú malicherné. Budúcnosť poľnohospodárstva, nie len budúcnosť agrobiznisu a oblasti služieb, industrializácia, transfer technológií, prístup k liekom, to všetko sú otázky, na ktoré musíme spolu s juhoamerickými partnermi nájsť odpoveď, ak chceme s týmto regiónom skutočne spolupracovať. Naším cieľom by mala byť spolupráca, pri ktorej sú najdôležitejšie záujmy občanov. Spolupráca by sa nemala obmedzovať len na rozdelenie podielov na trhu a prístup k energiám a vode či na udeľovanie patentov tykajúcich sa duševného vlastníctva.
<P>
Moja skupina uvítala skutočnosť, že Brazília, rovnako ako Thajsko, podnikla významné kroky na zlepšenie prístupu k liekom, a to napriek námietkam farmaceutického priemyslu. Tieto kroky by Komisia a Rada mali podporovať. Rovnako vítame skutočnosť, že Brazília už oznámila svoje rozhodnutie hovoriť o probléme ničenia dažďových pralesov v oblasti Amazonky, pretože to je zásadné pre stabilizáciu klímy.
<P>
Hoci sa ničenie za posledné dva roky spomalilo, stále pokračuje. Ďalším nebezpečenstvom pre dažďové pralesy a zabezpečenie potravín je tlak Európskej únie, USA a ďalších dôležitých účastníkov na prístup k biopalivám, najmä k etanolu, namiesto dôkladnejšieho prieskumu správania sa spotrebiteľov.
<P>
Často počujeme od brazílskych predstaviteľov, že poľnohospodárska výroba v ich krajine sa musí rozširovať, aby vylepšila finančnú situáciu, najmä v súvislosti so zahraničným dlhom. Ako iste viete, nové vlády v tejto oblasti sa snažia hľadať ďalšie cesty, ako tento problém vyriešiť. Bolívia, Ekvádor, Nikaragua, Venezuela, Paraguaj a Argentína spojili sily na vytvorenie Banky juhu, čím sa stali nezávislými od Svetovej banky a MMF. To je dobrá správa napriek tomu, že ako Európska únia sme akcionármi v ďalších bankách a týmto strácame pridelené úvery. Musíme si však prestať klásť podmienky.
<P>
Európska únia by nemala len pasívne prizerať, ale mala by byť aktívnejšia a rozvíjať tieto prístupy, ktoré sú úplne v súlade s našimi vlastnými cieľmi spolupráce a ochrany životného prostredia.
<SPEAKER ID="248" NAME="Bastiaan Belder">
v mene skupiny IND/DEM. - (NL) Vážený pán predsedajúci, často počúvame, že nové dvojstranné strategické priateľstvo s Brazíliou sa dosiahlo počas portugalského predsedníctva. Oceňujem skutočnosť, že každý členský štát má priestor, aby počas svojho predsedníctva zanechal v politike EÚ svoju stopu. Rád by som však dodal, že členské štáty by tento voľný priestor mali využívať len po posúdení kontinuity súčasného programu rokovaní EÚ.
<P>
Práve z tohto dôvodu mám obavy týkajúce sa témy, o ktorej tu hovoríme. Európska únia chce už istý čas uzatvoriť medziregionálnu dohodu o pridružení so skupinou Mercosur. Táto vízia je marená dvojstranným strategickým partnerstvom s Brazíliou.
<P>
Po prvé, štáty skupiny Mercosur sa cítia podvedené Európskou úniou. Namiesto medziregionálnej dohody dáva Únia jasne prednosť dvojstrannej dohode. Preto by som sa rád Komisie spýtal, aké kroky podniká, aby rozptýlila tieto obavy v štátoch ako Argentína, Uruguaj alebo Paraguaj. Obchodné vzťahy s týmito štátmi sú pre Úniu rovnako dôležité.
<P>
Ďalším dôvodom mojich obáv týkajúcich sa skupiny Mercosur je stabilita a politické smerovanie tejto spolupráce. V ostatných rokoch je zrejmé, že sa Brazília snaží energickejšie profilovať na celosvetovej úrovni ako prirodzený vodca kontinentu. Ukazuje sa to nielen v asertívnej úlohe napríklad vo WTO, ale aj v tom, že sa snaží získať členstvo v Rade bezpečnosti.
<P>
Brazília sa potom menej stará o svoju úlohu priamo na kontinente. Skupina Mercosur tvorí napokon len 10 % exportu Brazílie. Brazília potom nie je ochotná príliš investovať do ďalších štátov skupiny Mercosur. Vstupom na globálnu scénu dáva Brazília najavo, že zo svojej úlohy v regióne vyrástla.
<P>
Odvrátenou tvárou brazílskej politiky je ohrozenie stability a politického smerovania skupiny Mercosur. Po odstúpení Brazílie sa snaží v rámci skupiny Mercosur a tým aj celého kontinentu získať vodcovské postavenie Venezuela. Chávez sa pokúša posilniť svoju pozíciu v oblasti vďaka zásobám ropy a protizápadnou rétorikou. Venezuela realizuje ochranársku, vnútorne ekonomicky orientovanú politiku, kde sú dôležité odvetvia ohrozené opätovným znárodnením. Neexistuje pritom priestor pre voľný obchod a otváranie nových trhov. Domnievam sa, že Rada a Komisia sú si vedomé skutočnosti, že tento vývoj má dôsledky pre štáty Južnej Ameriky a určite taktiež dôsledky pre hospodárske a obchodné záujmy Únie v tejto oblasti.
<P>
Vyzývam preto Radu a Komisiu, aby využili skutočnosť, že existuje strategické partnerstvo s Brazíliou, a zvrátili tak trend, ktorý som práve popísal. Únia musí na Brazíliu naliehať, aby využila svoj nový politický význam vďaka bilaterálnemu partnerstvu s EÚ a dala najavo svoje vedúce postavenie v rámci skupiny Mercosur i na kontinente.
<P>
Na záver by som, vážený pán predsedajúci, rád okomentoval náplň partnerstva. Som toho názoru, že náplň partnerstva EÚ s Brazíliou sa nesmie sústrediť len na témy ako bioetanol, ale aj na začiatok rokovacieho kola z Dauhy. Predsa len Brazília dosiahla svoju doterajšiu pozíciu prevažne vďaka individuálnym úspechom v oblasti poľnohospodárstva, zatiaľ čo v skutočnosti nie je pripravená robiť kompromisy, pokiaľ ide o prístup na trh pre nepoľnohospodárske výrobky (NAMA) a služby.
<SPEAKER ID="249" NAME="Małgorzata Handzlik" AFFILIATION="PPE-DE">
(PL) Vážený pán predsedajúci, som presvedčená, že rokovania medzi Európskou úniou a skupinou Mercosur by pre našu prácu v nasledujúcich mesiacoch mali byť prioritné. Napriek mnohým problémom, na ktoré v súčasnosti narážame, prináša multilaterálna spolupráca v tomto regióne veľa výhod, pretože umožní spoluprácu v rámci všetkých pridružených štátov v skupine Mercosur, udrží ju a zároveň prehĺbi, bez ohľadu na ekonomické postavenie jednotlivých štátov v regióne.
<P>
Úspešné ukončenie rokovaní medzi Európskou úniou a skupinou Mercosur by mohlo viesť ku vzniku najväčšej zóny voľného obchodu na svete, ktorá bude mať za následok nárast objemu obchodu a posilnenie pozícií oboch partnerov, Európskej únie i štátov skupiny Mercosur, vo svetovom hospodárstve. Je zrejmé, že najväčší úžitok z tejto dohody budú mať malé a stredne veľké podniky v EÚ aj v Latinskej Amerike, a my všetci sme si vedomí toho, že ak malé a stredne veľké podniky prosperujú, zvyšuje sa ponuka pracovných miest a zlepšuje sa kvalita služieb a blahobyt v spoločnosti.
<P>
Myslím, že partnerstvo s naším najväčším partnerom v regióne -Brazíliou - je veľmi dôležité a že by sme ho mali rozvíjať, ale pod záštitou skupiny Mercosur, čo znamená, že najskôr musíme vytvoriť pridruženie v rámci skupiny Mercosur, a len na základe tejto skutočnosti by sme mali budovať ďalšiu bilaterálnu spoluprácu s jednotlivými krajinami Latinskej Ameriky. Budovanie spolupráce s jedinou krajinou v regióne môže zničiť zhodu, ktorá sa dosiahla, a môže sa stať činiteľom, ktorý zvráti úsilie vynaložené na dohodu o pridružení so skupinou Mercosur.
<P>
Preto si myslím a rád by som opätovne zdôraznil, že uzavretie ambicióznej dohody so skupinou Merosur je výhodné pre všetkých - EÚ i štáty Latinskej Ameriky, ktoré sa spojili v skupine Mercosur, a malo by pre nás byť prioritné a Brazília ako najsilnejší štát tohto regiónu by mala byť hnacou silou procesu rokovania.
<SPEAKER ID="250" NAME="Edite Estrela" AFFILIATION="PSE">
(PT) Vážený pán predsedajúci, pán minister zahraničia, pán komisár, dámy a páni, strategické partnerstvo EÚ a Brazílie neohrozí regionálnu rovnováhu ani hospodárske a obchodné vzťahy EÚ a ďalších latinskoamerických partnerov. Môže byť naopak pre tieto vzťahy prínosné, ako je uvedené v spoločnom vyhlásení zo samitu EÚ a Brazílie 4. júla.
<P>
Dnešná otázka vyvoláva diskusiu na tému vzťahov medzi EÚ a Latinskou Amerikou a EÚ a Brazíliou, ktoré sú veľmi dôležité. Ako už bolo povedané, partnerstvo EÚ a Brazílie vyplní prázdne miesto. Nebolo prijateľné, aby strategické partnerstvo Európskej únie a krajín BRIC vynechalo písmeno B za Brazíliu. Portugalské predsedníctvo malo pravdu, keď podporovalo samit EÚ a Brazílie následne po samite EÚ a Indie v roku 2000, ktorý vzťahy v tomto regióne žiadnym spôsobom nenarušil.
<P>
Preto má EÚ lepšie podmienky pre nový impulz vo vzťahoch so skupinou Mercosur a pri rokovaniach z Dauhy. Posilňovanie rozhovorov medzi EÚ a Brazíliou má zmysel, pretože pozdvihne spoluprácu v dôležitých odvetviach ako zabezpečenie energií, udržateľný rozvoj, biodiverzita, zmeny klímy a boj s chudobou a sociálnym vylúčením, podporí demokraciu a ľudské práva atď. Vďaka veľkosti a hospodárskemu rozvoju predstavuje Brazília významného činiteľa na medzinárodnej scéne.
<P>
Európa môže len získať, ak bude považovať Brazíliu za svojho strategického partnera. Ako tu už povedal pán minister zahraničia, vzťahy medzi Európskou úniou a Brazíliou nemožno vidieť len z hospodárskeho hľadiska. To je príliš úzky pohľad, ktorý nezohľadňuje historické väzby, kultúrne a jazykové podobnosti, spoluprácu medzi univerzitami a množstvo spoločných záujmov v rôznych oblastiach.
<SPEAKER ID="251" NAME="Johan Van Hecke" AFFILIATION="ALDE">
(NL) Vážený pán predsedajúci, dámy a páni, veria Juhoameričania v medzinárodnú dohodu medzi EÚ a skupinou Mercosur? To je podľa môjho názoru otázka, ktorú si musíme položiť. Obchodná stratégia štátov skupiny Mercosur sa uberá dvoma rôznymi smermi: na jednej strane umožňuje skupine Mercosur ďalší rozvoj, na strane druhej, ako v prípade Brazílie, uzatvára čo najviac bilaterálnych obchodných dohôd, aby zaistila pozíciu na trhu pre jednotlivé štáty, ak je to nutné i na úkor ostatných členov skupiny Merosur. Situácia niekedy pripomína argentínske tango a brazílsku sambu. Napriek tomu však za predpokladu, že EÚ aj skupina Mercosur stále veria v prínos, ktorý široká spolupráca prináša, aj napriek nátlaku amerického prezidenta Busha existuje nádej, že vznikne oblasť voľného trhu v oboch Amerikách. Nadšenie 34 štátov a skupiny Mercosur nie je príliš veľké. Sú sklamané nedostatočnou podporou, ktorú poskytli Spojené štáty počas nedávnej vážnej hospodárskej krízy. Teraz je najdôležitejším obchodným partnerom skupiny Mercosur Európa, stále je však v oboch obchodných blokoch obrovský potenciál rastu. Preto ak môžeme niečo urobiť, aby sme vyriešili vzájomnú nezhodu medzi štátmi skupiny Mercosur, napríklad spoluprácou pri multilaterálnych obchodných rokovaniach v rámci WTO, kde EÚ a skupina Mercosur majú často spoločné záujmy, snáď sa priblížime k dosiahnutiu medziregionálnej dohody.
<SPEAKER ID="252" NAME="Seán Ó Neachtain" AFFILIATION="UEN">
(GA) Vážený pán predsedajúci, chcel by som uviesť jednu skutočnosť týkajúcu sa obchodu medzi Európou a Brazíliou, a to sú normy týkajúce sa produkcie mäsa a prísne pravidlá, ktoré sú pre európsky trh s mäsom stanovené. Bez ohľadu na ne prijímame mäso dovezené z Brazílie - miesta, kde takéto pravidlá neplatia. Myslím si, že je na čase, aby sa Komisia zaujímala o túto záležitosť a kládla si otázky. Prečo je tak veľký rozdiel medzi prísnymi normami dodržiavanými tu v Európe a normami v Brazílii, ktoré sa týkajú možností sledovania mäsa, štítkov a krívačky a slintačky? Nastal čas, aby sa Komisia týmito problémami začala zaoberať, pretože obrovský rozdiel v oblasti noriem je príčinou znepokojenia medzi spotrebiteľmi. Obchod je jedna vec, zdravie druhá.
<SPEAKER ID="253" NAME="José Ignacio Salafranca Sánchez-Neyra" AFFILIATION="PPE-DE">
(ES) Vážený pán predsedajúci, úradujúci predseda Rady, pán komisár, myslím si, že je jasné, že Brazília vďaka svojej veľkosti, populácii, prírodným zdrojom a predovšetkým svojej roli na medzinárodnej scéne - myslím na rolu, ktorú hrá v reforme OSN, rolu, ktorú hrá v oblasti klimatických zmien a diskusie o zdrojoch energie - úplne oprávňuje oznámenie predložené Komisiou, ktoré sa týka možnosti získať prospech zo strategického partnerstva medzi Európskou úniou a takou veľkou krajinou ako Brazília.
<P>
Toto strategické partnerstvo sa podľa môjho názoru musí odohrávať na troch úrovniach: z globálneho, regionálneho a dvojstranného hľadiska.
<P>
Jedna vec však je zaobchádzať s Brazíliou tak, ako si zaslúži, druhá vec je, ak Európska únia nebude pokračovať vo svojich záväzkoch, ktoré prijala v záujme uzatvorenia dohody so skupinou Mercosur. Nemyslím si, že toto bolo zámerom oznámenia Komisie; verím, že z tohto oznámenia môžeme jasne vyvodiť, že tieto dve východiská sú úplne zlučiteľné: na jednej strane strategický rozmer s Brazíliou a na strane druhej odhodlaná podpora integračného procesu, ktorého je Európska únia dokonalým a jasným príkladom.
<P>
Ďalšou témou je, že dohoda o pridružení medzi Európskou úniou a skupinou Mercosur nebude uzatvorená za podmienok, ktoré by sme všetci uvítali a že táto dohoda sa už príliš oneskoruje. Úplne logická otázka znie: ako dlho bude Európska únia čakať na uzatvorenie tejto dohody?
<P>
Myslím si, že potrebujeme podporiť regionálnu integráciu, a to len s tou perspektívou a len v tom smere že pochopíme výhody zjednotenia a integrácie.
<SPEAKER ID="254" NAME="David Martin" AFFILIATION="PSE">
Pán predsedajúci, priority tejto snemovne pri obchodných rokovaniach sú jasné. Po prvé, požadujeme úspešné multilaterálne rokovania. Po druhé, požadujeme biregionálne usporiadanie a ako núdzové riešenie - ale skutočne len núdzové riešenie - očakávame zlepšenie bilaterálneho usporiadania.
<P>
Musím priznať, že keď som prvýkrát počul o priorite udelenej dohode o strategickom partnerstve s Brazíliou, mal som pocit, ako by sme oceňovali krajinu, ktorá je jedným z našich najzložitejších partnerov pri multilaterálnom kole rokovaní z Dauhy. Mal som taktiež pocit, že by to zničilo skupinu Mercosur, pretože bez Brazílie nie je Mercosur. Ale po tom, ako som si dnes ráno vypočul Radu, ako hovorí k mojim portugalským kolegom, som presvedčený, že existuje možnosť, že úspešná dohoda o strategickom partnerstve s Brazíliou môže pri kole rokovaní z Dauhy všetko zjednodušiť, ak budeme rozvíjať porozumenie medzi nami a dôležitými účastníkmi z Dauhy.
<P>
Ak nájdeme riešenie niektorých zložitejších ekonomických problémov, môžeme jednoduchšie uzatvoriť dohodu so skupinou Mercosur a dobrá dohoda s Brazíliou by ukázala, že podporujeme v daných krajinách riešenie problémov ako sociálne vylúčenie a chudoba. Nie som teda úplne presvedčený, ale chápem, že dohoda medzi EÚ a Brazíliou je teraz potrebnejšia ako pred niekoľkými týždňami.
<SPEAKER ID="255" NAME="Nathalie Griesbeck" AFFILIATION="ALDE">
(FR) Vážený pán predsedajúci, pán komisár, dámy a páni, v tomto meniacom sa celosvetovom geopolitickom kontexte ukázal náš Parlament pri niekoľkých príležitostiach, že je pevne odhodlaný posilňovať partnerstvo medzi oboma kontinentmi.
<P>
Za prostriedok na dosiahnutie tohto cieľa považujem Mercosur. Môže nám pomôcť nájsť ambiciózne, vyvážené a politické riešenie problémov dodávok energií, znižovania skleníkového efektu či dokonca zlepšiť kvalitu poľnohospodárskych výrobkov.
<P>
Regionálna integrácia Južnej Ameriky nemôže získať podporu a nemôže byť účinná, ak uprednostníme rokovanie s jednou krajinou skupiny Mercosur pred partnerskou spoluprácou so skupinou ako celkom.
<P>
Pokiaľ ide o mňa, vediem kampaň za regionálnu integráciu, ktorú považujem za prostriedok na zabezpečenie stability a prosperity v tejto časti sveta i u nás a ktorá by mala byť podporovaná a sledovaná. Myslím si taktiež, že by bola hanba, keby skupina Mercosur musela od tohto veľkého projektu odstúpiť z dôvodu nášho nedostatočného politického úsilia a nevyužiť tak šance pre oba kontinenty, Latinskú Ameriku a Európu.
<P>
To by nás určite oddelilo od politiky USA, ktorá sa snaží o vytvorenie obrovskej ekonomickej oblasti voľného obchodu pre celý americký kontinent.
<SPEAKER ID="256" NAME="Luís Queiró" AFFILIATION="PPE-DE">
(PT) Ak si položíme otázku, aký prínos môže strategické partnerstvo medzi Európskou úniou a Brazíliou priniesť rozvoju vzťahov medzi EÚ a skupinou Mercosur, okrem iného z hľadiska uzatvorenia očakávanej a dlho odďaľovanej dohody, myslím si, že existuje len jediná odpoveď: veľmi veľký prínos.
<P>
Súčasne musíme uviesť, že strategické partnerstvo medzi EÚ a Brazíliou by vždy malo byť zdôvodnené a že v tomto prípade je jedinou chybou čas, ktorý sa už premrhal. Zo štyroch krajín skupiny BRIC - Brazílie, Ruska, Indie a Číny - bola Brazília jedinou, s ktorou nebolo do samitu 4. júla usporiadané stretnutie na vysokej úrovni. To je viac ako nezvyčajné, ak vezmeme do úvahy, že Brazília je hlavnou regionálnou mocnosťou v Južnej Amerike. Je to demokracia so všetkými chybami nových demokracií, ktorá rešpektuje náš hodnotový systém. Je to tradičný a spoľahlivý spojenec a dôležitý hospodársky partner na regionálnej i globálnej úrovni.
<P>
Zo všetkých uvedených dôvodov je strategické partnerstvo s Brazíliou oprávnené, pretože tento štát je pre Európsku úniu vhodným strategickým partnerom. Existujú však ďalšie dôvody na posilňovanie vzťahov a rozvíjanie strategického partnerstva s Brazíliou. Ako bolo uvedené v oznámení Komisie, tento vzťah musí byť hnacou silou rozvíjajúceho sa dialógu so skupinou Mercosur. Partnerstvá nestoja v opozícii, ale dopĺňajú sa. Vzťah môže a musí byť faktorom, ktorý je potrebné zohľadňovať pri hľadaní riešení v rámci WTO. Práve tak ako musí byť známkou toho, že Európska únia uznáva mimoriadny význam tejto krajiny pre medzinárodné vzťahy a má v úmysle vziať túto skutočnosť do úvahy pri rokovaniach o reforme OSN.
<P>
Vážený pán predsedajúci, pre Európsku úniu je stále dôležitejšie, aby konala ako partner na celosvetovej úrovni a strategické partnerstvo je známkou toho, že sa touto cestou chceme vydať. Preto musíme postupovať, ak chceme dosiahnuť dohodu so skupinou Mercosur. Vylúčenie Brazílie z výsadných bilaterálnych vzťahov by bolo nespravodlivé a predovšetkým absolútne politicky chybné.
<SPEAKER ID="257" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, rada by som zdôraznila význam tohto dokumentu a ako členka delegácie EÚ-Mercosur by som chcela poukázať na význam tohto regiónu. Je to obrovský región s vysokým počtom obyvateľov, ktorý je veľmi nádejný a ktorému musíme pomáhať smerovať k hospodárskemu rastu.
<P>
Je to región s mnohými prírodnými zdrojmi a Európska únia v skutočnosti prijíma 25 % vývozu krajín skupiny Mercosur. Je dôležité pomáhať hospodárskemu a priemyslovému rozvoju regiónu, úloha, ktorú región má v súvislosti s klimatickými zmenami, je veľmi dôležitá, a preto musíme podporovať integráciu regiónu.
<P>
V stratégii na obdobie 2007 - 2013 bude jedna pätina rozpočtu určená na vzťahy so skupinou Mercosur financovať vzdelávanie a budovanie informačnej spoločnosti, čo je veľmi dôležité, ak vezmeme do úvahy, že miera negramotnosti v Brazílii je 90 %.Verím taktiež, že Brazília hrá dôležitú úlohu vďaka skutočnosti, že takmer polovica populácie regiónu Mercosur žije v tejto krajine. Opakujem, že klimatické zmeny sú veľmi dôležité a tento región hrá významnú úlohu.
<SPEAKER ID="258" NAME="Georgios Papastamkos" AFFILIATION="PPE-DE">
(EL) Vážený pán predsedajúci, niet pochýb, že Brazília má dôležité obchodné postavenie na svetovej scéne. Je preto veľmi žiaduce, aby sa posilňovali hospodárske vzťahy medzi EÚ a Brazíliou.
<P>
EÚ je hlavným obchodným partnerom Brazílie, zatiaľ čo Brazília sa medzi obchodnými partnermi EÚ radí až na 12. miesto. Strategické partnerstvo medzi EÚ a Brazíliou by podľa môjho názoru nemalo byť príčinou rozporov v celkovom prístupe k regiónu skupiny Mercosur.
<P>
Tento vzťah však hrá doplňujúcu úlohu v dvoch oblastiach: multilaterálnych rokovaní pri WTO a oblasti voľného obchodu medzi EÚ a skupinou Mercosur. Táto oblasť bude najväčšou oblasťou medziregionálnej spolupráce; zdôrazní nedostatočný posun v zmienených multilaterálnych rokovaniach a v medzinárodných rokovaniach. Posun v oboch oblastiach rokovania je do veľkej miery prepojený.
<P>
Oblasť voľného trhu medzi EÚ a skupinou Mercosur, rovnako ako kolo rokovaní z Dauhy pri WTO sa dostali k téme obchodu s poľnohospodárskymi produktmi. Rola Brazílie je tu zvlášť dôležitá: ak vezmeme do úvahy jej vplyv na hospodársku stabilitu a integráciu v širšom regióne. Brazília by sa mala aktívne podieľať na dosiahnutí vyrovnanej a ambicióznej dohody medzi EÚ a skupinou Mercosur.
<P>
Na úrovni WTO nemôže Brazília očakávať, že sa budú ďalej otvárať len trhy s poľnohospodárskymi výrobkami rozvinutých členských štátov. Vážený pán komisár, úradujúci predseda Rady, Brazília ako všetky nové ekonomiky musí prijať príslušný podiel zodpovednosti za kolo rokovaní z Dauhy formou skutočných záväzkov a otvárania ochranárskych trhov a dodržiavania pravidiel stanovených WTO.
<SPEAKER ID="259" NAME="Józef Pinior" AFFILIATION="PSE">
(PL) Vážený pán predsedajúci, pán komisár, pán minister, na úvod by som rád vyjadril svoje presvedčenie, že portugalské predsedníctvo sa uberá správnym smerom, pokiaľ ide o dosiahnutie strategického partnerstva medzi Európskou úniou a Brazíliou. Myslím, že Európska únia by mala začať a čo najrýchlejšie doviesť do konca toto partnerstvo. Rola Brazílie v modernom globalizovanom svete je jasná, hospodárska aj kultúrna, rovnako ako rola, ktorú má Brazília v OSN.
<P>
Strategické partnerstvo medzi Európskou úniou a Brazíliou oživí vzájomné vzťahy a dobre poslúži dnešnému politickému a kultúrnemu usporiadaniu vo svete. Opakujem, že bude dobre slúžiť politickej harmónii vo svete.
<P>
Nemyslím si, že by sa toto partnerstvo prejavilo ako určitá prekážka rozvoja strategického partnerstva so skupinou Mercosur. Partnerstvo so skupinou Mercosur potrebuje strategické partnerstvo s Brazíliou.
<SPEAKER ID="260" NAME="Vasco Graça Moura" AFFILIATION="PPE-DE">
(PT) Od samého začiatku bol na programe portugalského predsedníctva samit s Brazíliou. Bolo zrejmé, že obe strany budú chcieť položiť základy strategického partnerstva. Nedáva preto príliš zmysel prejavovať úžas či obavy spojené so zanedbávaním skupiny Mercosur a nemiestnou či unáhlenou priazňou venovanou Brazílii.
<P>
Rozsah obchodného trhu Brazílie pre európskych vývozcov sa nesmie podceniť. Európska únia nesmie prepásť príležitosť uzatvoriť strategické oarnerstvo s Brazíliou. Skutočnosť ukazuje, že vzťahy Európskej únie so skupinou Mercosur, najmä s Brazíliou, sa budú uberať rozdielnou rýchlosťou. Nie je to síce ideálne, ale neexistuje žiadny dôvod k obavám, že ten, kto bude postupovať rýchlejšie, poškodí druhých. Mohol by sa naopak stať silným podnetom, ktorý by urýchlil chod vecí.
<P>
Brazília dnes predstavuje novú svetovú mocnosť. Jediný štát skupiny Mercosur, ktorého trh tvorí 85 % trhu všetkých členských štátov dohromady. Brazília je zastupiteľská demokracia. Je jedným z hlavných obchodných partnerov Európskej únie, je to krajina, ktorej 200 miliónov občanov hovorí jedným z najrozšírenejších európskych jazykov - portugalčinou - a ktorého kultúra a hodnoty sú veľmi blízke Európe. Bez toho, aby boli dotknuté výhody, ktoré by skutočný postup vo vzťahoch so skupinou Mercosur preniesol EÚ, nemyslím si, že existuje pádny dôvod pre odklad posilňovania našich vzťahov s Brazíliou. Európska únia by nemala dozerať na vnútorné výkyvy medzi členmi skupiny Mercosur.
<P>
Pozerať na situáciu z iného hľadiska a odkladať na neurčito dosiahnutie cieľov dôležitých pre Úniu by sa, so všetkou úctou, rovnalo oddávaniu sa planej nádeji, ktorá je so súčasnou situáciou úplne nezlučiteľná, a predstieranie, že sa naše plány a želania splnili, hoci nevieme, kedy sa tak stane.
<SPEAKER ID="261" NAME="Sérgio Sousa Pinto" AFFILIATION="PSE">
(PT) Pokus o regionálnu integráciu skupiny Mercosur bol skutočným úspechom na hospodárskej i politickej úrovni. Prínos skupiny Mercosur k upevneniu demokracie v regióne a rastu objemu obchodu v tejto oblasti je nespochybniteľný.
<P>
Je pravda, že rokovania medzi EÚ a skupinou Mercosur sú v súčasnosti v slepej uličke, pretože sa nenaplnili očakávané záväzky a dohody vyplývajúce z kola rokovaní z Dauhy, ktoré by mohli slúžiť ako východisko pre naše bilaterálne obchodné rokovania. Nechcem vystupovať príliš pesimisticky, ale podstupujeme riziko, že jediným výsledkom kola rokovaní z Dauhy bude strata drahocenného času. EÚ by mala pomôcť úspechu regionálnej integrácie Južnej Ameriky tým, že všetko svoje úsilie venuje rokovaniam medzi oboma blokmi.
<P>
Naše vzťahy musia byť rozsiahlejšie ako len dohoda o voľnom obchode. Práve rokujeme o globálnej dohode, ktorá siaha oveľa ďalej ako počet a množstvo obchodovaného tovaru. Dohoda o pridružení zahŕňa aj spoluprácu a politický dialóg, čo sú základné piliere našich budúcich vzťahov.
<P>
Nikto dnes nepochybuje, že Európska únia potrebuje iberoamerickú oblasť a jej významný nástroj, Mercosur, aby splnila svoje predsavzatie vybudovať vyváženejšie a multilaterálne medzinárodné usporiadanie.
<P>
Spoločné vyhlásenie predsedu Európskej komisie a úradujúceho predsedu skupiny Mercosur, prezidenta Uruguaja Tabardé Vásqueza po stretnutí 19. septembra je prísľubom spoločného verejného vyhlásenia oboch blokov na konci tohto roku, ktoré sa týka životného prostredia a klimatických zmien a ktoré je dôležitým príkladom takejto politickej spolupráce. Mercosur ponúka obrovskú nádej v súvislosti s hospodárskou integráciou a posilňovaním politickej úlohy Južnej Ameriky na medzinárodnej úrovni, neznamená to však, že môžeme prehliadať a ignorovať to, čo je pred nami - nezameniteľné politické vystupovanie Brazílie ako vedúcej mocnosti Južnej Ameriky, čo je nespochybniteľný fakt. Brazília je dušou a hnacou silou skupiny Mercosur. So 190 miliónmi obyvateľov a hospodárstvom, ktoré tvorí zhruba 75 % HDP skupiny Mercosur, je Brazília jedinou krajinou skupiny BRIC, s ktorou Únia ešte neusporiadala samit.
<P>
Vážené dámy a páni, bolo by nerozumné nazdávať sa, že Európska únia môže Brazíliu poučovať o význame skupiny Mercosur alebo sa považovať za dôležitejšieho partnera skupiny Mercosur ako Brazília. To je úplne smiešne. Brazília je jediným členom skupiny Mercosur, ktorý usiluje o miesto v Rade bezpečnosti, čo si určite zaslúži a čo zároveň dodá celej Latinskej Amerike právo vysloviť sa v tomto dôležitom orgáne.
<SPEAKER ID="262" NAME="Charles Tannock" AFFILIATION="PPE-DE">
Vážený pán predsedajúci, predtým som bol zástancom regionálnej integrácie Latinskej Ameriky riadenej Európskou úniou vďaka výhodnejšej podpore multilaterálnych blokov, ako je skupina Mercosur. Žiaľbohu, napriek kultúrnej podobnosti zakladajúcich členov (Argentína, Brazília, Paraguaj a Uruguaj) zostává skupina Mercosur politicky príliš slabá voči národným záujmom, čím v regióne ohrozuje jednotný trh ako v EÚ - hoci ten by mal byť samozrejme naším dlhodobým cieľom.
<P>
Činnosť skupiny Mercosur zhoršuje nedávne rozhodnutie o pripojení Venezuely, pretože Chávezova rétorika namierená proti slobodnému trhu vede k ešte väčšiemu ochranárstvu v skupine Mercosur, ktorej rokovania s EÚ sa teraz zastavili. Vítam preto skutočnosť, že EÚ namiesto toho usiluje o strategické bilaterálne partnerstvo s Brazíliou - ako bolo odsúhlasené v júli - ktorá je ekonomickým obrom, aj keď jej podiel na celosvetovom trhu je stále malý v porovnaní s inými rozvojovými krajinami, najmä preto, že Brazília neuzatvorila výhodné bilaterálne dohody o voľnom obchode, pretože sa príliš spoliehala na skupinu Mercosur.
<P>
Na rozdiel od Mexika, ktoré už uzatvorilo dohodu s EÚ a stalo sa ďalším dôležitým hráčom súčasnej Latinskej Ameriky, Chávezova štedrosť založená na ropných dolároch smerujúca k Argentíne primala brazílskeho prezidenta Lulu ignorovať témy spojené so skupinou Mercosur a umožnila argentínskemu prezidentovi Kirchnerovi podporovať ochranársky postoj.
<P>
Populistický Ekvádor sa taktiež vyjadruje o pridružovaní ku skupine Mercosur napriek skutočnosti, že sa pridal k protiamerickému obchodnému zoskupeniu Bolívarská alternatíva pre Ameriku, v ktorého čele je Venezuela.
<P>
Nedávny spor medzi Argentínou a Uruguajom jasne dokazuje nedostatočnú efektivitu skupiny Mercosur pri riešení sporu medzi partnermi o výstavbu celulózky, ktorú stavia fínska spoločnosť Botnia z EÚ na brehoch rieky Uruguaj. Prezident Kirchner nedokázal projekt zastaviť a zároveň popudil susedný štát - a partnera skupiny Mercosur - Uruguaj tým, že nedovolil nadnárodným inštitúciám skupiny Mercosur tento spor rozhodnúť. Čo namiesto toho urobil? Povolal španielskeho kráľa, aby rozhodol.
<SPEAKER ID="263" NAME="David Casa" AFFILIATION="PPE-DE">
(MT) Vážený pán predsedajúci, máme dnes pred sebou dohodu, ktorá znovu potvrdzuje a upevňuje dôležitú úlohu Európskej únie na celom svete - úlohu, ktorej by sme mali prikladať veľký význam, pretože je súčasťou úspechu tejto únie štátov. Táto dohoda zdôrazňuje posilňovanie vzťahov nielen so susednými štátmi, ale aj so štátmi z iných kontinentov, najmä štátov, kde našli domov milióny osôb európskeho pôvodu, ako je Latinská Amerika a Stredná Amerika. Je v záujme oboch strán, aby sa tieto vzťahy posilňovali formou rozhovorov a výmeny myšlienok. Musíme však zabezpečiť, aby v krajinách, ktorým poskytujeme pomoc, bola zabezpečená demokracia. Mali by sme taktiež zaistiť, že všetka priama i nepriama pomoc smeruje na znižovanie chudoby, zvyšovanie rovnoprávnosti a v neposlednom rade na znižovanie nerovnosti medzi oboma svetovými regiónmi. To by malo prebiehať v hraniciach transparentnosti a zodpovednosti. Ochrana slobody slova a základných ľudských práv by taktiež mala byť prioritou pre všetky rokovania. Zatiaľ čo by Európska únia mala v príslušnom období poskytovať pomoc každému štátu, ktorý vyžaduje osobitnú pomoc, my musíme zabezpečiť, že sa tak deje prostredníctvom štruktúrovaného rámca, aby nikto nebol opomenutý a bohatstvo sa rozdeľovalo spravodlivo. Ako poslanci Parlamentu musíme maximálne podporovať vzťahy medzi Európskou úniou a skupinou Mercosur a určiť, ako zlepšíme všetky slabé miesta, aby sme čo najviac zabezpečili efektívnosť a úspech vzťahov. Tým, že v programe rokovaní získavajú stále väčší význam nové témy ako klimatické zmeny, mali by sme tieto vzťahy považovať za počiatok strategického partnerstva, ktoré povedie k riešeniu problematiky životného prostredia a udržateľného rozvoja a zaručí vzájomné bohatstvo.
<SPEAKER ID="264" NAME="Manuel Lobo Antunes">
úradujúci predseda Rady. - (PT) Vážený pán predsedajúci, pán komisár, dámy a páni, veľmi ďakujem za vaše príspevky.
<P>
Už som mal príležitosť vysvetliť, zdôvodniť a oznámiť Európskemu parlamentu informácie o prvom samite EÚ a Brazílie, jeho výsledkoch a cieľoch. Navyše význam tohto strategického partnerstva s Brazíliou dnes dostatočne zdôraznili mnohí poslanci a ja môžem len uvítať skutočnosť, že tí poslanci, ktorí najskôr pochybovali a pôsobili nerozhodne v otázke portugalského podnetu, sú teraz naklonení tejto strategickej voľbe, ktorú predsednícky štát Portugalsko a zároveň celá Európska únia ako celok uskutočnili v súvislosti s Brazíliou.
<P>
Hovoríme a hovorili sme tu o politickom a hospodárskom význame Brazílie, pokiaľ ide o životné prostredie a energiu, čo sú rozhodujúce skutočnosti dnešného sveta, ktoré nemôžeme ignorovať. Bolo by zvláštne, ako tu už bolo uvedené, keby Európska únia udržiavala strategické partnerstvá s Ruskom, Indiou a Čínou, ale nie s Brazíliou. Veríme, že sme preklenuli túto medzeru a veríme tiež, že v priebehu niekoľkých rokov budú všetci jednoznačne súhlasiť s týmto podnetom portugalského predsedníctva. Taktiež sme jasne vysvetlili, že strategické partnerstvo, ktoré by podľa nášho názoru Európska únia mala s Brazíliou uzatvoriť, v žiadnom prípade nevylučuje ani neobmedzuje iné vzťahy, ktoré sme so skupinou Mercosur chceli prehlbovať na hospodárskej i politickej úrovni.
<P>
Vážené dámy a páni, musím povedať, že sa toho naozaj neobávam, pretože Portugalsko sa vždy radilo medzi tie štáty EÚ, ktoré usilovali o užší a hlbší solidárny vzťah s krajinami skupiny Mercosur vo všetkých smeroch. Preto neváhame a nechceme, aby vznikol dojem, že partnerstvo s Brazíliou vylučuje alebo by mohlo vylučovať úzke partnerstvo so štátmi skupiny Mercosur.
<P>
Prístup, ktorý namiesto dopĺňania vylučuje pre nás nie je žiadnym prínosom a predovšetkým nezodpovedá skutočnosti - práve naopak. Navyše, ako tu už bolo uvedené, sa v samotnom vyhlásení zo samitu EÚ a Brazílie celkom jasne a jednoznačne uvádza, že Európska únia a Brazília budú pracovať spoločne na tom, aby sa dohoda o pridružení so skupinou Mercosur stala skutočnosťou.
<P>
Sme si vedomí výkyvov, ktorými dohoda o pridružení medzi EÚ a skupinou Mercosur prešla. Skutočne sme v slepej uličke, ako všetci vieme, prevažne z dôvodu problémov obchodu medzi Európskou úniou a skupinou Mercosur. Medzitým začalo kolo rokovaní z Dauhy a tamojšie dianie zreteľne ovplyvnilo obchodný rozmer rokovania medzi EÚ a skupinou Mercosur.
<P>
Chcel by som vám však vysvetliť, že len čo portugalské predsedníctvo uváži, že sú stanovené minimálne podmienky pre opakované začatie rozhovorov a nadviazanie vzťahov, nemali by sme váhať. Taktiež vás ubezpečujeme, že ak sa tak nestane počas portugalského predsedníctva, potom Portugalsko ako členský štát - ako vždy robilo a vždy si kládlo za cieľ - neprestane upriamovať pozornosť svojich partnerov na potrebu znovu začať rokovania o dohode o pridružení so skupinou Mercosur na všetkých úrovniach.
<P>
Na záver vám musím oznámiť, že zvažujeme, ak to bude možné už počas portugalského predsedníctva, usporiadanie schôdzky na vysokej úrovni so štátmi skupiny Mercosur. Zvažujeme túto možnosť a, ako vravím, ako možnosť programu rokovaní portugalského predsedníctva, ktorý je, ako určite všetci viete, úplne zaplnený, ale mali by sme urobiť všetko, čo je v našich silách, aby sme - aj na politickej úrovni - obnovili rokovania so štátmi skupiny Mercosur.
<SPEAKER ID="265" NAME="Ján Figeľ">
člen Komisie. - Vážený pán predsedajúci, som taktiež veľmi vďačný za atmosféru, rozpravu a skutočnú otvorenosť pokiaľ ide o túto problematiku. Musíme vnímať existenciu času a našťastie si uvedomujeme, že dnes máme oveľa viac dôležitých partnerov pre multilaterálnu spoluprácu ako pred zhruba 10 či 20 rokmi. Skutočnosťou je aj fakt, že Brazília je jedinou chýbajúcou krajinou skupiny BRISK, jedným z piatich štátov, ktoré sa pravidelne pozývajú na samity G8 a štát, do ktorého prúdia investície EÚ, ktoré sa rovnajú narastajúcim investíciám štátov EÚ v Rusku, Čine a Indii, takže Brazília je skutočne dôležitý partner.
<P>
Je potrebné dodať, že strategické partnerstvo dopĺňa celkové širšie priority vrátane spolupráce s Latinskou Amerikou a skupinou Mercosur: v rámci samotného partnerstva je jedným zo spoločných strategických bodov podpora regionálnej integrácie a dohoda o pridružení medzi EÚ a skupinou Mercosur.
<P>
O význame i obavách už bolo povedané veľa. Zvládneme ich. Napríklad v oblasti bezpečnosti potravín sa v prvom polroku tohto roku zrealizoval intenzívny program inšpekcií zameraných najmä na hovädzie a rybacie výrobky a hydinu. Boli sme svedkami významného zlepšenia v oblasti bezpečnosti potravín a veľa nedostatkov sa odstránilo, samozrejme však budeme v práci pokračovať dokonca aj na politickej úrovni, ako už niektorí z vás uviedli. Pani komisárka navštívi na budúci mesiac Brazíliu, aby rokovala o tejto oblasti, ktorá je dôležitá pre užšiu spoluprácu.
<P>
Je našou spoločnou vecou a je v našom spoločnom záujme, aby kolo rokovaní z Dauhy bolo úspešne ukončené. Urobíme v tomto smere všetko, čo je v našich silách, aby sme to dosiahli, najlepšie ešte tento rok.
<P>
Rád by som sa krátko zmienil o tom, čo by sa dalo urobiť v záujme podpory spolupráce s ďalšími štátmi. Existuje oblasť, ktorá poslúži ako dobrý príklad. Brazília je prvým štátom Latinskej Ameriky, ktorý spolupracuje na výskumných programoch a vďaka tejto skúsenosti a spojeniu si myslím, že môžeme postupne urobiť viac v ďalších štátoch. Nie je to namierené proti nim; je to jedna z vedúcich ekonomík a partnerov v oblasti a spolupráca sa šíri všade. Významne to dopĺňa naše snahy o väčšiu integráciu na latinskoamerickom kontinente.
<P>
Komisia vás bude riadne informovať o priebehu, ako ste žiadali. Teraz očakávame politickú reakciu brazílskej strany na oznámenie. Na základe tejto reakcie sa vzájomne pokúsime navrhnúť akčný plán a následne ho odsúhlasiť a uskutočniť.
<P>
V neposlednom rade by som chcel vyjadriť poďakovanie predsedníctvu za jeho záväzok a veľmi pozitívny prístup nielen vo veci prvého historického samitu, ale aj rozvoja spolupráce medzi EÚ a Brazíliou a EU a skupinou Mercosur v širšej oblasti.
<SPEAKER ID="266" NAME="Predsedajúci">
Ďakujem vám, vážený pán komisár.
<P>
Rozprava sa skončila.
