<CHAPTER ID="011-01">
1. Situácia na Srí Lanke
<SPEAKER ID="183" NAME="Predsedajúca">
Nasledujúcim bodom je rozprava o štyroch návrhoch uznesení o situácii na Srí Lanke.
<SPEAKER ID="184" NAME="Tobias Pflüger" LANGUAGE="DE">
Vážená pani predsedajúca, na severe Srí Lanky sa práve odohráva humanitárna katastrofa, ktorej sa venuje pomerne málo pozornosti. Srílanská armáda uskutočňuje útoky proti civilnému obyvateľstvu, ktoré by sa dali nazvať aj masakrami. Ostreľovaná bola dokonca aj nemocnica a podľa humanitárnych organizácií je celková situácia katastrofálna. Červený kríž bije na poplach.
<P>
Situácia na Srí Lanke eskaluje a Európska únia v tom nie je nevinná, pretože zmarila rokovania, ktoré prebiehali počas predsedníctva Nórska, tým, že zaradila hnutie Tigre oslobodenia tamilského Ílamu (LTTE) do zoznamu teroristických organizácií EÚ. To znamenalo, že rokovania v Európskej únii už neboli možné.
<P>
Na samotnej Srí Lanke už neexistuje sloboda tlače. Nedávno bol zabitý novinár. Nemeckého veľvyslanca, ktorý mal na pohrebe príhovor, prezident označil za osobu, ktorá by mala opustiť krajinu. Všetko, čo urobil, bolo, že pravdivo popísal situáciu.
<P>
Hovorí sa o tisícoch utečencoch na severe a musím dôrazne povedať, že by sme sa tejto situácii mali oveľa viac venovať. Európska únia by mala vystúpiť omnoho dôraznejšie proti tomu, čo momentálne robí vláda Srí Lanky. Útoky srílanskej armády, ako aj útoky LTTE sú nesprávne, je jasné, že postihnutí sú najmä civilisti.
<P>
Musíme ľuďom uväzneným na severe pomôcť a musíme dosiahnuť okamžité prímerie, keďže je zrejmé, že tam prichádza o život veľký počet civilistov. To je neprijateľné a Európska únia nesie svoj diel viny, ak nevyhlási dostatočne jasne, že podpora srílanskej vlády sa musí skončiť.
<SPEAKER ID="185" NAME="Charles Tannock">
autor. - Vážená pani predsedajúca, zdá sa, že sa srílanská krvavá občianska vojna konečne blíži ku koncu. Hnutie LTTE, ktoré zaradila EÚ ako teroristickú organizáciu na čiernu listinu, teraz určite zloží zbrane a vzdá sa. EÚ a ostatní spolupredsedajúci naliehali na hnutie LTTE, aby tak urobilo. Reakcia hnutia LTTE nám ukáže, či mu na srdci skutočne ležia záujmy Tamilov.
<P>
Hnutie LTTE využíva svoje nastrčené organizácie v Európe na maximálnu propagandu a prostredníctvom medzinárodného vymáhania na získanie finančných prostriedkov. Niektorí militanti hnutia LTTE sa môžu dokonca pokúsiť o získanie azylu v Európskej únii.
<P>
Počas tejto krutej 26-ročnej občianskej vojny hnutie LTTE zavádzalo nové brutálne teroristické postupy, ako napríklad samovražedné atentáty, ktoré sa teraz bohužiaľ využívajú v mnohých iných častiach sveta. Srílanská armáda preto musela použiť všetky prostriedky, ktoré mala k dispozícii, na boj s týmto brutálnym odbojom. Je však zrejmé, že údaje o počtoch obetí, ktoré má na svedomí hnutie LTTE, boli zveličené. Niektoré už boli aj dementované, napríklad príbeh Agence Presse o 300 zabitých civilistoch, potom čo predpokladaný autor poprel autorstvo. V každom prípade je smrť civilistov na vojnovom území tragická, bez ohľadu na to, kde a kedy sa udeje.
<P>
Samozrejme ani srílanské ozbrojené sily nemôžu tvrdiť, že majú čistý štít, ale civilistov nezneužívali a neškodili im zámerne, ako údajne robilo hnutie LTTE.
<P>
Ak sa má vojna skutočne skončiť v dohľadnej dobe, je nevyhnutné, aby Srí Lanka po konflikte obrátila svoju pozornosť na odzbrojenie, demobilizáciu a opätovnú integráciu. Je potrebné sa naliehavo a neustále venovať skutočnosti, že Tamili stoja na okraji spoločnosti na úkor väčšiny Sinhálcov, aby sa zabezpečila stabilná multietnická spoločnosť, kde majú provincie svoje právomoci.
<P>
EÚ by mala taktiež zabezpečiť, aby Srí Lanka mala k dispozícii prostriedky na podporu rozvoja po konflikte. Hoci by sme mali podporiť vládnu ponuku na amnestiu pre väčšinu členov hnutia LTTE, je nevyhnutné, aby nikto zodpovedný za najzávažnejšie vojnové zločiny nevyviazol beztrestne.
<SPEAKER ID="186" NAME="Marios Matsakis">
autor. - Vážená pani predsedajúca, Srí Lanku sužujú vnútorné boje už desaťročia. K tejto tragickej situácii došlo následkom ozbrojeného konfliktu najmä medzi separatistickými povstaleckými silami na severe a srílanskou armádou. Počas tohto boja boli zabité a zranené tisícky nevinných ľudí a zničené boli majetky, infraštruktúra a životné prostredie.
<P>
Tento žalostný stav sa v posledných mesiacoch zhoršil najmä pre rozsiahlu vládnu vojenskú ofenzívu proti Tamilským tigrom. Správy zo Srí Lanky naznačujú, že v určitých oblastiach sa v posledných týždňoch situácia závažne zhoršila. Stovky civilistov bolo vysťahovaných alebo sa ocitli v bojoch. Podľa Amnesty International medzinárodné dohovory a ľudské práva porušili tak vládne ozbrojené sily, ako aj ozbrojené sily Tamilských tigrov.
<P>
Za týchto okolností je nepochybne veľmi ťažké mať istotu, kto je zodpovedný za niektoré z týchto tragických udalostí na Srí Lanke, ale musíme vyzvať obe strany k rozvážnosti, aby brali ohľad na nevinných civilistov a aby dodržiavali vojnové dohovory.
<P>
Keďže vláda Srí Lanky má v tejto situácii väčšiu moc a je medzinárodne uznávaným orgánom v krajine, naša výzva musí za daných okolností logicky smerovať najmä k nej. Zároveň musíme vyzvať vodcov Tamilských tigrov, aby splnili výzvy medzinárodného spoločenstva, využili vládnu ponuku na amnestiu, prestali používať násilie a snažili sa dosiahnuť svoje ciele prostredníctvom politického dialógu.
<P>
Opäť musíme zdôrazniť, že boje nevyriešia problémy a že trvalý mier a stabilita je možné dosiahnuť iba pri rokovaniach, k čomu skôr či neskôr príde. Pri týchto rokovaniach budú musieť obe strany pristúpiť na kompromis a bude sa musieť nájsť riešenie, ktoré bude v prospech občanov tejto nádhernej krajiny. Dúfame, že prostredníctvom tohto uznesenia pomôžeme zmierniť utrpenie srílanského ľudu a pomôžeme dosiahnuť toľko potrebný mier v tejto krajine.
<SPEAKER ID="187" NAME="Robert Evans">
autor. - Vážená pani predsedajúca, Skupina socialistov v tomto Parlamente oficiálne odmieta zúčastniť sa hlasovania o Srí Lanke. Minulý mesiac mal Parlament komplexnú rozpravu, s vyhláseniami Rady a Komisie, o situácii v Gaze. Naša skupina v Parlamente prikladá Srí Lanke takú istú dôležitosť a veríme, že si zaslúži rovnakú a náležitú diskusiu. Je mi ľúto, že žiadna iná skupina toto naše stanovisko nepodporila.
<P>
Krátka rozprava pár ľudí toto popoludnie, ešte k tomu vo štvrtok, je urážkou pre tisíce ľudí, ktorí čelia útokom a zomierajú na severe Srí Lanky. Chceli sme vyzvať, ako Washington v spoločnom vyhlásení USA a Spojeného kráľovstva tento týždeň, na okamžité a bezpodmienečné prímerie na oboch stranách, ale skupina PPE to odmietla zahrnúť do textu.
<P>
Chceli sme bezvýhradne odsúdiť bombové útoky na nemocnice a humanitárnych pracovníkov, ale pán Van Orden, ktorý rokoval za skupinu PPE, to odmietol. Z tohto dôvodu to nie je uvedené v uznesení, ktoré leží pred vami. Pre neho, a pravdepodobne aj pre pána doktora Tannocka, je všetko, čo povie vláda Srí Lanky pravda a zrušiť môžeme asi každú dobročinnú organizáciu na zemi, od Červeného kríža až po OSN. Amnesty International dnes tvrdí, že srílanská armáda by mohla byť vinná za vojnové zločiny, pretože pri 16-hodinovom bombardovaní nemocnice použila trieštivé bomby. To tvrdí Amnesty International.
<P>
Socialistická skupina v Európskom parlamente tiež chcela odsúdiť vraždy novinárov a iných mediálnych pracovníkov vládnymi agentmi. Článok 4 uznesenia žiada vládu, presne tú istú vládu Srí Lanky, na prešetrenie svojich vlastných vážnych porušovaní ľudských práv.
<P>
Vážení kolegovia a kolegyne, niektorí z vás sa možno chcete, alebo vaše skupiny sa chcú, stotožniť s takýmto zmýšľaním, ale my nie. Keď budete hlasovať za tento text, prižmúrite oči nad útokmi na nemocnice a budete ignorovať obvinenia z vojnových zločinov. Všimol som si, že pán Van Orden ani nemal tú odvahu, aby sa tu postavil a obhájil svoje krvavé dielo, ale príliš ma to neprekvapuje. Pri našich rokovaniach obvinenia zo znásilnenia srílanskými vojakmi jednoducho zmietol zo stola a odbyl smiechom ako propagandu, takže čo môžeme čakať.
<P>
Na Strednom východe milióny ľudí, vrátane mnohých židov, boli pobúrené z toho, čo Izrael spôsobil Gaze, ale preto ešte nie sú stúpencami Hamasu. Bohužiaľ, niekto, kto nepodporuje srílanskú vládu, je hneď označený ako obhajca terorizmu a stúpenca hnutia LTTE.
<P>
Náš návrh však kritizoval hnutie LTTE a jeho taktiku. Odsudzujeme jeho útoky a chceme, aby Tamilské tigre zasadli za rokovací stôl, ale táto vojna musí okamžite prestať. Vláda musí ukončiť svoje vojenské operácie, ktoré, ako druhí povedali, spôsobili humanitárnu katastrofu pre státisíce bežných ľudí na severe ostrova.
<P>
Toto uznesenie bohužiaľ nevyzýva na okamžité ukončenie bojov, preto nepodporíme tento postoj a nezúčastnime sa na dnešnom hlasovaní. Vážená pani presedajúca, vážení kolegovia a kolegyne, od tohto uznesenia sa dištancujeme a naliehavo žiadam všetkých s rovnakým názorom, aby urobili podobne.
<SPEAKER ID="188" NAME="Raül Romeva i Rueda" LANGUAGE="ES">
Dovoľte mi na úvod povedať, že uznesenie, ktoré bolo nakoniec dohodnuté, nie je rozhodne také, ako by som navrhol ja. Myslím si, že ho poškodila prehnaná spokojnosť s vládou v Kolombe. Obávam sa, že to je ďalší prípad zjednodušovania, kriminalizácie a pretrvávajúceho prenasledovania skupiny s jednoduchým argumentom, že ide o teroristickú skupinu. V skutočnosti sú veci oveľa zložitejšie.
<P>
Myslím si však, že súčasná situácia je taká, že Parlament by mal o určitých záležitostiach vyslať jasný signál. Napríklad jeden z kľúčových bodov, ktoré považujem za dôležité vyzdvihnúť, je tokijská výzva, že je potrebné, aby obidve strany, a síce hnutie Tigre oslobodenia tamilského Ílamu (LTTE) a vláda, pochopili potrebu dohodnúť prímerie, aby sa humanitárna pomoc mohla dostať k ranených a chorým a aby mohli byť evakuovaní.
<P>
Po druhé si myslím, že je nevyhnutné, aby sme nezabudli, že neexistuje vojenské riešenie, pán Tannock. To sa nemôže stať, to je jednoducho nemožné.
<P>
Preto teraz nastal čas na rokovanie o podmienkach pre zastavenie násilia, demobilizáciu a odzbrojenie. Aby však k tomu mohlo prísť, musí sa vláda prestať usilovať o vojenské víťazstvo, ktoré iba predlžuje utrpenie mnohých ľudí.
<P>
Prejavom dobrej vôle by bolo, keby napríklad dovolila nezávislým mediálnych a humanitárnym pracovníkom vstup na sever.
<P>
Okrem toho, v súvislosti so všeobecným systémom preferencií plus (VSP+), som jedným z tých, ktorí si myslia, že sme to nikdy nemali udeliť krajine ako Srí Lanka, vzhľadom na vážne a pokračujúce porušovanie základných ľudských práv v krajine. Mnohé z týchto porušovaní majú na svedomí vládne orgány. Myslím si, že by sme mali seriózne zvážiť otvorenie podrobnej rozpravy o význame aplikovania tohto systému preferencií a najmä o dôsledkoch, ktoré tento systém má pre veľa skupín vrátane robotníkov.
<P>
Z tohto dôvodu vyzývam Európsku komisiu na vykonanie vyšetrovania in situ, aby sa zistili účinky tohto opatrenia, a na jeho prípadné posúdenie.
<SPEAKER ID="189" NAME="Ewa Tomaszewska" LANGUAGE="PL">
Vážená pani predsedajúca, občianska vojna na Srí Lanke trvá 25 rokov. V konflikte zomrelo viac ako 70 000 ľudí. Zhruba 250 000 civilistov na území približne 300 km2 medzi vládnou armádou Srí Lanky a silami Tamilských tigrov dnes nesie drastické následky tejto vojny. Od polovice januára zomreli v oblasti konfliktu stovky bezbranných ľudí. Počas bombového útoku delostrelectva bolo v nemocnici približne 500 ľudí.
<P>
Podľa Medzinárodného červeného kríža strely zasiahli pediatrické oddelenie. Vystrašení ľudia sa boja utiecť napriek 48-hodinovému prímeriu, ktoré oznámila vláda. Boja sa smrti alebo zranenia. Obidve strany konfliktu upozorňujú na porušovanie ľudských práv páchané druhou stranou, a obe strany porušujú tieto práva. Vláda predpovedá, že víťazstvo nad Tamilmi je blízko. Ľudia uväznený medzi dvoma armádami sa konca ozbrojeného konfliktu nemusia dožiť.
<P>
Vyzývame obidve strany konfliktu na zníženie civilných strát na najnižšiu možnú mieru a na začatie mierových rokovaní.
<SPEAKER ID="190" NAME="Thomas Mann" LANGUAGE="DE">
Vážená pani predsedajúca, ako člen delegácie Juhoázijského združenia pre regionálnu spoluprácu (SAARC) som mohol viackrát navštíviť Srí Lanku. Sám som na mieste videl, ako veľmi obyvateľstvo trpí v dôsledku občianskej vojny, ktorá trvá 25 rokov a vyžiadala si 70 000 životov. Boje medzi vládnymi ozbrojenými silami a hnutím LTTE sa ešte zostrili. Pod kontrolu sa dostali značné územia na severe a boli zabrané bašty tamilských rebelov.
<P>
To, čo mi vtedy povedali organizácie na ochranu ľudských práv v Kolombe a v Jaffne, sa bohužiaľ stále znova potvrdzuje: "vojna je inštitúcia". Humanitárna situácia je alarmujúca. Sú tam tisícky utečencov. Chýba lekárska starostlivosť a potraviny. Počas prímeria, ktoré sa má dohodnúť, musia agentúry pre pomoc dostať neobmedzený prístup k civilnému obyvateľstvu. Vláda zriadila koridory na uľahčenie evakuácie civilistov z vojnových oblastí. Je nepochopiteľné, že Tamilské tigre nedokázali rešpektovať túto bezpečnostnú zónu, naďalej strieľajú a používajú obyvateľov ako ľudské štíty.
<P>
Tokijská skupina pozostávajúca z Japonska, Spojených štátov, Nórska a Európskej únie vyzvala vedenie hnutia LTTE, aby konečne rokovalo o podrobnostiach prímeria s vládou Srí Lanky. Začatie mierového procesu je v záujme všetkých vrátane Tamilov. Srdečne vítam rozhodnutie vlády konať v súlade s 13. dodatkom ústavy Srí Lanky a odovzdať provinčnú radu zvoleným zástupcom severu a východu. Tiež očakávame, že zabezpečí dôkladné, nestranné vyšetrovanie porušovania ľudských práv, o ktorých sme práve diskutovali, a porušovania slobody tlače. Bezpečnosť a stabilita nesmú pre Srílančanov zostať iba vzdušným zámkom.
<SPEAKER ID="191" NAME="Marie Anne Isler Béguin" LANGUAGE="FR">
Vážená pani predsedajúca, dámy a páni, čo vieme o Srí Lanke a čo si predstavujeme v súvislosti s ňou? Aké správy máme, aby sme mohli pokračovať, keď všetky mimovládne organizácie, okrem Červeného kríža, sú od septembra z krajiny stiahnuté? Komu máme veriť? Vláde Srí Lanky alebo anonymným svedkom?
<P>
Jedno je isté: pre vládu, ktorá je rozhodnutá použiť silu na zastavenie povstania, ktoré na jej vkus trvalo príliš dlho, smeruje situácia k finálnemu útoku, k zničeniu. Ešte raz, dámy a páni, kto to dá do poriadku? Samozrejme všetci civilisti, ženy, deti, starší ľudia, ktorí uviazli v strede a znášajú neúnosné násilie. To musí prestať. Je najvyšší čas, aby medzinárodné spoločenstvo skutočne vyvinulo nátlak na srílanskú vládu, aby zastavila stupňovanie zabíjania a násilia.
<P>
Európska únia musí zaujať jasné stanovisko a nesmie z tamilských civilistov urobiť mučeníkov nevšímavosti a ľudí, ktorých história prehliadla. Náš Európsky parlament nesmie skončiť pri tomto spoločnom uznesení. Musíme požadovať okamžité a bezpodmienečné prímerie, ktoré bude predstavovať začiatok silnejšieho prísľubu mierového ukončenia tohto konfliktu pri súčasnom rešpektovaní ľudských práv a kultúrnych identít.
<SPEAKER ID="192" NAME="Bernd Posselt" AFFILIATION="PPE-DE">
(DE) Vážená pani predsedajúca, dramatické obrázky zo Srí Lanky ukazujú, že nemilosrdná občianska vojna, ktorá trvala desaťročia, vrcholí. Ako všetci dobre vieme, vojnu je možné ukončiť pomocou zbraní, ale trvalý mier nie je možné nastoliť takýmto spôsobom. Navyše nie je možné účinne a trvalo bojovať proti terorizmu, a najmä zbraňami, pretože terorizmus si vždy nájde svoje cestičky. Dôležité je preto zaoberať sa príčinami.
<P>
Ďalším krokom musí byť dosiahnutie mierového riešenia, ktoré bude založené na nasledovných základoch. Po prvé, jasný monopol na moc na strane jednotného štátu. Žiadny štát nesmie dovoliť etnickým skupinám alebo časti obyvateľstva, aby sa ozbrojili a začali bojovať v ozbrojenom konflikte. Na to je však potrebné, aby štát konal v súlade s demokratickým právnym poriadkom a aktívne sa usiloval o politické riešenie v zmysle autonómie, ktoré definitívne vyrieši národnostné problémy Srí Lanky, ktoré sú historickým dedičstvom a tiež dedičstvom koloniálneho obdobia, a ktoré je nutné vyriešiť.
<P>
Preto by som chcel dôrazne apelovať na Európsku úniu a ostatné krajiny tejto planéty, aby pomohli s rozvojom demokracie a právneho poriadku, s posilnením autonómie a práv menšín a samozrejme tiež s hospodárskym rozvojom krajiny, ktorá vykrvácala pre hrôzy tejto občianskej vojny.
<P>
Preto, keď konečne utíchnu zbrane, a bohužiaľ ešte nie sme v tej fáze, neznamenalo by to koniec vývoja udalostí, ale iba začiatok smerom k mieru, ktorý bude založený na právnom poriadku, slobode, ľudských právach, právach menšín a národnostnej autonómii.
<SPEAKER ID="193" NAME="Zuzana Roithová" AFFILIATION="PPE-DE">
(CS) Tokijská konferencia vyslala signál, že kríza na Srí Lanke by sa mohla skončiť a že je nádej na mier. Avšak štvrť milióna civilistov uväznených v oblasti konfliktu potrebuje bezpečný prechod a musíme im zabezpečiť humanitárnu pomoc. Zahraniční pozorovatelia musia mať prístup do oblasti, aby mohli vyhodnotiť humanitárne potreby. Nedávne útoky na novinárov však pre humanitárne organizácie nepredstavujú záruku bezpečnosti. Vláda síce sľúbila útoky na novinárov vyšetriť, ale to nie je riešenie. Musíme taktiež prinútiť vládu Srí Lanky, aby pristúpila k Ottawskému dohovoru a odstránila nášľapné míny. Je mi ľúto, že poslanci Socialistickej skupiny Európskeho parlamentu dali prednosť odchodu domov namiesto toho, aby sa zúčastnili dnešnej rozpravy a obhájili tak svoje odlišné názory na riešenie problematiky Srí Lanky.
<SPEAKER ID="194" NAME="Catherine Stihler" AFFILIATION="PSE">
Vážená pani predsedajúca, chcela by som len vyjadriť svoju podporu stanovisku, ktoré zaujal Robert Evans. Myslím si, že to bol pán Posselt, ktorý konflikt popísal ako občiansku vojnu, a bohužiaľ ľudia, ktorí tento spoločný návrh uznesenia predložili, podľa môjho kolegu, označenie občianska vojna odmietli.
<P>
Chcela by som vyjadriť súhlas s tým, čo prechádzajúci rečníci povedali o okamžitom prímerí. Nedávne vystupňovanie bojov medzi hnutím LTTE a srílanskými vládnymi silami situáciu zhoršila a zhruba 230 000 vnútorne vysídlených osôb je v tejto chvíli uväznených v oblasti Wanni. Zverstvá, ako bombardovanie nemocnice v Puthukudiyirupu, situáciu v tejto oblasti ešte zhoršili a nebezpečenstvo zvýšili.
<P>
Je to veľmi smutný deň, ale nemôžeme podporiť túto správu. Dúfam, že na nasledujúcej schôdzi budeme mať o tejto veľmi vážnej situácii na Srí Lanke väčšiu rozpravu, na ktorej sa zúčastní viac ľudí.
<SPEAKER ID="195" NAME="Leopold Józef Rutowicz" AFFILIATION="UEN">
(PL) Vážená pani predsedajúca, vývoj tragických udalostí na Srí Lanke je obdobný ako v iných podobných prípadoch. Pri rozprávaní o nešťastí biednych ľudí zabúdame, že príčinou tohto nešťastia sú tiež ľudia. Nie biedni ľudia, ale ľudia, ktorí pochádzajú z rovnakého prostredia. Aby získali moc, využívajú náboženské, kmeňové a etnické rozdiely, historické nedorozumenia a iné dostupné prostriedky na podnietenie nezhôd medzi skupinami spoločnosti v danej krajine. To vedie k zničeniu prvkov demokracie, ktoré sú zvyčajne iba slabo zakorenené, a k občianskej vojne so všetkými jej hrôzami, k nerešpektovaniu ľudských práv, a pre informáciu, k úplnému zničeniu protivníka.
<P>
Podporujem uznesenie, aby som vyjadril svoje odsúdenie tých, ktorí podnecujú občianske vojny a tých, ktorí im poskytujú materiálnu a politickú podporu. Jeden zo spôsobov výstrahy tvorcom takýchto neľudských udalostí by mohlo byť vedomie, že budú zajatí, napríklad medzinárodnými špeciálnymi jednotkami, a odsúdení na doživotný trest.
<SPEAKER ID="196" NAME="Nirj Deva" AFFILIATION="PPE-DE">
Vážená pani predsedajúca, špecialitou pána Evansa je, že nesprávne uvádza fakty, a to ma podnietilo k tomu, aby som sa postavila a opravila ho. Nebolo žiadne bombardovanie nemocnice. Tlačová agentúra, ktorá danú správu vydala, správu stiahla s tým, že je chybná. Žiadnych 230 000 civilistov uväznených nie je: je 113 000 civilistov, ktorých hnutie LTTE využíva ako ľudské štíty. Ak by hnutie naozaj zaujímal tamilský ľud, nepoužívalo by ho ako ľudský štít, aby sa ochránilo. To má byť odvaha?
<P>
Srí Lanku sužuje občianska vojna 25 rokov. Musíme tejto krajine pomôcť, aby zostala tým, čím vždy bola: jednou z najstarších demokracií na svete. Má dlhšiu históriu demokracie ako 22 z 27 členských štátoch EÚ. Táto krajina má za sebou 16 všeobecných volieb a päť prezidentských volieb. Počínala si ako skutočný člen rodiny demokratických krajín. Je to demokracia, ktorá bojovala proti teroristickému ťaženiu. A vyhrala.
<SPEAKER ID="197" NAME="Erik Meijer" AFFILIATION="GUE/NGL">
(NL) Rád by som vám pripomenul, že pred pár rokmi sme mali v tomto Parlamente rozpravu o Srí Lanke. V tom čase sa vláda Srí Lanky usilovala o získanie maximálnej slobody pohybu aj od Európskej únie, na dosiahnutie riešenia využívala radšej zásadu nezasahovania ako sprostredkovanie.
<P>
Dovolím si poukázať na to, že všetky moje obavy, ktoré som vyslovil počas vtedajšej rozpravy, čo sa môže v budúcnosti stať, sa teraz naplnili. Preto sa domnievam, že by sme sa naozaj mali vrátiť k postoju sprostredkovania a v mene tamilského ľudu na severovýchode by sme mali bojovať za autonómiu na Srí Lanke. Ak to neurobíme, bude Európa čiastočne vinná za strašné krviprelievanie, ktoré sa tam momentálne odohráva.
<SPEAKER ID="198" NAME="Mariann Fischer Boel">
členka Komisie. - Vážená pani predsedajúca, Európska komisia ako jeden z tokijských spolupredsedajúcich v srílanskom mierovom procese pozorne sleduje vývoj udalostí na Srí Lanke. Súčasná situácia a tragické humanitárne následky konfliktu nás hlboko znepokojujú, ako sme aj vyjadrili vo vyhlásení vydanom spolupredsedajúcimi na mieste 3. februára 2009.
<P>
So znepokojením sa pozeráme na ťažkú situáciu tisícov vnútorne vysídlených osôb, ktoré sú uväznené v bojoch na severe Srí Lanky. Pani komisárka Ferrerová-Waldnerová a pán komisár Michel už verejne vyjadrili svoje obavy z následkov vojnového stavu na civilné obyvateľstvo a vyzvali obe strany, hnutie LTTE a srílanské orgány, aby v súlade s požiadavkami medzinárodného humanitárneho práva ochraňovali civilné obyvateľstvo a aby umožnili bezpečný a dobrovoľný odchod ľudí z bojovej zóny.
<P>
Komisiu znepokojujú informácie, ktoré získala, týkajúce sa podmienok, v akých žijú vnútorne vysídlené osoby v takzvaných "centrách starostlivosti" po úteku z územia kontrolovaného Tamilskými tigrami do oblastí pod vládnou kontrolou. Je dôležité, aby sa v týchto núdzových táboroch dodržiavali medzinárodné normy. Agentúry OSN, Červený kríž a ostatné humanitárne organizácie by mali mať v súlade s medzinárodným humanitárnym právom voľný prístup k týmto centrám.
<P>
Na základe správ o zabíjaní bez súdu, o únosoch a o závažnom zastrašovaní médií je Komisia naďalej znepokojená zo stavu, v akom sa nachádzajú ľudské práva na Srí Lanke. Je veľmi dôležité, aby sa vláda zaoberala hlavnými prípadmi, ktoré priťahujú najviac pozornosti. Pri svojom poslednom stretnutí so srílanským ministrom zahraničných vecí pani komisárka Ferrerová-Waldnerová vyzvala vládu Srí Lanky, aby podnikla rozhodné kroky na ukončenie porušovania ľudských práv vrátane krokov proti páchateľom a krokov na zabezpečenie slobody tlače.
<P>
Komisia je naďalej presvedčená, že etnický konflikt Srí Lanky sa nedá vyriešiť ozbrojenou silou. Všeobecný dialóg je nutný na politické urovnanie konfliktu, aby sa trvalý mier a uzmierenie dosiahli takým spôsobom, že sa budú v prvom rade riešiť záležitosti, ktoré viedli k nepokojom, a aby sa zabezpečil dostatočný priestor pre všetky komunity.
<SPEAKER ID="199" NAME="Predsedajúca">
Rozprava sa skončila.
<P>
Po skončení rozpráv pristúpime k hlasovaniu.
