<CHAPTER ID="022">
Všeobecné colné preferencie (rozprava) 
<SPEAKER ID="288" NAME="Predsedajúci">
Ďalším bodom programu je správa pána Scholza v mene Výboru pre medzinárodný obchod o návrhu nariadenia Európskeho parlamentu a Rady, ktorým sa mení a dopĺňa nariadenie Rady (ES) č. 732/2008, ktorým sa uplatňuje systém všeobecných colných preferencií na obdobie od 1. januára 2009 do 31. decembra 2011 - C7-0135/2010 - 2010/140(COD)).
<SPEAKER ID="289" NAME="Helmut Scholz" LANGUAGE="DE">
O dôležitom aspekte politiky medzinárodného obchodu diskutujeme veľmi neskoro večer. Vzhľadom na jeho význam by som bol radšej, keby bol Parlament plný a všetky kreslá obsadené. Všeobecný systém preferencií (VSP) Európskej únie je významným úspechom európskej obchodnej politiky. Otvára náš trh najchudobnejším krajinám sveta pre všetky druhy tovaru okrem zbraní. Rozvojovým krajinám tiež poskytuje obchodné koncesie na celý rad výrobkov. Opatrenie VSP+ je hodnotným stimulačným systémom, ktorý ponúka rozvojovým krajinám ďalšie koncesie, ak podpíšu dôležité medzinárodné dohody o ľudských právach, pracovných normách a ochrane životného prostredia, ktoré budú vykonávať. Tento systém má však slabé miesta a musí sa pravidelne aktualizovať.
<P>
Európsky parlament, partnerské krajiny, firmy a mimovládne organizácie za tie roky predložili dôležité návrhy na zlepšenie systému. Teraz celý svet čaká, kým Komisia predloží návrh natoľko potrebnej revízie tohto systému. Termínom na predloženie tohto návrhu bol 1. jún 2010. Komisia tento termín premeškala a tým uviedla príslušné krajiny a firmy v EÚ aj mimo nej do nebezpečného stavu neistoty. Súčasné nariadenie sa teraz musí revidovať.
<P>
Pokúšate sa zachrániť situáciu prechodným nariadením a práve o ňom budeme zajtra, čiže vo štvrtok, hlasovať. Prechodné nariadenie je len predĺžením platnosti. Nič sa ním nemení, nič nezlepšuje a nezavádzajú sa ani nové požiadavky vyplývajúce z Lisabonskej zmluvy. V Európskom parlamente to viedlo nielen k pocitu prekvapenia, ale aj k pocitu nespokojnosti a ako spravodajca cítim to isté. Povinnosťou poslancov Parlamentu je zabezpečiť rešpektovanie práv, povinností a aj právomocí, ktoré voleným zástupcom občanov Európy priznala Lisabonská zmluva. Našou povinnosťou je tiež zabezpečiť, aby zníženie colných sadzieb prinieslo skutočné zlepšenie situácie rozvojových krajín. Na ochranu partnerov EÚ pred dôsledkami zdĺhavého postupu som pôvodne Výboru pre medzinárodný obchod navrhol, aby sa zmenili a doplnili len tie prvky nariadenia, ktoré sú potrebné na to, aby Parlament mohol plniť svoju novú úlohu.
<P>
Zároveň by som chcel zdôrazniť, že sa domnievam, že je potrebné aj celkové prepracovanie systémov VSP a VSP+. Počas intenzívnych rokovaní s Radou a Komisiou týkajúcich sa právnych otázok vyplývajúcich z Lisabonskej zmluvy, ktoré majú vplyv na prechodné nariadenie, sa Parlament napokon rozhodol pre veľký krok dôvery. V tomto okamihu by som chcel opäť vyjadriť úprimné poďakovanie predsedovi Výboru pre medzinárodný obchod pánovi profesorovi Moreirovi za neúnavné úsilie v pozícii sprostredkovateľa a tiež vám, pán De Gucht, za uistenie zo strany Komisie, že kľúčové zmeny a doplnenia, najmä pokiaľ ide o informovanie a zapojenie Parlamentu, sa budú riešiť v praxi. Rozhodli sme sa preto stiahnuť všetky naše pozmeňujúce a doplňujúce návrhy, aby sme umožnili čo najrýchlejšie nadobudnutie platnosti prechodného nariadenia. Urobili sme to predovšetkým v záujme našich partnerov a v záujme dotknutých spoločností.
<P>
Uistenie Komisie zahŕňa prísľub, že v budúcnosti bude Parlament v plnej miere, okamžite a zároveň s Radou informovaný o činnosti spojenej so základnými hľadiskami VSP a o všetkých podrobnostiach vývoja v tejto oblasti a budú mu poskytnuté všetky dokumenty týkajúce sa VSP. Komisia tiež zaručuje, že Európsky parlament bude informovaný o každom pozastavení uplatňovania preferencií podľa článku 16 ods. 3, o zrušení preferencií vrátane príslušných správ Komisie o prešetrovaní podľa článku 17 a o ochranných rozhodnutiach podľa článkov 20 a 21 predtým, ako nadobudnú platnosť.
<P>
Vítame predloženie návrhu Omnibus 1 a ochotu Komisie viesť dôslednú diskusiu o návrhoch, ktoré predložila v súbore Omnibus 1. Zároveň by sme radi Komisii pripomenuli, že okamžite sa musí predložiť súbor návrhov Omnibus 2.
<P>
Na záver by som chcel ešte raz zdôrazniť, že Parlament v súvislosti s prechodným nariadením ustúpil. Nesmieme zabúdať, že musíme bojovať za sústavné a zásadné vykonávanie parlamentných práv Parlamentu.
<SPEAKER ID="290" NAME="Enikő Győri" LANGUAGE="HU">
Vážený pán predsedajúci, pán komisár, pán Scholz, dámy a páni.
<P>
Dovoľte mi pokračovať v angličtine. Myslím si, že vzhľadom na terminológiu je vhodnejšie používať angličtinu. Odkedy Komisia predložila návrh na predĺženie uplatňovania súčasného nariadenia o VSP na obmedzené časové obdobie, takzvaný návrh predĺženia, Rada sústavne pred Parlamentom zdôrazňuje dôležitosť včasného prijatia tohto návrhu. Tým sa zabezpečí, aby rozvojové a menej rozvinuté krajiny aj naďalej využívali výhody všeobecného systému preferencií EÚ, ktorý je základným prvkom obchodnej politiky EÚ voči rozvojovým krajinám.
<P>
Rada s potešením sleduje, že dnes sa v Európskom parlamente uskutočňuje prvý krok k prijatiu tohto návrhu v prvom čítaní. Čo najskôr podnikneme kroky potrebné na potvrdenie dohody medzi našimi inštitúciami na základe vášho stanoviska, ktoré dnes bolo prijaté. Rada zároveň s potešením očakáva predloženie návrhov Komisie na úplnú revíziu všeobecného systému preferencií EÚ.
<P>
Tento systém by sme mali prispôsobiť tak, aby lepšie pomáhal tým rozvojovým krajinám, ktoré preferencie najviac potrebujú, a mali by sme zabezpečiť, aby sa stal ešte účinnejším nástrojom rozvoja a zahraničnej politiky prostredníctvom podnetov pre dobrú správu vecí verejných. So zreteľom na to Rada vyjadruje ochotu spolupracovať s Parlamentom v duchu dobrej spolupráce s cieľom zaviesť moderný, ucelený a plne funkčný právny rámec, ktorý bude vyhovovať potrebám rozvojových krajín.
<P>
Na záver mi dovoľte využiť túto príležitosť, aby som v mene predsedníctva v plnej miere ocenila pozitívne a konštruktívne úsilie predsedu Výboru pre medzinárodný obchod pána Moreiru a spravodajcu tohto spisu pána Scholza, ktoré vynaložili na dosiahnutie dohody o tomto návrhu.
<SPEAKER ID="292" NAME="Karel De Gucht">
člen Komisie. - Úprimne oceňujem podporu, ktorú Výbor pre medzinárodný obchod poskytol návrhu na predĺženie platnosti nariadenia, ktorým sa uplatňuje systém všeobecných colných preferencií. Naša osobitná vďaka patrí pánovi spravodajcovi Scholzovi a predsedovi Výboru pre medzinárodný obchod pánovi Moreirovi za ich ochotu nájsť pragmatické riešenie v súvislosti s obavami Parlamentu týkajúcimi sa uplatňovania nových pravidiel o delegovaných a vykonávacích aktoch v súčasnom nariadení o VSP.
<P>
Viete, že predĺženie bolo navrhnuté ako prostriedok na prekonanie obdobia potrebného na prispôsobenie sa nadobudnutiu platnosti Lisabonskej zmluvy a na predloženie nového nariadenia o budúcom všeobecnom systéme preferencií EÚ. Podpora Európskeho parlamentu, ktorú v hlasovaní 3. marca vyjadril Výbor pre medzinárodný obchod, otvára cestu pre úspešné pokračovanie súčasného systému v prospech rozvojových krajín a EÚ. Posilňuje tiež úlohu EÚ a záväzok voči cieľom rozvojovej politiky EÚ.
<P>
Komisia si jasne a zreteľne vypočula obavy Parlamentu týkajúce sa rozhodovacích hľadísk nariadenia o VSP. V tejto súvislosti môžeme opäť potvrdiť našu plnú a aktívnu podporu úlohy Európskeho parlamentu vo vzťahu k obchodnej politike, tak ako to predpokladá Lisabonská zmluva. Komisia je preto odhodlaná konštruktívne diskutovať o obavách Parlamentu, ktoré boli vyjadrené v posledných týždňoch. Táto diskusia bude pokračovať v kontexte dvoch návrhov Komisie (Omnibus I a Omnibus II) týkajúcich sa nariadenia, ktorým sa upravuje rozhodovanie v oblasti obchodnej politiky vzhľadom na nadobudnutie platnosti Lisabonskej zmluvy.
<P>
Komisia zároveň vynaloží všetko úsilie, aby vyhovela požiadavke Parlamentu, ktorý chce byť plne informovaný o činnosti spojenej so základnými hľadiskami VSP. To je skutočne nevyhnutné na to, aby Parlament mohol účinne vykonávať svoju úlohu v obchodnej politike. V nadväznosti na súčasné požiadavky bude preto Komisia okamžite informovať Parlament a Radu o dôležitých podrobnostiach vývoja a poskytne všetky príslušné dokumenty o VSP.
<P>
Na záver chcem povedať, že okrem návrhu nového nariadenia, ktorý vám bude predložený v máji, sa tešíme na ďalšie diskusie s vami o budúcom systéme všeobecných preferencií. Som pripravený diskutovať o hlavných prvkoch tohto návrhu čo najskôr po jeho prijatí Komisiou.
<SPEAKER ID="293" NAME="Béla Glattfelder" LANGUAGE="HU">
Veľmi ma teší, že ochota pána spravodajcu urobiť kompromis umožnila včasné predĺženie platnosti systému colných preferencií. Maďarské predsedníctvo Európskej rady zohrávalo v tomto procese veľmi dôležitú úlohu. Keby sa platnosť systému colných preferencií teraz nepredĺžila, malo by to mimoriadne nepriaznivé dôsledky pre najchudobnejšie krajiny sveta. Mrzí ma však, že Európska komisia predložila Parlamentu tento návrh neskoro a my sme tu nemohli viesť zmysluplnú rozpravu, hoci nariadenie o VSP by sa malo zmeniť a doplniť. Najmä preto, lebo colné preferencie, ktoré udeľujeme najbohatším krajinám sveta vyvážajúcim ropu, napríklad Spojeným arabským emirátom či Saudskej Arábii, sú neoprávnené. Stojí za zváženie, či obchodné preferencie majú byť udelené Rusku, ktoré nie je členom Svetovej obchodnej organizácie (WTO), pretože do nej nechcelo vstúpiť, a ktoré veľmi často využíva obchodnú politiku na vyvíjanie zahraničnopolitického tlaku.
<P>
Za úvahu stojí aj to, akým spôsobom by sme do systému colných preferencií mohli začleniť kritériá trvalej udržateľnosti. Obchodné preferencie sa dnes napokon udeľujú aj krajinám, ktoré inak na medzinárodnej scéne bránia prijatiu dohôd o ochrane klímy alebo v tejto súvislosti vyvážajú do Európskej únie tovar vyrobený neudržateľným spôsobom, často vďaka ničeniu dažďových pralesov alebo obrovským emisiám CO2. Domnievam sa, že budúci systém colných preferencií bude musieť riešiť aj tieto otázky.
<SPEAKER ID="294" NAME="Vital Moreira" LANGUAGE="PT">
Diskutujeme tu o tom, ako dlho bude v platnosti súčasný systém všeobecných colných preferencií (VSP), pretože Komisia si nesplnila povinnosť predložiť navrhovanú zásadnú revíziu tohto systému v riadnom časovom rámci.
<P>
Očakáva sa preto obdobie predĺženia platnosti súčasného nariadenia, aby sa pri prístupe na európsky trh zachovali výhody v oblasti medzinárodného obchodu pre rozvojové krajiny, počínajúc tými najchudobnejšími. Tento návrh sa musí nevyhnutne prijať bez ďalšieho meškania, aby krajiny využívajúce výhody systému VSP mohli tieto výhody naďalej využívať a aby hospodárske subjekty mohli týmto spôsobom rozvíjať svoje obchodné vzťahy s potrebnou predvídateľnosťou a právnou istotou.
<P>
Ako predseda Výboru pre medzinárodný obchod a tieňový spravodajca som preto presadzoval, aby predĺženie zostalo predĺžením a ničím iným a aby sa Európsky parlament dokonca vzdal úpravy tohto nariadenia ad hoc podľa vykonávacích aktov Komisie, čo nám dáva nádej, že sa v blízkej budúcnosti zosúladí prostredníctvom takzvaných nariadení "omnibus".
<P>
Chcel by som zdôrazniť, že rozhodnutie spravodajcu, tieňových spravodajcov a ostatných členov výboru na základe tohto presvedčenia malo vplyv na záväzok Európskej komisie, ktorý dnes zopakoval pán komisár De Gucht, že Komisia odteraz zaručí včasné a úplné informovanie Európskeho parlamentu o každom príslušnom akte týkajúcom sa uplatňovania súčasného nariadenia v súlade s ustanoveniami Lisabonskej zmluvy o spoločnej obchodnej politike, za čo mu úprimne ďakujem.
<P>
Na záver vyslovujem poďakovanie spravodajcovi, Komisii a tiež Rade za tento kompromis, ktorý Parlamentu umožní riadne sledovať záujmy Európy a tých, ktorí sa na nás spoliehajú.
<SPEAKER ID="295" NAME="Niccolò Rinaldi" LANGUAGE="IT">
Všeobecný systém preferencií je jednou z mála rozlišovacích metód, ktoré v medzinárodnom obchode fungujú v prospech rozvojových krajín. Ide o chúlostivý nástroj, ktorý sa musí používať čo najlepšie.
<P>
Dnes večer sa rozprávame o predĺžení, čo znamená, že po predložení nového návrhu v konečnom znení sa dátum pre Komisiu posunie. Medzitým však hovoríme, že s týmto nástrojom treba zaobchádzať opatrne, a to platí aj pre medziinštitucionálne vzťahy. Európsky parlament doposiaľ nebol vždy plne zapojený do rozhodovania, a to ani na základe usporiadania pred Lisabonskou zmluvou, ako tomu bolo počas diskusií o Kolumbii či Srí Lanke, ktoré vyvolali nadšenie Parlamentu.
<P>
Musíme tiež zvážiť význam spätného hodnotenia rozhodnutia o vykonávaní tohto nariadenia. Aký dosah majú účinky zníženia colných sadzieb, ako je to s jeho pozastavením, aké sú jeho mechanizmy, aký je jeho postup? Preverovanie týchto otázok na mieste môže niekedy viesť k prekvapivým odhaleniam a k návrhom najvhodnejších kritérií na dosiahnutie čo najúčinnejšieho dosahu tohto nariadenia.
<P>
Pokiaľ ide o podmienky, svet sa mení a tento nástroj musí preukázať väčší súlad vo vzťahu k tým krajinám, ktorým boli udelené colné koncesie. Pán spravodajca Scholz, ktorému ďakujem za vynikajúcu prácu na tejto správe, upozornil na to, že hlavná koncepcia rešpektovania ľudských práv sa musí doplniť o širšiu víziu, v ktorej sa zohľadnia rôzne ukazovatele: obnova po konfliktoch, osobitná situácia žien, odbory, stav obnovy po prírodných katastrofách, udržateľnosť životného prostredia a dodržiavanie medzinárodných sociálnych dohôd.
<P>
V prípade prijatia súboru týchto kritérií by ma neprekvapilo, keby sa náš zoznam zvýhodnených krajín líšil od súčasného zoznamu a bol by možno záslužnejší, ale o tom budeme môcť znovu hovoriť, keď budeme mať konečný návrh nariadenia.
<SPEAKER ID="296" NAME="Ilda Figueiredo" AFFILIATION="GUE/NGL">
(PT) Vzhľadom na to, že platnosť súčasného systému všeobecných colných preferencií sa končí koncom roka, je dôležité, ako už bolo povedané, aby Komisia včas predložila nový návrh na dôkladnú revíziu tohto systému.
<P>
Teraz diskutujeme len o predĺžení, ktoré je potrebné na zabezpečenie právnej istoty a zaručenie vzájomných záujmov. Význam tejto témy nielen pre rozvojové krajiny, ale aj pre členské štáty EÚ, najmä tie so slabšími hospodárstvami, ktorých záujmy v oblasti priemyslu, poľnohospodárstva či sociálnej politiky sa nie vždy zohľadňujú v dohodách o medzinárodnom obchode, ktoré presadzuje Komisia, si však vyžaduje podrobnú diskusiu s cieľom zohľadniť všetky potenciálne aspekty, dôsledky a dosahy tohto systému na budúce nariadenie, ktorého návrh musí prísť do Parlamentu čo najskôr.
<SPEAKER ID="297" NAME="Oreste Rossi" AFFILIATION="EFD">
(IT) Toto opatrenie sa týka všeobecného systému preferencií, čiže zníženia dovozných ciel pre tretie krajiny, ktoré v medzinárodných zmluvách či dohodách prijmú určité záväzky v citlivých otázkach, akými sú práva v oblasti zamestnanosti a životné prostredie. Tieto požiadavky by sa mali na návrh Európskej komisie pravidelne revidovať a aktualizovať, ale, žiaľ, nemáme tu hlasovať o revízii, ale o predĺžení starých pravidiel.
<P>
V tejto citlivej dobe hospodárskej a zároveň medzinárodnej politickej krízy je rozhodnutie nerevidovať a neaktualizovať podmienky zaradenia do zoznamu alebo vylúčenia zo zoznamu v rozpore s najlepšími záujmami Európskej únie. Aj napriek nesúdržnému správaniu Európskej komisie však budeme hlasovať za návrh, pretože veríme v tento nástroj na podporu tretích krajín, ktoré sa v porovnaní s ostatnými osobitne odlišujú v otázkach strategického významu.
<SPEAKER ID="298" NAME="Karel De Gucht">
člen Komisie. - Vypočul som si vaše vystúpenia. Porozumel som, že skupiny súhlasia s tým, aby sme predĺžili platnosť súčasného systému, ale čo najskôr očakávajú predloženie nového systému. To urobíme. Pracujeme na tom. Ako viete, pred predložením legislatívneho návrhu sú potrebné verejné konzultácie a to si vyžaduje čas. Potrebné je posúdenie vplyvu a to si vyžaduje čas. Potom je tu, samozrejme, tiež vnútorný rozhodovací proces v rámci Európskej komisie o téme, ktorá je ďalekosiahla.
<P>
Ide o finančný systém, ktorý sa bude uplatňovať pomerne dlhé obdobie. Chceme, aby bol tento systém omnoho selektívnejší ako v minulosti, aby sme mohli pomôcť tým, ktorí to skutočne potrebujú. V tejto chvíli systém zvýhodňuje viac než 150 krajín. Nie je ani trochu selektívny. Mohli by sme si položiť otázku, načo je vôbec taký systém. Dôkladne ho revidujeme.
<P>
Naše návrhy predložíme o niekoľko mesiacov. Parlament ich potom bude môcť s nami dôkladne prediskutovať. Rád by som tiež zopakoval náš prísľub, že budeme Parlament plne informovať.
<SPEAKER ID="299" NAME="Enikő Győri">
úradujúca predsedníčka Rady. - Reforma VSP bude stredobodom záujmu Rady a predsedníctva. V rámci revízie súčasného systému, ktorá sa má začať počas nášho predsedníctva, budú mať Parlament a Rada jedinečnú príležitosť zohľadniť hlboké zmeny vo svetovom hospodárstve, najmä obrovské zvýšenie konkurencieschopnosti rozvíjajúcich sa partnerov.
<P>
Predsedníctvo si pozorne vypočulo oprávnené obavy týkajúce sa účinného vykonávania VSP, ktoré zdôraznil pán Rinaldi. Rada s radosťou zváži túto a mnohé ďalšie otázky na základe nadchádzajúceho návrhu nového systému VSP, ktorý predloží Komisia.
<P>
Dovoľte mi ešte raz zdôrazniť, že som veľmi vďačná spravodajcovi a predsedovi výboru pánovi Moreirovi za ich spoluprácu. Myslím si, že je to víťazstvo zdravého rozumu, pretože pochopili, že ide o naliehavú a dôležitú otázku. Naozaj sme nechceli vytvárať žiadne právne problémy. Pre mňa je to istý model a veľmi dúfam, že v iných otázkach, pri ktorých máme takéto právne spory, bude slúžiť ako veľmi dobrý príklad bezproblémových vzťahov Rady a Parlamentu.
<SPEAKER ID="300" NAME="Helmut Scholz" LANGUAGE="DE">
Predovšetkým by som chcel veľmi poďakovať tieňovým spravodajcom za konštruktívnu spoluprácu. Keď sme sa teraz napokon dohodli na formálnych hľadiskách prechodného nariadenia, chcel by som túto rozpravu využiť na stručné vysvetlenie niektorých požiadaviek týkajúcich sa budúceho nariadenia.
<P>
Nové znenie nariadenia by malo obsahovať nasledujúce základné ciele: 1. zvýšiť účinnosť systému; 2. vypracovať pravidlá, ktoré zabezpečia lepšiu reguláciu reformného procesu, v ktorom sa zaručí zapojenie príjemcov; 3. zabezpečiť, aby sa v nariadení riadne zohľadnila úloha demokratickej kontroly, ktorú má vykonávať Parlament. To zahŕňa návrhy Výboru pre rozvoj.
<P>
Nový všeobecný systém preferencií (VSP) by mal byť jasnejším a transparentnejším systémom. V tejto súvislosti by som sa chcel zmieniť o troch bodoch, pričom prvý sa týka pravidiel označovania pôvodu. Pravidlá označovania pôvodu a administratívne postupy, ktoré sú s nimi spojené, sú jedným z hlavných dôvodov nedostatočného využívania obchodných preferencií udelených v rámci VSP, a to najmä pokiaľ ide o najmenej rozvinuté krajiny. V súčasnej verzii systému pravidlá označovania pôvodu často bránia priaznivému dosahu preferencií, ktoré existujú len na papieri. Práve som sa vrátil z Parlamentnej konferencie o Svetovej obchodnej organizácii (WTO) v Ženeve, kde bol tento problém jednou z hlavných otázok, o ktorých sa tam diskutovalo. Domnievam sa, že EÚ by mala v rámci svojej činnosti v oblasti harmonizácie pravidiel označovania pôvodu presadzovať, aby sa systém preferencií stal prioritou WTO.
<P>
Druhý bod sa týka partnerských krajín. Mám pocit, že tu je osobitne dôležité, aby sme stanovili jasnejšie kritériá. Dobrým príkladom takéhoto kritéria je Giniho koeficient. Bolo už povedané, že musíme byť pružnejší, aby sme mohli účinnejšie reagovať.
<P>
Tretí bod sa týka technickej pomoci. Preferencie samy osebe nestačia. Dosah systému a mieru využívania VSP musíme zlepšiť poskytovaním technickej pomoci.
<P>
To všetko sa týka všeobecného zlepšenia systému preferencií ako celku. Všetkým zúčastneným by som chcel ešte raz poďakovať za konštruktívny prístup. Na základe dnešných záruk budem s Komisiou rád ďalej spolupracovať.
<SPEAKER ID="301" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 11.30 hod.
<P>
Písomné vyhlásenia (článok 149)
<SPEAKER ID="302" NAME="George Sabin Cutaş" LANGUAGE="RO">
Chcem zdôrazniť, že návrh predložený Európskou komisiou nie je reformou všeobecného systému preferencií, ktorú Európsky parlament požadoval vo svojom uznesení z 5. júna 2008, ale len predĺžením platnosti súčasného súboru pravidiel. Súhlasím preto s názorom spravodajcu, že toto nariadenie, ktoré vzniklo v roku 2008, sa musí okamžite revidovať a prispôsobiť ustanoveniam Lisabonskej zmluvy, ktorá medzitým nadobudla platnosť. Európsky parlament získal vďaka tejto zmluve nové právomoci v oblasti obchodu a musí mať možnosť vyjadriť sa ku kritériám oprávnenosti, zoznamu zvýhodnených krajín a dočasnému zrušeniu opatrení VSP. V budúcnosti sa bude musieť uskutočniť všeobecná revízia nariadenia, ktorá sa zameria na zvýšenie účasti zvýhodnených krajín v reformných procesoch, ktoré sa ich týkajú, poskytovanie technickej pomoci na rozvoj inštitucionálnych kapacít týchto krajín a revidovanie a harmonizáciu pravidiel označovania pôvodu.
<SPEAKER ID="302" NAME="Elisabeth Köstinger" LANGUAGE="DE">
Všeobecný systém preferencií (VSP) poskytuje 176 rozvojovým krajinám preferenčný prístup na trh EÚ. Zníženie colných sadzieb či bezcolný prístup na vnútorný trh umožňujú, aby obchod prispel k zníženiu chudoby v týchto krajinách. Podporujem preto prechodné nariadenie, ktoré zabezpečí právnu kontinuitu VSP, aby táto možnosť zostala rozvojovým krajinám k dispozícii. Obchod je tiež dôležitým a účinným nástrojom, ktorý príslušným krajinám dáva možnosť priblížiť sa k právnemu štátu a demokracii a rozvíjať fungujúce hospodárstvo. Vzhľadom na význam a naliehavosť tejto otázky som za predĺženie a za rýchle schválenie tohto nariadenia.
