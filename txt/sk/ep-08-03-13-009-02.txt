<CHAPTER ID="009-02">
2. Rusko
<SPEAKER ID="201" NAME="Predsedajúci">
Ďalším bodom programu je rozprava o piatich návrhoch uznesení o zatknutí demonštrantov po prezidentských voľbách v Rusku
<SPEAKER ID="202" NAME="Bernd Posselt">
autor. - (DE) Vážený pán predsedajúci, počas príprav návrhu tohto uznesenia boli niektorí z nás obvinení, že sme nepriatelia alebo protivníci Ruska. Práve naopak! Sme priatelia Ruska, zaujímame sa o demokraciu a právny štát v tejto dôležitej európskej krajine. Dôrazne protestujeme proti uväzneniu opozičných aktivistov, ktorí neurobili nič iné, len upozorňovali na skutočnosť, ktorú konštatovali všetky medzinárodné inštitúcie, že prezidentské voľby v Rusku boli veľmi nespravodlivé.
<P>
Vyzývame na okamžité prepustenie opozičných aktivistov a tých osôb, ktoré boli dlhú dobu držané vo väzeniach a pracovných táboroch, ako napríklad takzvaní väzni z Yukosu pán Chodorkovský a Lebedev, a podporujem výzvu pani kancelárky Merkelovej, aby títo dvaja páni boli konečne prepustení.
<P>
Musíme si však ujasniť jednu skutočnosť. Novozvolený prezident Ruska má jedinečnú príležitosť začať odznova, posunúť sa smerom k demokracii a právnemu štátu a smerom k menej nacionalistickej a agresívnej zahraničnej politike. Znamená to však, že sa bude musieť vymaniť spod vplyvu Gazpromu a oslobodiť sa od Putinovho systému; žiaľ, neexistuje ani náznak, že by sa tak dialo.
<P>
Je preto našou povinnosťou vyjadriť úprimnú kritiku. Ruskými priateľmi nie sú tí, ktorí podobne ako bývalý nemecký kancelár Schröder ospevovali Putinov systém a zapájali sa do propagandy a hospodárskych a nacionalistických záujmov tohto systému; nie, ruskými priateľmi sú tí, ktorí podporujú ľudské a občianske práva obyvateľov Ruska, ktorí majú šancu na demokratický vývoj.
<P>
Ak budeme mlčať, malé semienka demokracie a právneho štátu, ktoré zasial prezident Jeľcin, a ktoré ohrozil prezident Putin, sa nakoniec udusia, a to nemôže byť v záujme Európy, ani v záujme obyvateľov Ruska.
<P>
(potlesk)
<SPEAKER ID="203" NAME="Marios Matsakis">
autor. - Vážený pán predsedajúci, v tejto záležitosti budem hovoriť osobne.
<P>
V posledných rokoch sa v Rusku udiali významné zmeny, od éry stalinizmu po začiatky liberálneho kapitalizmu; od jadrovej hrozby studenej vojny po začiatok pokojného odzbrojovania a rokovania o vojenskej spolupráci so západom. Súčasne sa v tejto krajine zavádzali demokratickejšie reformy a štandard života obyvateľov Ruska sa stabilne zvyšoval.
<P>
Tieto zmeny vítame a musíme ich podporovať. Nemusíme vždy iba kritizovať zlé veci; niekedy musíme aj odpúšťať a podporovať dobré veci. Týmto spôsobom nebudeme len objektívni, budeme aj aktívnejšie a do väčšej miery podporovať zmeny k lepšiemu.
<P>
S týmito úvahami a pri pohľade na posledné prezidentské voľby v Rusku musíme konštatovať, že sa uskutočnili demokratickejším spôsobom ako predtým, hoci bol stále prítomný problém nerovnocenného prístupu kandidátov k médiám. Buďme však úprimní, nemáme tento problém aj sami v členských štátoch EÚ? Bohužiaľ, máme.
<P>
Po voľbách sa na uliciach uskutočnili protesty. Dozvedel som sa, že ruská polícia použila proti niektorým z týchto protestov neprimeranú silu. Môžeme úprimne tvrdiť, že naše policajné sily v členských štátoch EÚ alebo kandidátskych členských štátoch sú sväté a niekedy - častejšie ako by sme si priali - nepoužívajú neprimeranú silu?
<P>
Áno, odsudzujeme nespravodlivé zaobchádzanie s kandidátmi v médiách, ktoré kontroluje ruský štát; áno, odsudzujeme použitie neprimeranej sily ruskou políciou voči protestujúcim, avšak konáme tak presne takým istým spôsobom a v rovnakom duchu, ako by sme konali pri riešení podobných udalostí v akejkoľvek inej krajine alebo únie krajín vrátane našej vlastnej.
<SPEAKER ID="204" NAME="Alexandra Dobolyi">
Vážený pán predsedajúci, musím vás sklamať. Nie som autorom tohto uznesenia a moja skupina ho nepodpísala. Dôvodom, prečo ho moja skupina nepodpísala, nie je vyhnúť sa dnešnej rozprave. Dôvodom nie je to, že si myslíme, že nepotrebujeme diskutovať o týchto záležitostiach alebo to, že si myslíme, že v Rusku neexistujú problémy, ani to, že si myslíme, že nepotrebujeme riešiť následky ruských prezidentských volieb, dôvodom je skôr to, že sme presvedčení, že ak sa máme zaoberať Ruskom - svetovým subjektom, členom Bezpečnostnej rady OSN a jedným z najvýznamnejších partnerov EÚ - je potrebné, aby sa uskutočnila široká a dobre pripravená plenárna diskusia.
<P>
Rusko nie je iba naším blízkym susedom, je naším strategickým partnerom. Chceme širokú diskusiu o našom vzťahu, v rámci ktorej sa budú riešiť všetky významné záležitosti, od obchodu po investície - ktoré sa prudko zvyšujú - a energiu, demokraciu a takisto ľudské práva.
<P>
Pokiaľ ide o Rusko, existuje mnoho rôznych názorov, myslím si však, že všetci súhlasia s tým, že Rusko je pre nás kľúčovým partnerom pri riešení regionálnych konfliktov a globálnych výziev, a že ešte máme pred sebou veľa práce, kým naplno využijeme potenciál našich vzťahov. V tomto Parlamente, ale aj vo vzťahu ku Komisii a Rade musíme byť schopní vyčerpávajúcej výmeny názorov týkajúcich sa spôsobu formulácie pragmatického prístupu, pokiaľ možno spolupracujúc, a pokiaľ nemožno spolupracovať, nesúhlasiac.
<P>
Je úplne jasné, že nie je možné ani náležité zaoberať sa touto významnou a dôležitou záležitosťou v rámci vyhradených 20 minút vo štvrtok poobede, a toto je dôvodom, prečo moja skupina nemôže podporiť návrh uznesenia, a dôvodom, prečo sa moja skupina neskôr zdrží hlasovania.
<SPEAKER ID="205" NAME="Marcin Libicki">
autor. - (PL) Vážený pán predsedajúci, v Rusku sa uskutočnili ďalšie voľby a mnoho kandidátov bolo pred hlasovaním opäť eliminovaných. Opoziční aktivisti protestujúci proti výsledkom volieb boli opäť násilne rozohnaní. A západ je opäť prekvapený, a to troma skutočnosťami. Po prvé, že sa nerešpektujú ľudské práva. Po druhé, prečo prenasledovať opozíciu, keď je aj tak dosť slabá? Po tretie, prečo vôbec takýmto spôsobom konať, keď má každé vládne rozhodnutie v zásade verejnú podporu?
<P>
Musíme si uvedomiť, že nikto, kto považuje Rusko a Rusov za normálnu spoločnosť a normálny civilizovaný západný štát, nemôže túto krajinu pochopiť. Tie národy, ktoré boli vždy susedmi Ruska, ako napríklad národy v strednej a východnej Európe, môžu potvrdiť, že ruská mentalita je úplne odlišná. Veľmi dobre vieme, že ruská spoločnosť vždy podporovala vládu a autority - bez ohľadu na skutočnosť, či sa voľby konali alebo nie. V Rusku to tak vždy bolo, v Rusku to tak je a v Rusku to tak aj bude.
<P>
V každom prípade úplne súhlasím s pánom Posseltom, že ozajstní priatelia Ruska musia urobiť všetko, čo je v ich silách, aby sa tento stav vecí zmenil. Podľa môjho názoru to však nie je nič prekvapujúce.
<SPEAKER ID="206" NAME="Jana Hybášková, v">
mene skupiny PPE-DE. - Vážený pán predsedajúci, Ruská federácia je krajina, s ktorou chceme naliehavo uzatvoriť strategické partnerstvo. Ak nie demokracia, tak kľúčovým bodom je v tomto prípade právny štát.
<P>
27. februára: aktivista koalície Iné Rusko bol prepustený z psychiatrickej liečebne v Ruskom meste Tver. Roman Nikolajčik bol obeťou represívnej psychiatrie. Po rozhodnutí o jeho kandidatúre v rámci miestnej kandidátskej listiny koalície Iné Rusko sa zvýšil politický tlak na jeho osobu. V Murmanskej oblasti bola Larisa Arapová zadržiavaná po dobu 46 dní po uverejnení svojho kritického článku. Artem Basyrov bol viac ako mesiac hospitalizovaný v republike Mari-El za podporu Iného Ruska.
<P>
1. marca: otvorený list Federálnej bezpečnostnej službe Ruska. "My, novinári a kolegovia Natalie Morarovej, korešpondentky magazínu The New Times, žiadame vedenie FBS, aby zrušila jej protiústavné zadržiavanie v colnej oblasti letiska Domodedovo, a aby jej umožnilo prekročiť ruskú hranicu."
<P>
4. marca: tisíce ľudí demonštrovali v Moskve a v uliciach Petrohradu. V Moskve, kde orgány odmietli udeliť povolenie na zhromaždenie, boli pri rozháňaní davu obuškami zatknuté desiatky ľudí. Nikita Belych, vedúci predstaviteľ Únie pravicových síl, bol unesený kamuflovanou gardou špeciálnych síl OMON. Lev Ponomarev, predseda hnutia Za práva človeka, a Denis Bulinov, výkonný riaditeľ Zjednoteného občianskeho frontu, boli takisto medzi zadržanými.
<P>
7. marca: Novinári umlčaní počas ruských volieb. Na juhu ostrova Sachalin napadol poručík armády reportéra periodika Tvoya Gazeta. V Novosibirsku bol fotograf Jevgenij Ivanov obvinený z "odporu proti orgánom" a "nesplnenia povinnosti zaregistrovať sa". V Petrohrade bola milíciou zadržaná reportérka periodika Grazhdansky Golos za "prítomnosť vo volebnej miestnosti bez povolenia". Jej noviny vydáva Golos, nezávislá skupina pre monitorovanie volieb. Reportér miestneho denníka Vpered (Vpred) z Chimki v Moskovskej oblasti bol napadnutý strážnikmi milície, keď sa pokúšal odovzdať svoj hlasovací lístok.
<P>
Toto je právny štát?
<SPEAKER ID="207" NAME="Lidia Joanna Geringer de Oedenberg, v">
mene skupiny PSE. - (PL) Vážený pán predsedajúci, dohody EÚ s Ruskom sa netýkajú iba zvýšenej spolupráce v oblasti ekonomiky, bezpečnosti a energetiky, ale aj rešpektovania právneho štátu, demokracie a základných ľudských práv.
<P>
Napriek tomu podliehali počas príprav volieb opozičné skupiny a mimovládne organizácie oveľa prísnejším pravidlám pokiaľ ide o právo zhromažďovať sa a právo na pokojnú demonštráciu. Najvýznamnejšie denníky, rádiá a televízie boli okrem toho pod prísnou kontrolou vlády. Na demonštráciu zorganizovanú opozičnými stranami dňa 3. mája po prvé nebolo udelené povolenie moskovských orgánov a po druhé skončila zatýkaním účastníkov vrátane vedúcich predstaviteľov opozície. Posledné voľby, žiaľ, ukázali, že demokracia a rešpektovanie právneho štátu nemajú v Rusku pevné postavenie. Nemám na mysli iba použitie neprimeranej sily políciou počas demonštrácie, ale aj nepriateľský postoj k pozorovateľskej misii OBSE.
<P>
Medzinárodné spoločenstvo je oprávnené očakávať od nového prezidenta Ruska viac, ako iba ubezpečenie, že v najväčšej krajine sveta sa bude naďalej pokračovať v budovaní demokracie, ide najmä o konkrétne opatrenia, akými je napríklad preskúmanie postavenia politických aktivistov, ktorí sú roky vo väzení.
<SPEAKER ID="208" NAME="Ewa Tomaszewska, v">
mene skupiny UEN. - (PL) Vážený pán predsedajúci, ani kampaň týkajúca sa ruských prezidentských volieb, ani samotné voľby neboli v súlade s pravidlami demokracie. Počas ohlasovania kandidatúr nebolo badať ani len snahu, aby sa aspoň navonok zachovalo dekórum. Médiá boli pod stálym tlakom, aby neuverejňovali kritické informácie o kandidátovi, ktorého podporoval úradujúci prezident. Blokoval sa prístup opozície k médiám a bránilo sa pozorovaniu realizácie volieb.
<P>
To je priam neakceptovateľné, najmä vzhľadom na členstvo Ruska v Rade Európy a vzhľadom na skoršie vyhlásenia ruských orgánov o rešpektovaní ľudských práv. Musím priznať, že takéto vyhlásenia sú vierohodné iba pre tých, ktorí nepoznajú Rusko. Dôsledkom porušovania demokratických princípov počas volieb boli protesty, brutálne potlačenie demonštrácie a zatýkanie demonštrantov. Rusko sa rozhodne vzdialilo demokratickým normám. Vyzývame na rýchle prepustenie všetkých väzňov svedomia.
<SPEAKER ID="209" NAME="Jiří Maštálka, v">
mene skupiny GUE/NGL. - (CS) Vážený pán predsedajúci, vážené dámy a vážení páni, som veľmi rád, že otázky súvisiace s vývojom v Rusku boli zaradené do rozpravy v pléne.
<P>
Niet pochýb, že dobré vzájomné vzťahy s Ruskou federáciou sú základnou podmienkou pre silnú Európsku úniu v budúcnosti. Je mi veľmi ľúto, že voľby v Rusku sa neuskutočnili bez zásahu štátnych orgánov. Na druhej strane postrádame, ako mnohokrát predtým, elementárne vyjadrenie základného rešpektu v súvislosti s vykonanou prácou a v súvislosti s kultúrou národa a krajiny, o ktorých dnes diskutujeme, z našej strany.
<P>
Rusko je nepochybne stále veľmi ďaleko od dosiahnutia takej úrovne spoločenskej spravodlivosti a kvality života, akú by sme radi videli na celom svete. Stretáva sa s ťažkosťami pri riešení svojej demokratickej krízy. Na druhej strane, najvyšší predstaviteľ krajiny po prvý krát v histórii Ruska opúšťa svoj úrad v Kremli dobrovoľne a jeho následník bol zvolený ľudom. Niet pochýb, že politické technológie, nástroje a metódy riadenia, vrátane hlasovacích postupov, boli v Rusku vyladené do dokonalosti. Tieto technológie však boli dovezené zo západu.
<P>
Rád by som sa opýtal tých, ktorí dnes plačú nad stavom demokracie v Rusku, či sú rozčúlení aj skutočnosťou, že Európsky parlament hanebne odmietol opýtať sa pána Solanu, akým spôsobom zaobchádza s medzinárodnými právnymi predpismi?
<SPEAKER ID="210" NAME="Urszula Krupa, v">
mene skupiny IND/DEM. - (PL) Vážený pán predsedajúci, témou dnešnej rozpravy je porušovanie ľudských práv v Rusku, pokiaľ ide o ľudí protestujúcich proti nedostatku demokracie, najmä počas posledných prezidentských volieb. Proti demonštrantom bola nielen použitá sila a boli zatýkaní, Organizácia pre bezpečnosť a spoluprácu v Európe bola dokonca prinútená odvolať svoju pozorovateľskú misiu, pretože ruská vláda uložila neprimerané obmedzenia. Ruské orgány vyvíjali na opozičné skupiny tlak, tolerovali falšovanie volieb a podmanili si médiá. Mimovládnym organizáciám sa bránilo v činnosti a na organizáciu zhromaždení boli zavedené obmedzenia.
<P>
V žiadnom prípade nemôžeme akceptovať nedostatočné rešpektovanie ľudských práv, chýbajúcu slobodu prejavu, diskrimináciu voči národným menšinám a obmedzovania nezávislých organizácií. Musíme si však uvedomiť, že Rusko nemá demokratické tradície. Krátke obdobie demokratizácie, ktoré začalo v roku 1864, sa skončilo v roku 1917 vytvorením sovietskeho Ruska, typického totalitného štátu, ktorý bol spočiatku vedený Leninom a Stalinom a neskôr ich stúpencami, čo predstavovalo úplné popretie demokracie.
<P>
Situácia v Rusku by mala slúžiť ako výstraha pre iné impériá a totalitné štáty, ktoré sa obávajú demokratického procesu, aj keď je opozícia v menšine a hrozí iba odhalením pravdy, ktorú chcú za každú cenu ukryť.
<SPEAKER ID="211" NAME="Koenraad Dillen" AFFILIATION="NI">
(NL) Mám len dve veci. Nemám vôbec problém s podporením tohto uznesenia. Všetci však veľmi dobre vieme, že Rusko je veľmi dôležitým dodávateľom energie, a že európski najvyšší predstavitelia štátov a vlád preto tento kus papiera potichu odložia bokom.
<P>
Zo skúsenosti vieme, že pokiaľ ide o hospodárske záujmy, či už ide o Čínu, Rusko alebo Saudskú Arábiu, zanietenie pre ľudské práva všetkých týchto autorov chárt základných práv musí ustúpiť vecnej politike. Nerobme si teda žiadne ilúzie.
<P>
Po druhé, vážené dámy a vážení páni, keby sme v tomto uznesení nahradili "Rusko" "Belgickom", text by zostal rovnako relevantný. Pretože to nie je tak dávno, keď v Belgicku polícia takisto bila pokojných demonštrantov na príkaz starostu Bruselu. V Belgicku má opozícia takisto do veľkej miery obmedzený prístup k médiám. Aj v Belgicku politicky dosadení sudcovia zakázali opozičnú stranu na žiadosť vlády a takisto na žiadosť strany, ktorej členom je aj pán komisár, ktorý tu dnes s nami sedí. A dôsledkom bolo, že uvedení sudcovia boli povýšení. Európa by si mala najprv urobiť poriadok vo vlastných radoch a vysporiadať sa s týmito falošnými demokratmi.
<SPEAKER ID="212" NAME="Józef Pinior" AFFILIATION="PSE">
Vážený pán predsedajúci, Rusko je veľkou krajinou, svetovým hráčom, členom Bezpečnostnej rady OSN a strategickým partnerom Európskej únie.
<P>
V prvom rade by som chcel vyzvať na serióznu, pokojnú a objektívnu diskusiu v Európskom parlamente o stave demokracie v Rusku a ľudských právach v tejto krajine.
<P>
Faktom je, že Rusko sťažilo medzinárodným aktérom monitorovať priebeh posledných parlamentných volieb. Európsky súd pre ľudské práva vyniesol dodnes 15 rozsudkov proti Rusku, ktoré sa týkajú Čečenska. Mučenie a nelegálne väznenie vládnymi silami pod vedením čečenského prezidenta Ramzana Kadyrova je naďalej rozšírené a systematické. V období, ktoré predchádzalo voľbám, ruské orgány oklieštili slobodu zhromažďovania a na rozohnanie pokojných demonštrácií použili neprimeranú silu. Ruské právne predpisy týkajúce sa mimovládnych organizácií sú mimoriadne obmedzujúce.
<P>
Dnes popoludní nie je ten správny čas, aby sme viedli náležitú diskusiu o všetkých týchto záležitostiach. Opäť vás vyzývam na serióznu plenárnu diskusiu o kritickom stave demokracie a ľudských práv v Rusku.
<SPEAKER ID="213" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, ako sa ukázalo, demokratické zmeny v Rusku nie sú sprevádzané zlepšovaním základných ľudských práv, najmä práv opozície. Ľudia v Rusku sa naučili myslieť hrdo, žijú však v nešťastnom otroctve. Orgány nám bez ohľadu na to, čo povieme, nebudú venovať veľa pozornosti, ruský ľud by sa však mal dozvedieť o postoji Európy. Prispieť k postupnej realizácii toho, že veci možno zmeniť k lepšiemu a ľudí urobiť šťastnejšími je asi aj v Rusku, hoci táto krajina na to má potenciál, dlhodobým a pomalým procesom. Musíme podporovať tento proces zvyšovania povedomia.
<SPEAKER ID="214" NAME="Zita Pleštinská" AFFILIATION="PPE-DE">
(SK) Súhlasím s predrečníkmi, že dobré susedské vzťahy medzi Európskou úniou a Ruskom majú kľúčový význam pre stabilitu, bezpečnosť a prosperitu celej Európy.
<P>
Na jednej strane sa Európska únia musí usilovať o zintenzívnenie spolupráce s Ruskom, najmä pokiaľ ide o otázky politickej, bezpečnostnej, hospodárskej a predovšetkým energetickej spolupráce. Na strane druhej nemôžeme mlčať v otázkach porušovania demokracie a politických slobôd v Rusku. Musíme vysloviť našu nespokojnosť v prípade, keď nám je avizované porušovanie demokracie, ako to bolo v prípade diskvalifikácie prezidentského kandidáta Michaila Kasjanova.
<P>
Verím, že novozvolený prezident Ruska Dmitrij Medvedev si bude ctiť zákon a demokraciu a vytvorí podmienky pre rýchly začiatok rokovaní o novej dohode o partnerstve a spolupráci medzi Európskou úniou a Ruskom.
<SPEAKER ID="215" NAME="Janusz Onyszkiewicz" AFFILIATION="ALDE">
(PL) Vážený pán predsedajúci, rád by som do zoznamu zneužívania v rámci týchto volieb pridal ešte jednu záležitosť, ktorá spôsobila, že tieto voľby neboli skutočnými voľbami, keďže nebolo z koho vyberať. Mám na mysli skutočnosť, že mnoho kandidátov si nemohlo dovoliť byť zaradení do zoznamu z dôvodu finančných ťažkostí svojich strán.
<P>
Prečo finančné ťažkosti? Pretože priestor vo vysielaní vyhradený pre politické strany na základe oprávnenia na voľný vysielací čas bol spoplatnený, ak strana v predchádzajúcich voľbách do Dumy neprekročila hranicu určitého počtu hlasov. Dôsledkom je, že niektoré strany majú dlhy a nemôžu si dovoliť žiadnu politickú činnosť. A čo je ešte horšie, riskujú, že na základe nesolventnosti budú vyhlásené za nelegálne. Túto bizarnú situáciu je takisto potrebné zohľadniť.
<SPEAKER ID="216" NAME="Louis Michel">
člen Komisie. - (FR) Vážený pán predsedajúci, rád by som začal s krátkou osobnou poznámkou. Počul som príspevok pána Dillena, ktorý je zástupcom belgickej strany krajnej pravice, ktorý sa uchýlil k úplne hanebnému porovnaniu okolností v Belgicku s okolnosťami v Rusku. Som samozrejme povinný vyvrátiť jeho výroky. Vidím v nich známe metódy, ku ktorým sa jeho strana obvykle uchyľuje, a ktoré sú iba formou útoku. Dovoľte, aby som veľmi jasne uviedol, že tieto metódy neprinášajú dobrú povesť tým, ktorí ich používajú.
<P>
Vážený pán predsedajúci, vážené dámy a vážení páni, Komisia podrobne sleduje vývoj po demonštráciách v Moskve a Petrohrade 3. marca: robíme tak nielen prostredníctvom našej delegácie v Moskve, ale aj prostredníctvom priamych kontaktov s členskými štátmi. Okrem toho pravidelne rokujeme s ruskými a medzinárodnými mimovládnymi organizáciami aktívnymi v oblasti ľudských práv. Komisia je takisto znepokojená v súvislosti so zjavným zhoršením stavu ľudských práv v Rusku a výskytom oznámených porušení ľudských práv, najmä pokiaľ ide o slobodu zhromažďovania a slobodu prejavu. Boli sme veľmi sklamaní, keď bol Úrad OBSE pre demokratické inštitúcie a ľudské práva donútený dospieť k názoru, že nie je možné vyslať volebnú pozorovateľskú misiu. V rámci svojich kontaktov s Ruskom, vrátane kontaktov na najvyššej úrovni, Európska únia pravidelne zdôrazňuje význam rešpektovania ľudských práv.
<P>
V rámci časového horizontu jedného mesiaca sa uskutoční jedno z dvoch každoročných rokovaní s Ruskom o otázke ľudských práv. Tieto rokovania budú pre nás príležitosťou, aby sme podrobnejšie preskúmali všeobecné trendy v oblasti ľudských práv, a aby sme si vypočuli ruský názor na jednotlivé prípady. V rámci nadchádzajúceho rokovania vyjadríme svoje obavy, najmä pokiaľ ide o slobodu prejavu a slobodu zhromažďovania, problémy spôsobené zvýšeným výskytom rasizmu a xenofóbie a spoluprácu s Ruskom v rámci medzinárodných organizácií, ako napríklad OBSE a Rada Európy. Rokovania nám takisto umožnia predložiť prípady jednotlivcov. Pred týmto rokovaním, ako aj po ňom sa stretneme so skupinou zastupujúcou ruské a medzinárodné mimovládne organizácie, ktoré pracujú v oblasti ľudských práv. Na základe takýchto stretnutí je Európska únia v spojení so skupinami aktivistov za ľudské práva a tieto stretnutia jej umožňujú priamu výmenu názorov.
<P>
Ak sa pozrieme trochu dopredu, už čoskoro by sme mali byť v pozícii začať rokovania o novej dohode medzi Európskou úniou a Ruskou federáciou. Bude to komplexná dohoda, zahŕňajúca zvyšujúci sa počet oblastí politiky, v rámci ktorých spolupracujeme. Ako sa uvádza vo vyhlásení Európskej únie po ruských prezidentských voľbách, naším spoločným záujmom sú ďalšie vzťahy a dúfame, že naše partnerstvo sa počas funkčného obdobia pána prezidenta Dmitrija Medvedeva skonsoliduje a konštruktívne vyvinie. V rámci rokovaní o novej dohode zabezpečíme, aby sa v nej odrážali hodnoty, ku ktorým sa obe strany zaviazali: prosperujúca občianska spoločnosť a nezávislé médiá sú prirodzenou a nevyhnutnou súčasťou rastu a stability v Rusku. Naučili sme sa to z vlastnej skúsenosti v Európskej únii, a je to odkazom, ktorý budeme naďalej s odhodlaním - ako susedia a partneri - posielať ruským priateľom na každodennej báze a v rámci diskusií o podobe našich budúcich vzťahov. Už teraz viem, že Európsky parlament nám v tomto úsilí poskytne veľkorysú podporu.
<SPEAKER ID="217" NAME="Predsedajúci">
Rozprava sa skončila.
<P>
Hlasovanie sa uskutoční na konci rozpravy.
<P>
Písomné vyhlásenia (článok 142)
<SPEAKER ID="218" NAME="Filip Kaczmarek  " AFFILIATION="PPE-DE">
písomne. - (PL) Vážený pán predsedajúci, vždy som veľmi prekvapený ľuďmi, ktorí majú veľké požiadavky na americkú demokraciu, často však majú veľmi malé očakávania v prípade Ruska. Pre Rusko a Rusov je to ponižujúce. Od veľkého a silného by sa malo očakávať viac, nie menej. Tí, ktorí odsudzujú metódy uplatňované v Guantáname a boj proti terorizmu, ktorí v Európe hľadajú stopy CIA a konšpirácie CIA, by možno mali podrobnejšie skúmať Rusko. Títo ľudia a politici, ktorí uznávajú ich filozofiu, však nechcú počuť o ľudských a občianskych právach v Rusku. Naopak, hľadajú všetky možné dôvody a ospravedlnenia, prečo nediskutovať o problémoch ruskej demokracie.
<P>
Nemôžeme byť spokojní so zdanlivými úspechmi Ruska, akým je napríklad skutočnosť, že prezident Putin neporušil ruskú ústavu a svoj úrad opustil dobrovoľne. To nie je úspech, to je minimálny kódex správania. Spomenul som si na vtip o Stalinovej láskavosti. Dieťa vychádza zo Stalinovej kancelárie, krváca, ale usmieva sa. Niekto sa ho opýta: "Prečo sa usmievaš?". "Pretože Stalin bol na mňa veľmi dobrý". Dotyčný sa ho opýta znova: "Ako to myslíš, dobrý? Veď ťa zbil, nie?" Dieťa odpovedá: "Áno, ale mohol ma zabiť".
<SPEAKER ID="219" NAME="Katrin Saks  " AFFILIATION="PSE">
písomne. - (ET) Vážený pán predsedajúci, rada by som len povedala, že, bohužiaľ, nepodporujem stanovisko svojej skupiny, ktorej zámerom je zdržať sa hlasovania o uznesení týkajúcom sa Ruska.
<P>
Naozaj budeme potrebovať uznesenie, keď je novo zvolený prezident, pán Medvedev, v úrade; ešte len uvidíme, aké budú jeho prvé kroky, a akú úlohu bude v rámci funkčného obdobia nového prezidenta zohrávať Vladimír Putin.
<P>
Takisto si myslím, že vzhľadom na súčasnú situáciu, keď demokraticky zmýšľajúcim kandidátom nebolo umožnené zúčastniť sa volieb alebo vyjadriť svoje postoje v súvislosti so situáciou s ľuďmi na uliciach po voľbách, je dôležité, aby som vyjadrila svoj vlastný názor. V opačnom prípade skončíme v rovnakej situácii ako Rada Európy, ktorá odsunula vlastnú správu o Rusku na vhodnejší okamih.
<P>
Napriek tomu, že budem hlasovať, a budem hlasovať za uznesenie, text možno úplne nespĺňa moje predstavy. Som presvedčená, že našou povinnosťou, ako demokratickej inštitúcie, je prijať zásadné a odvážne stanovisko pri vyjadrovaní našich názorov týkajúcich sa otázok, akými sú tie vzťahujúce sa na slobodné voľby.
