<CHAPTER ID="010">
Hodina otázok pre predsedu Komisie
<SPEAKER ID="227" NAME="Predseda">
Ďalším bodom programu je hodina otázok s predsedom Komisie.
<SPEAKER ID="228" NAME="Joseph Daul" LANGUAGE="FR">
Vážený pán predseda, pán predseda Barroso, ak naša skupina, rovnako ako väčšina z tu prítomných, roky neúnavne pracovala v záujme Lisabonskej zmluvy a ak táto zmluva nadobudla platnosť a je už v platnosti vyše troch mesiacov -, to všetko sa urobilo preto, aby mala Európa na medzinárodnej scéne politiku hodnú svojho mena.
<P>
Vybrali sme sa v tomto ohľade správnou cestou? Túto otázku položím vám, pán predseda: Ako môžeme zabezpečiť, aby bolo jasne a zreteľne počuť hlasy 500 miliónov Európanov? Žiadali o to roky a je najvyšší čas, aby Európa presadzovala svoje ideály a hodnoty na najvyššej úrovni.
<P>
V nadchádzajúcich týždňoch a mesiacoch by napokon mala vzniknúť Európska služba pre vonkajšiu činnosť ustanovená Lisabonskou zmluvou a tento Parlament sa do jej vytvárania plánuje intenzívne zapojiť.
<P>
Európsky parlament ako rozpočtový orgán s rovnakými právami ako Rada bude mať v každom prípade spoločnú rozhodovaciu právomoc, pokiaľ pôjde o úpravu služobného poriadku príslušných úradníkov aj úpravu rozpočtových pravidiel.
<P>
Pán predseda, naša skupina prikladá mimoriadny význam požiadavke, aby Európska služba pre vonkajšiu činnosť niesla plnú politickú a rozpočtovú zodpovednosť. Uvítal by som váš názor na túto otázku.
<SPEAKER ID="229" NAME="José Manuel Barroso" LANGUAGE="FR">
Pán Daul, ako viete, vytvorenie Európskej služby pre vonkajšiu činnosť je mimoriadne významnou inováciou v Lisabonskej zmluve. Táto služba bude zohrávať významnú úlohu a podporovať vysokú predstaviteľku v jej úlohe zabezpečovať dôslednosť spoločnej zahraničnej a bezpečnostnej politiky (SZBP). Cieľom je posilniť Úniu tým, že sa členským štátom umožní, aby sa viac angažovali a aby v rastúcej miere spájali svoje zatiaľ izolované snahy vo vzťahu k SZBP. Nejde preto o otázku zaradenia európskych právomocí do medzivládneho rámca, skôr naopak.
<P>
Ako viete, Komisia musí odsúhlasiť rozhodnutie Rady o vytvorení služby. Vo štvrtok sa uskutoční špeciálne zasadnutie kolégia o tejto otázke. Čo sa mňa týka, som za silnú službu, skutočnú európsku službu, ktorá bude predstavovať nástroj strategickej koordinácie a užitočný styčný orgán medzi členskými štátmi a európskymi inštitúciami v oblasti vonkajšej politiky.
<P>
Aby služba plnila svoju úlohu, musí si nájsť v architektúre Európskej únie právoplatné miesto pod vedením vysokej predstaviteľky, ktorá je ako podpredsedníčka Komisie plne zodpovedná za koordináciu ďalších stránok vonkajšej činnosti Únie v rámci Komisie.
<SPEAKER ID="230" NAME="Martin Schulz">
v mene skupiny S&D. - (DE) Vážený pán predseda, pán Barroso, krízu eura zapríčinili nesprávne údaje, ktoré Grécko poskytlo. Chcel by som sa spýtať, či môžete potvrdiť, že ani vy, ani útvary Komisie ste si nikdy predtým, ako grécka vláda predložila najnovšie údaje týkajúce sa jej rozpočtového schodku, neboli vedomí skutočných údajov.
<P>
Po druhé, môžete potvrdiť, že pán Rademacher, generálny riaditeľ Eurostatu, vyjadril závažné pochybnosti o údajoch z Atén už v roku 2004 a 2005? Čo ste urobili, aby ste Eurostatu pomohli údaje zozbierať?
<P>
Po tretie, je pravda, že audítori Eurostatu vás informovali o tom, že majú závažné pochybnosti o údajoch poskytovaných z Atén?
<SPEAKER ID="231" NAME="José Manuel Barroso">
predseda Komisie. - Vážený pán Schulz, práve preto, že sme mali pochybnosti o údajoch z Grécka - pán komisár Almunia tento spis v uplynulých piatich rokoch riešil veľmi kompetentne, nestranne a objektívne -, sme tento bod nielen niekoľkokrát predniesli gréckym orgánom, ale dokonca sme v Rade predložili nariadenie s návrhom, aby boli Eurostatu udelené audítorské právomoci. Členské štáty to, bohužiaľ, zamietli. Neboli ochotné Eurostatu a Európskej komisii udeliť ďalšie právomoci, aby mohli dôkladne preskúmať grécke národné účty.
<P>
Som rád, že vám môžem oznámiť, že prvým rozhodnutím novej Komisie bolo opätovne predložiť toto nariadenie. A aspoň niektoré krajiny, ktoré proti nemu hlasovali, ma už informovali, že tentoraz budú hlasovať za väčšiu transparentnosť.
<SPEAKER ID="232" NAME="Martin Schulz">
v mene skupiny S&D. - (DE) Rozumiem. Pán Almunia bol príslušným komisárom. Pýtal som sa však na to, ako ste zakročili vy; mohli by ste nám teda ešte raz povedať, čo ste urobili vy sám?
<P>
Rozumiem tomu správne, pán Barroso, že vinu za grécku krízu nesú členské štáty, pretože odmietli vaše návrhy? Mohli by ste nám, prosím, povedať, o ktorých predsedoch vlád ktorých členských štátov hovoríme?
<SPEAKER ID="233" NAME="José Manuel Barroso">
predseda Komisie. - V prvom rade, ak sa ma pýtate na vinu - toto slovo nepoužívam -, nesú ju predovšetkým grécke orgány, ktoré nedodržali Pakt stability a rastu. Práve preto máme obrovský problém.
<P>
Pokiaľ ide o Komisiu, pán komisár Almunia vykonával svoju prácu výnimočne kvalifikovane s mojou plnou podporou a podporou kolégia. Otázka gréckych účtov sa preberala niekoľkokrát na zasadnutiach eurozóny.
<P>
Čo sa týka zoznamu členských štátov, ktoré hlasovali proti návrhu, nedokážem vám len tak z hlavy presne povedať, ktoré to boli, avšak napríklad viem, že proti návrhu hlasovalo Nemecko a rovnako Nemecko mi oznámilo, že bude tentoraz hlasovať za tento návrh.
<SPEAKER ID="234" NAME="Guy Verhofstadt" LANGUAGE="FR">
Vážený pán predseda, v súčasnosti existuje široký konsenzus o potrebe silného hospodárskeho riadenia v rámci Európskej únie. Samo osebe je to obrovská zmena oproti minulým rokom.
<P>
Pán Schäuble minulú nedeľu vyhlásil, že v tejto súvislosti podporuje zriadenie Európskeho menového fondu a aj ďalšie návrhy a možnosti, ako je vytvorenie Európskej agentúry pre dlhy, eurodlhopisy a dokonca vytvorenie Európskej ratingovej agentúry.
<P>
Podľa hovorcu Komisie, pán Barroso, veci momentálne napredujú rýchlo. Mám tri veľmi konkrétne otázky. Po prvé, je pravda, že Komisia v súčasnosti pracuje na návrhu na vytvorenie tohto Európskeho menového fondu? Po druhé, je pravda, že si to - a ja o tom pochybujem - vyžaduje úpravu zmluvy, ako to tvrdí pani Merkelová? Po tretie, súhlasili by ste aj s tvrdením, že tento fond nemôže byť ničím iným ako prvým krokom k skutočnej európskej pokladnici, ktorú v hospodárskej a menovej únii potrebujeme?
<SPEAKER ID="235" NAME="José Manuel Barroso">
predseda Komisie. - V prvom rade, pokiaľ ide o návrh na zriadenie Európskeho menového fondu (EMF), tento plán predložil nemecký minister financií bez toho, aby uviedol akékoľvek podrobnosti o takejto inštitúcii. Jeho návrh sa však zdá byť zaujímavým príspevkom do aktuálnej diskusie o eurozóne. Návrh na zriadenie EMF sa ale týka dlhšieho časového horizontu a môže si skutočne vyžadovať zmenu v zmluve.
<P>
Pracujeme na príprave určitých iniciatív na posilnenie koordinácie hospodárskej politiky a dohľadu nad jednotlivými krajinami. V tejto fáze vám nemôžeme povedať, ako presne bude realizácia týchto iniciatív vyzerať.
<P>
Samozrejme, ako ste uviedli, vo všeobecnosti podporujeme všetko, čo smeruje k vyššej miere hospodárskeho riadenia, musíme sa však oboznámiť s konkrétnymi podrobnosťami a správne načasovať predloženie návrhu.
<P>
Otázka EMF napriek tomu nemôže vyriešiť naliehavý problém Grécka. Ide o samostatnú otázku, ktorá vyžaduje ďalšiu analýzu a dlhší čas.
<SPEAKER ID="236" NAME="Guy Verhofstadt" LANGUAGE="FR">
Najskôr sa chcem predsedovi Komisie poďakovať za jeho odpoveď. Súhlasím s ním v tom, že fond ako taký nemôže okamžite vyriešiť všetky problémy. Preto žiadam, aby počas rokovaní Komisie boli predložené rôzne možnosti.
<P>
Patrí medzi ne Európsky menový fond, ktorý je dlhodobým projektom; eurodlhopisy, ďalší plán, ktorý by mohol, samozrejme, pomôcť s riešením problému Grécka; ratingová agentúra, ktorú navrhol predseda Euroskupiny a ktorá je absolútne nevyhnutná, ak nemáme byť naveky závislí od cudzích ratingových agentúr. Ďalej je tu myšlienka zriadenia Európskej agentúry pre dlhy.
<P>
Mojou požiadavkou je, aby sme všetky tieto plány spojili a dospeli k jednému koherentnému plánu, ktorý bude pochádzať od Komisie, a nie od jedného alebo druhého členského štátu.
<SPEAKER ID="237" NAME="José Manuel Barroso" LANGUAGE="FR">
Nechceme sa ponáhľať práve preto, aby sme zabránili tomu, čo sa teraz deje - keď každý navrhuje niečo iné, keď občas tá istá vláda predkladá dve rozdielne koncepcie. Chceme sa pripraviť a, ako už verejne vyhlásil pán komisár Rehn, v súčasnosti pripravujeme oznámenie o posilnení koordinácie hospodárskej politiky a monitorovaní jednotlivých krajín na úrovni eurozóny a eventuálne dokonca na úrovni Európskej únie.
<P>
Toto v súčasnosti pripravujeme a nie sme schopní každý deň predkladať nový návrh. Na tejto otázke pracujeme nestranne a zodpovedne a týmto spôsobom je možné dosiahnuť najlepšie výsledky.
<SPEAKER ID="238" NAME="Rebecca Harms" LANGUAGE="DE">
Vzhľadom na skutočnosť, že v súčasnosti v Európskej únii neexistuje skutočný trh a potreba pestovania geneticky modifikovaných škrobových zemiakov - keďže existujú dostupné alternatívy -, chcela by som sa vás spýtať, prečo ste vyvíjali taký veľký tlak, aby ste dosiahli schválenie geneticky modifikovaných zemiakov Amflora vo veľmi krátkom a rýchlom postupe. Keďže potreba neexistuje, chcela by som vysvetlenie, prečo ste nového komisára pre zdravie podporovali v tom, aby jednoducho ignoroval obavy Svetovej zdravotníckej organizácie, pokiaľ ide o testy krmiva, a prečo ste nepočkali, kým Európsky úrad pre bezpečnosť potravín (EÚBP) predloží nové usmernenia, ktoré vypracoval práve na účely posudzovania celkových rizík, ktoré pre biodiverzitu a biosféru predstavujú geneticky modifikované organizmy, a prečo ste len tak mimochodom zvýšili hraničnú hodnotu kontaminácie pre kŕmne a pokrmové zemiaky na 0,9 %. Považujem to za riskantnú stratégiu, ktorú naši občania vonkoncom nebudú pokladať za prijateľnú.
<SPEAKER ID="239" NAME="Predseda">
Aj ja by som sa chcel poďakovať kolegom poslancom. Zachytili sme váš protest. Ďakujem veľmi pekne.
<SPEAKER ID="240" NAME="José Manuel Barroso">
predseda Komisie. - Komisia jednomyseľne rozhodla o nutnosti pokroku pri schvaľovaní tohto geneticky modifikovaného organizmu v súlade s ustanoveniami európskeho práva. Máme inštitucionálny rámec, ktorý musíme dodržiavať, a museli sme zaujať stanovisko: "áno" alebo "nie".
<P>
Od podania žiadosti uplynulo dlhé obdobie, pretože povolenie podliehalo intenzívnej kontrole našej nezávislej agentúry v oblasti bezpečnosti potravín, Európskeho úradu pre bezpečnosť potravín (EÚBP). Chceli sme, aby boli dôkladne zvážené všetky obavy týkajúce sa možnej prítomnosti markerového génu rezistencie voči antibiotikám.
<P>
Po rozsiahlom a úplnom preskúmaní týchto otvorených spisov bolo na základe posudku našej kompetentnej agentúry - ktorá je nezávislá od Komisie - zrejmé, že neexistujú nové vedecké otázky, ktoré by si zaslúžili ďalšie posúdenie.
<P>
Z tohto dôvodu veríme, že všetky vedecké otázky boli plne vyriešené.
<P>
Vlastne som od vás očakával slová blahoželania...
<P>
(protesty)
<P>
... pretože som oznámil, že Komisia má v úmysle navrhnúť, aby členské štáty dostali na výber, či chcú, alebo nechcú pestovať geneticky modifikované organizmy.
<P>
Pri uvážení hlbokých názorových rozdielov medzi členskými štátmi - niektoré pestovanie mimoriadne podporujú, niektoré s ním vyslovene nesúhlasia - je to podľa mňa rozumné stanovisko.
<SPEAKER ID="241" NAME="Rebecca Harms" LANGUAGE="DE">
Po prvé, pán Barroso, ešte stále som nedostala odpoveď na otázku o potrebe týchto geneticky modifikovaných zemiakov, ktoré sú určené len na získavanie priemyselného škrobu. Sú dostupné alternatívy, tak prečo podstupovať riziko?
<P>
Po druhé, existuje určitá hraničná hodnota. Prečo ju zrazu meniť na hodnotu 0,9 %? Doteraz sme v tejto súvislosti hovorili o hraničnej hodnote detekcie. Predovšetkým v prípade krmív a potravín a v prípade zemiakov rezistentných voči antibiotikám to považujem za mimoriadne riskantný prístup. K tomuto ste sa vôbec nevyjadrili.
<P>
Taktiež by som chcela vedieť, či v dohľadnej budúcnosti plánujete vydať ďalšie povolenia bez toho, aby boli dostupné usmernenia a odporúčania EÚBP - napríklad pre dovážanú ryžu alebo kukuricu.
<P>
(potlesk)
<SPEAKER ID="242" NAME="José Manuel Barroso">
predseda Komisie. - Keď vidím nadšenie vašej skupiny - a chcem vám k prejavu tohto nadšenia zablahoželať - očividne dôrazne nesúhlasíte so žiadnymi geneticky modifikovanými organizmami. To je jasné. Máte na to právo. Môj postoj je neutrálny. Záleží na posudku, ktorý dostanem od odborníkov EÚBP. Voči geneticky modifikovaným organizmom nemám žiadne predsudky, nie som ani za, ani proti.
<P>
V týchto záležitostiach sa musí postupovať podľa stanoviska Komisie. Nemyslím si, že Komisia by mala viesť ideologické diskusie o každom geneticky modifikovanom organizme a o tom, čo by mala v súvislosti s každým jedným organizmom robiť. Komisia zaujíma stanovisko na základe nezávislého posudku, ktorý dostane, nie preto, že určitý geneticky modifikovaný organizmus je potrebný. Ak však neexistuje dôkaz, že predstavuje nebezpečenstvo pre verejné zdravie alebo životné prostredie, aj v súlade s povinnosťami, ktoré máme voči WTO, cítime povinnosť schváliť ho, ak neexistuje nič, čo by nám v tom - z vedeckého hľadiska - bránilo.
<P>
(protesty)
<P>
Na druhej strane veľmi dôsledne dodržiavame zásadu subsidiarity v Európskej únii.
<P>
(Predseda prerušil rečníka.)
<SPEAKER ID="243" NAME="Ivo Strejček" LANGUAGE="CS">
Vážený pán predseda, chcel by som vás ubezpečiť, že prídem s jednoduchšou témou ako geneticky modifikované organizmy. Podľa môjho názoru je správne a vhodné, aby sa v Európskom parlamente diskutovalo o súčasnej hospodárskej kríze, a som si istý, že občanov Európskej únie a členské štáty určite viac zaujímajú zamestnanosť a práca ako geneticky modifikované zemiaky.
<P>
Na jednej strane rečníci vystupujúci v tejto sále obhajujú existenciu veľkej, centrálnej, silnej vlády a na strane druhej - a hovorím to ako európsky konzervatívec - sa domnievame, že silné vlády nevytvárajú pracovné príležitosti. Pracovné príležitosti vytvárajú firmy.
<P>
Chcel by som vám položiť tri konkrétne otázky: Po prvé, akú mieru nezávislosti ponechá Európska komisia jednotlivým členským štátom pri riešení hospodárskych problémov? Po druhé, môžete prisľúbiť významné obmedzenie európskych právnych predpisov, ktoré značne spomaľujú hospodársky rast? Po tretie, súhlasíte s nami, že menej regulácie, menej centralizovaného riadenia a menej harmonizácie je v súčasnej dobe najlepším prístupom k riešeniu hospodárskych problémov Európskej únie?
<SPEAKER ID="244" NAME="José Manuel Barroso">
predseda Komisie. - V prvom rade plne rešpektujeme rôznorodosť našich členských štátov. Preto na to v stratégii EÚ 2020 veľmi dôrazne poukazujeme a otázku rôznorodosti veľmi dôsledne riešime pomocou nástrojov, ako je sociálna politika a politika hospodárskej súdržnosti.
<P>
Je pravda, že naše členské štáty nie sú rovnaké. Zároveň potrebujeme - ako už bolo povedané - silnejšie hospodárske riadenie, pretože neschopnosť koordinácie v eurozóne a v Európskej únii ako celku nemožno považovať za rozumný prístup. Ak sa členské štáty do týchto politík pustia na vlastnú päsť, určite nebudú mať k dispozícii východiskové podmienky na účinné a rovnocenné diskusie, napríklad o náročných problémoch, ktoré máme v súčasnosti na globálnej úrovni so Spojenými štátmi alebo s Čínou. Takže potrebujeme spoločný prístup, avšak potom musíme zároveň navrhnúť špecifické opatrenia pre rozličné členské štáty.
<P>
Pokiaľ ide o otázku obmedzenia administratívnej záťaže, tvorí mimoriadne dôležitú súčasť môjho programu. Sme presvedčení, že by sme mali pokračovať v pragmatickom zvažovaní prípadov, pri ktorých sú európske štátne predpisy potrebné, a tam, kde jednoducho potrebné nie sú, ich odstrániť.
<SPEAKER ID="245" NAME="Lothar Bisky" LANGUAGE="DE">
Vážený pán Barroso, minulý týždeň ste predložili návrh hospodárskej stratégie. Tento návrh obsahuje dôležité zámery. Rada teraz Grécku nariadila úsporný program, ktorý podľa mňa znemožňuje dosiahnutie týchto cieľov, keďže štát má 3-percentný podiel na hrubom domácom produkte EÚ. Naďalej však trváte na neúspešnom Pakte stability a rastu. Súčasne niektoré členské štáty vyzývajú na zriadenie Európskeho menového fondu alebo dokonca na hospodárske riadenie.
<P>
Moje otázky znejú takto: Chystáte sa opätovne zrevidovať svoj návrh EÚ 2020 tak, aby zahŕňal plán menového fondu a hospodárskeho riadenia s cieľom iniciovať odklon od daňového a mzdového dumpingu a od dominantnej konkurenčnej ideológie? Plánujete okamžite podniknúť opatrenia spolu s členskými štátmi s cieľom zakázať špekulácie s eurom tým istým bankám, ktoré práve dostali záchranné pôžičky z peňazí daňových poplatníkov?
<SPEAKER ID="246" NAME="José Manuel Barroso">
predseda Komisie. - Pokiaľ ide o situáciu Grécka, domnievame sa, že Grécko podniklo potrebné kroky na to, aby tento rok znížilo schodok verejných financií. Tieto opatrenia sú prejavom odhodlania gréckej vlády riešiť štrukturálne problémy.
<P>
Zároveň uskutočňujeme kroky potrebné na zaistenie finančnej stability eurozóny ako celku. Komisia aktívne spolupracuje s členskými štátmi eurozóny pri navrhovaní mechanizmu, ktorý by Grécko mohlo v prípade potreby použiť. Takýto mechanizmus by bol predovšetkým v súlade so súčasnou Lisabonskou zmluvou a obsahoval by doložku o neposkytovaní záchranných pôžičiek. Zahŕňal by závislosť od prísnych podmienok.
<P>
Komisia je pripravená navrhnúť európsky rámec pre koordinovanú pomoc, ktorý by vyžadoval podporu členských štátov eurozóny. To je moja odpoveď ku Grécku a naša odpoveď v záujme stability eurozóny.
<P>
Čo sa týka návrhov EÚ 2020, nevidíme žiadnu potrebu ich meniť. Tieto návrhy sme predložili. Teraz ich prediskutuje Európska rada a Parlament a my veríme, že táto diskusia bude veľmi plodná.
<SPEAKER ID="247" NAME="Lothar Bisky" LANGUAGE="DE">
Nie som celkom spokojný. Problém je v tom, že peniaze daňových poplatníkov sa používajú na špekulácie voči Grécku. Istá časť peňazí daňových poplatníkov pochádza z nemeckých bánk a nemecké banky ich aj požičali. Zatiaľ čo znova a znova počúvame, že sa podniknú určité opatrenia, v skutočnosti sa stále nič nedeje. Z tohto dôvodu som pomerne sklamaný, že sa tak málo urobilo preto, aby sa určité veci v EÚ jednoducho zakázali, aby sa raz a navždy skoncovalo s takýmito špekuláciami a aby sme sa naozaj mohli sústrediť na rast a zamestnanosť.
<SPEAKER ID="248" NAME="José Manuel Barroso">
predseda Komisie. - Čo sa týka špekulácií, ujasnime si, že súčasné problémy v Grécku nespôsobili špekulácie. Ich príčinou boli najmä nadmerné výdavky a nedodržiavanie európskeho rámca v zmysle Paktu stability a rastu, konkrétne nadmerné zadlžovanie. K špekuláciám so štátnymi dlhopismi danej krajiny však môže dochádzať dodatočne.
<P>
To tiež dokazuje význam zásadnej reformy na trhu s derivátmi a dôležitosť krokov, ktoré už Komisia podnikla. Komisia 20. októbra 2009 začala vykonávať program opatrení v záujme dobre fungujúcich, dôveryhodných trhov s derivátmi. Legislatívne návrhy, ktoré do leta predloží pán komisár Barnier, a aj návrhy týkajúce sa smernice o zneužívaní trhu, ktoré pán komisár Barnier predloží do konca roka, zvýšia transparentnosť trhu a obmedzia riziká.
<P>
Okrem tejto systémovej reakcie je potrebná nová ad hoc úvaha o úverových derivátoch typu CDS týkajúcich sa štátnych dlhopisov a v tejto súvislosti vyžaduje mimoriadnu pozornosť problém takzvaných nekrytých postupov. Je neoprávnené nakupovať poistenie a nepredvídateľné intervencie pri riziku na čisto špekulatívnom základe. Z krátkodobého hľadiska musíme dosiahnuť potrebnú koordináciu, aby sme zabezpečili koordinované pôsobenie členských štátov, predovšetkým ju však musíme dosiahnuť v prípade nekrytých postupov. V tejto súvislosti Komisia dôkladne preskúma význam zákazu čisto špekulatívnych nekrytých predajov úverových derivátov typu CDS pre štátne dlhopisy.
<P>
Zároveň budeme presadzovať medzinárodnú koordináciu. Keďže trhy sú netransparentné, túto otázku prednesieme v rámci skupiny G20 a taktiež musíme niektoré z týchto otázok predložiť pri dvojstranných rokovaniach, predovšetkým so Spojenými štátmi americkými.
<SPEAKER ID="249" NAME="Niki Tzavela" LANGUAGE="EL">
Vážený pán predseda, aké šťastie, že ste vytušili moju otázku. V prvom rade mi ako gréckej poslankyni dovoľte povedať, že Grécko to zvládne. Zaťažkávacia skúška, ktorou momentálne prechádzame a za ktorú sme zodpovední, je pre Grécko veľmi dobrým testom odolnosti a disciplíny.
<P>
Potešilo ma, že ste sa zmienili o skupine G20 ako o skupine, v ktorej predložíte otázku swapov. Grécko okrem jeho vlastných chýb tvrdo postihli trhové špekulácie.
<P>
Máte v úmysle - a na toto by som chcela poukázať na samite skupiny G20 - prísť s iniciatívami s cieľom prijať jasné pravidlá určujúce otvorené, nekryté predaje a úverové deriváty typu CDS?
<SPEAKER ID="250" NAME="José Manuel Barroso">
predseda Komisie. - Ako som už uviedol, základný problém v súvislosti s Gréckom - a je dôležité to povedať - má pôvod v nadmernom zadlžení. Je pravda, že pravdepodobne došlo aj k špekulatívnym útokom, avšak bolo to spôsobené tým, že špekulanti v tom videli príležitosť.
<P>
Teraz musíme podporiť Grécko, ktoré teraz oznámilo mimoriadne dôležité opatrenia. Tieto opatrenia plne podporujeme. Súčasne sa na problém musíme pozerať zo širšieho uhla pohľadu. Ako som už povedal, dôsledne preskúmame význam zákazu čisto špekulatívnych nekrytých predajov úverových derivátov typu CDS pre štátne dlhopisy. Otázka transparentnosti medzi regulačnými orgánmi - najmä pokiaľ ide o prístup k informáciám o týchto postupoch - by mala byť prednesená aj v skupine G20 a na ďalších fórach a dvojstranných rokovaniach.
<P>
Pán komisár Barnier minulý týždeň v piatok v Bruseli zorganizoval schôdzku vnútroštátnych regulačných orgánov práve s cieľom zistiť, čo vieme o činnosti určitých špekulantov so štátnymi dlhopismi. Musíme prikročiť k hĺbkovej analýze trhov s derivátmi typu CDS, a tak sa lepšie oboznámiť s fungovaním týchto trhov a s tým, či sú predmetom pochybných praktík. Komisia v prípade potreby využije v tejto veci aj svoje právomoci v oblasti konkurencieschopnosti.
<SPEAKER ID="251" NAME="Niki Tzavela" LANGUAGE="EL">
Vážený pán predseda, existuje nejaký harmonogram pre všetky tieto kroky, pre mechanizmus na boj proti špekuláciám? Ak existuje určitý harmonogram, oznámte nám to, aby sme vedeli, či nám tento mechanizmus poskytne určitú podporu, keď sa budeme pokúšať získať pôžičku na medzinárodnom trhu.
<SPEAKER ID="252" NAME="José Manuel Barroso">
predseda Komisie. - Už som to povedal, ale môžem to zopakovať.
<P>
Pán komisár Barnier do leta predloží niekoľko legislatívnych návrhov týkajúcich sa smernice o derivátoch a do konca roka predloží aj legislatívny návrh týkajúci sa smernice o zneužívaní trhu. Veríme, že tieto návrhy zvýšia transparentnosť trhu a obmedzia riziká.
<P>
Otázku derivátov typu CDS predložíme skupine G20 v júni.
<SPEAKER ID="253" NAME="Daniël van der Stoep" AFFILIATION="NI">
(NL) Vážený pán predseda, pán predseda Barroso, otvorenosť a transparentnosť sú základnými hodnotami v akejkoľvek demokracii, ktorá má v úcte samu seba. Ak občania nemajú k dispozícii prostriedky na monitorovanie výdavkov správcov, dôsledkom môže byť atmosféra chamtivosti a sebaobohacovania. Jeden príklad sme videli minulý rok v Spojenom kráľovstve. Podľa správ v holandskej tlači pán predseda Barroso priznal za rok 2009 sumu 730 000 EUR. Nie je to len absurdne vysoká čiastka, ale aj ďalší pozoruhodný triumf: dokázať každý deň priznať 2 000 EUR. Klobúk dolu, pán predseda Barroso.
<P>
A teraz vážne: demokratická kontrola týchto priznaní je, prirodzene, žalostná. Schváliť ich môže jeden interný audit a niekoľko vopred odsúhlasených ľudí. Trvám na tom, aby Komisia a najmä pán predseda Barroso ukončili toto sprisahanie sprevádzané mlčaním a otvorene a transparentne zverejnili svoje priznania na internete, aby k nim mali prístup všetci európski občania. Uvítam vašu odpoveď k tejto veci.
<SPEAKER ID="254" NAME="José Manuel Barroso">
predseda Komisie. - Tento typ pripomienky ma trochu zaskočil.
<P>
Takzvané výdavky na reprezentáciu sú vlastne výdavky, ktoré vznikajú v útvare Európskej únie, ide najmä o moje cesty a cesty ostatných členov Komisie.
<P>
Ak tieto sumy porovnáte so sumami, ktoré použili vlády alebo hlavy štátov alebo predsedovia vlád, v skutočnosti zistíte, že sú oveľa nižšie.
<P>
Rozpočet kolégia s ročnou platnosťou pevne stanovuje rozpočtový orgán. Ste toho súčasťou a tento rozpočet sa päť rokov nezmenil, iba sa prispôsobil inflácii.
<P>
Pokiaľ ide o tieto výdavky, domnievame sa, že sú prijateľné a primerané vzhľadom na verejné blaho, ktorému sa snažia slúžiť. Náš postup je, samozrejme, úplne transparentný. Rozpočtovému orgánu a Dvoru audítorov poskytujeme všetky informácie, o ktoré nás požiadajú.
<SPEAKER ID="255" NAME="Daniël van der Stoep" AFFILIATION="NI">
(NL) Pán predseda Barroso tvrdí, že Parlament má prístup k priznaniam, je to však, samozrejme, nezmysel. Všetko sa deje za zavretými dvermi, všetko sa zametá pod koberec. Ak by sa pán predseda Barroso skutočne chcel zodpovedať, jednoducho by tieto výdavkové doklady zverejnil, a ak sa zodpovedať nechce, mal by byť úprimný a povedať to. Pán predseda Barroso, ak iba postupujete podľa všetkých pravidiel, potom nedokážem pochopiť, prečo svoje výdavkové doklady nezverejňujete na internete, pokiaľ sa neobávate reakcií verejnosti. Jednoducho ich zverejnite.
<SPEAKER ID="256" NAME="José Manuel Barroso">
predseda Komisie. - V právnom systéme dodržiavame zásady právneho štátu a analyzovať úmysly druhých ľudí je prinajmenšom nečestné. Mne ani Komisii nemôžete pripisovať žiaden úmysel skrývajúci sa za dodržiavaním zásad právneho štátu. Ešte raz, myslím si, že musíme rozlišovať medzi povinnosťami Európskej komisie - alebo ľubovoľného verejného orgánu - týkajúcimi sa zásad právneho štátu a kapituláciou pred demagogickými útokmi na európske inštitúcie.
<P>
Európska komisia, Európsky parlament a európske inštitúcie majú vo všeobecnosti najvyššie kritériá, čo sa týka transparentnosti. Takže neprijímam tento typ jednoduchej kritiky, ktorá je populistická a demagogická.
<SPEAKER ID="257" NAME="Predseda">
Ukončili sme prvé kolo otázok, ktoré tvorili voľné otázky týkajúce sa rozličných tém. Teraz sa sústredíme na problematiku vykonávania novej zmluvy a základných práv.
<SPEAKER ID="258" NAME="Alf Svensson" AFFILIATION="PPE">
(SV) Vážený pán predseda, dúfam, že neodbočím od otázok, ktoré by sa mali teraz predložiť. Som absolútne presvedčený o tom, že pán Barroso a ja sa zhodneme na tom, že dodržiavanie občianskych slobôd a ľudských práv má v rámci EÚ a pri kontaktoch medzi EÚ a ďalšími krajinami najvyššiu prioritu. Faktom je, že EÚ poskytuje pomoc Eritrei a z rozpočtu bola pre Eritreu na roky 2009 - 2013 vyčlenená celková suma 122 miliónov EÚ.
<P>
Nechcem, aby predseda Komisie vedel, na čo boli tieto finančné prostriedky použité, stálo by však za to vypočuť si stanovisko pána Barrosa k Eritrei. Keď sa hovorí o krajinách s totalitným režimom, veľmi často sa namiesto Eritrey spomínajú iné krajiny. Preto môže byť užitočné vypočuť si názor pána Barrosa predovšetkým na Eritreu.
<SPEAKER ID="259" NAME="José Manuel Barroso">
predseda Komisie. - Ďakujem vám za uznanie toho, že Komisia obhajuje základné práva. Prirodzene, že ich obhajujeme nielen v Európskej únii, ale aj v rámci vonkajších vzťahov.
<P>
Neznamená to, že môžeme mať vzťahy iba s krajinami, ktoré základné práva dodržiavajú. Bohužiaľ, veľa krajín na svete základné práva nedodržiava a my s nimi musíme udržiavať vzťahy.
<P>
Prípad Eritrey vyvoláva obavy, pokiaľ ide o dodržiavanie základných práv v krajine, a aj pre mimoriadne komplikovanú situáciu, v ktorej sa tento štát nachádza. Podľa niektorých komentátorov ju možno považovať za štát, ktorý zlyhal - štát, v ktorom sa pre občiansky konflikt a rozšírené násilie nedodržiavajú zásady právneho štátu. V mnohých oblastiach tejto krajiny ani orgány nedokážu uplatňovať legitímnu demokratickú moc.
<P>
Vskutku veľmi dôsledne sledujeme situáciu vo všetkých krajinách, ktoré môžu predstavovať problém z hľadiska dodržiavania základných práv.
<SPEAKER ID="260" NAME="Artur Zasada" AFFILIATION="PPE">
(PL) V súvislosti s dnešnou rozpravou by som chcel upozorniť na otázku skenerov na európskych letiskách.
<P>
Jednou z najzrejmejších úloh európskej politiky je ochrana života, zdravia a základných slobôd občanov Európskej únie. Z tohto dôvodu nesmieme dopustiť, aby sme sa výmenou za iluzórny pocit bezpečia tak ľahko vzdali rešpektovania dôstojnosti, práva na súkromie a ochranu osobných údajov obyvateľov Spoločenstva.
<P>
Mám dojem, že situácia so skenermi sa veľmi podobá na situáciu počas epidémie prasacej chrípky. Pod tlakom sme investovali obrovské sumy do vakcín, ktoré, ako dnes vieme, boli iracionálne a neodôvodnené. Skenery sú podľa mňa pomerne neúčinným liekom, pre ktorý sa pokúšame nájsť vhodnú chorobu.
<P>
Pán Barroso, chcel by som počuť váš jasný názor na túto otázku. Ste za skenery, alebo ste proti nim?
<SPEAKER ID="261" NAME="José Manuel Barroso">
predseda Komisie. - Budem za ne, ak s nimi budú súhlasiť členské štáty, pretože som presvedčený, že by mala byť možná harmonizácia pravidiel bezpečnosti a ochrany na našich letiskách.
<P>
Niektoré z našich členských štátov v súčasnej dobe na svojich letiskách zavádzajú telesné skenery. Iné zasa nie. Ako viete, Komisia pred časom predložila návrh na zavedenie telesných skenerov, ktorý bol zamietnutý.
<P>
Samozrejme, vznikajú určité obavy, podľa možnosti by sme sa však mali snažiť nájsť harmonizované stanovisko týkajúce sa využívania ľubovoľného bezpečnostného zariadenia na európskych letiskách.
<P>
Bez takéhoto stanoviska bude existovať určitá diskriminácia pri vyhodnocovaní bezpečnosti na našich letiskách.
<SPEAKER ID="262" NAME="Derek Vaughan" AFFILIATION="S&amp;D">
Zmluva uznáva práva miestnych orgánov a regiónov v celej Európe. Po začatí diskusií, napríklad o budúcnosti politiky súdržnosti, pôjde o dôležitý prvok. Pýtam sa, či by ste nás mohli ubezpečiť, že po začiatku týchto diskusií - napríklad o piatej správe o súdržnosti - budete diskutovať s miestnymi orgánmi a regiónmi o budúcnosti politiky súdržnosti - a, samozrejme, že budete diskutovať s Parlamentom.
<SPEAKER ID="263" NAME="José Manuel Barroso">
predseda Komisie. - Toto nie je otázka základných práv, avšak tieto otázky, samozrejme, prediskutujeme s miestnymi a regionálnymi orgánmi.
<P>
Dobre viete, aký význam prikladáme sociálnej, hospodárskej a územnej súdržnosti. Ako jeden z cieľov Európskej únie ich teraz uznáva aj Lisabonská zmluva. V novej stratégii 2020, ktorú som pred časom predstavil, sme dali jasne najavo, že súdržnosť bude aj naďalej ústredným prvkom našich návrhov. Chceme, aby sa otázka súdržnosti pri budúcich politikách zohľadňovala za každých okolností. Ide o súčasť nášho dialógu s regionálnymi a politickými orgánmi.
<P>
V dokumente, ktorý som práve spomínal, som sa zmienil napríklad aj o potrebe konzultácií s Výborom regiónov.
<SPEAKER ID="264" NAME="Catherine Stihler" AFFILIATION="S&amp;D">
Chcela by som poukázať na prípad súvisiaci so základnými právami. Nedávno som v Škótsku navštívila základnú školu v Cairneyhille pri meste Dunfermline. Oslovil ma chlapec, ktorý sa volá Douglas a ktorý chce upozorniť na prípad eritrejského dievčaťa Rimy Andmariamovej. Táto téma sa týka prejavu prvého rečníka o Eritrei.
<P>
Riminu rodinu v Eritrei prenasledovali a vyvraždili za kresťanské vierovyznanie. Prenasledovanie kresťanov v Eritrei je známa vec. Rima dokázala ujsť do Talianska a potom do škótskeho Glasgowa, kde sa jej ujali Alison a Robert Swinfinovci, ktorí sa o ňu starajú ako o vlastnú dcéru.
<P>
Rima má teraz 17 rokov. Hrozí jej deportácia späť do Talianska, kde žiadala o azyl predtým. Robíme všetko, čo je v našich silách, aby sme upozornili na Rimin prípad a obrátili sa s výzvou na všetkých, ktorí jej môžu pomôcť. Mala by zostať v láskyplnej starostlivosti Alison a Roberta.
<P>
Na jej prípad upozorňujú organizácie občianskej spoločnosti, organizácie na ochranu ľudských práv a cirkvi v celom Škótsku. Včera o ňom dokonca hovorili v programe Myšlienka dňa na rozhlasovej stanici Radio Scotland. Čo môže Komisia urobiť na ochranu Riminých základných práv?
<SPEAKER ID="265" NAME="José Manuel Barroso">
predseda Komisie. - Je mi to ľúto, ale tento konkrétny prípad v Škótsku nepoznám.
<P>
Chcel by som však uviesť všeobecný argument. Pri týchto politických rozpravách nemôžete očakávať, že predseda Komisie, a to ani v prípade, že je relatívne pracovitý, bude poznať všetky prípady - ktoré sú mimoriadne citlivé a závažné -, ku ktorým v Európe dochádza.
<P>
Môžem vás, samozrejme, ubezpečiť o našom záujme a vyjadriť solidaritu s kýmkoľvek, koho ľudské práva sa porušujú, avšak čo sa týka tohto konkrétneho prípadu, nemám o ňom dostatok informácií. Avšak viac než ochotne odpoviem písomne na otázku, ktorú ste práve položili.
<SPEAKER ID="266" NAME="Sonia Alfano" AFFILIATION="ALDE">
(IT) Vážený pán predseda, dámy a páni, vystupujem v mene našej politickej skupiny, Skupiny Aliancie liberálov a demokratov za Európu. Prezident Talianskej republiky Giorgio Napolitano 5. marca podpísal interpretačný zákonný dekrét známy aj ako zákonný dekrét o "ochranných zoznamoch".
<P>
Tento dekrét umožňuje vlastne meniť pravidlá hry po začiatku volebnej kampane. Na webovej stránke prezidentského paláca sám Giorgio Napolitano uvádza, že na rozdiel od návrhu dekrétu, ktorý mu predložila vláda počas napätej schôdzky vo štvrtok večer, text, ktorý následne navrhlo ministerstvo vnútra a premiér, podľa jeho názoru nemá očividné nedostatky ústavného charakteru.
<P>
Článok 87 ods. 5 talianskej ústavy ustanovuje, že prezident Talianskej republiky právoplatné zákony a dekréty, ako aj nariadenia zverejňuje a vydáva. Prezident republiky sa rozhodne nemôže podieľať na navrhovaní postupov a zákonných dekrétov. Predchodca súčasného prezidenta Carlo Azeglio Ciampi to považuje za deformáciu nášho demokratického systému. Je zrejmé, že vláda postupuje v rozpore s ústavou. Pán predseda, tento dekrét zmenil pravidlá hry prebiehajúcej volebnej súťaže a tým, ktorí porušili zákon, umožňuje kandidovať po opätovnom povolení účasti na volebnej súťaži.
<P>
Premýšľam nad tým, prečo je Parlament vždy pripravený zaujať stanovisko voči krajinám porušujúcim zákony, ale neprizná, že zákony porušuje aj jeden z 27 členských štátov.
<P>
(Predseda prerušil rečníka.)
<SPEAKER ID="267" NAME="José Manuel Barroso" LANGUAGE="FR">
Pani Alfanová, zopakujem to, prosím, nežiadajte odo mňa, aby som rozoberal vnútroštátne politické otázky. Komisia má kompetencie v oblasti základných práv pri vykonávaní európskych právnych predpisov či už európskymi inštitúciami, alebo členskými štátmi.
<P>
Vyzerá to, že v prípade, o ktorom ste sa zmienili, nejde o uplatňovanie právnych predpisov Európskej únie. Z vášho prejavu som vyrozumel, že ide o bežný problém týkajúci sa vnútroštátnej politickej diskusie, ktorý má možno rozmer súvisiaci s právom alebo právnym štátom, avšak Európska komisia nemá povinnosť zasahovať do konfliktov medzi rozličnými politickými silami alebo osobnosťami v jednotlivých členských štátoch.
<SPEAKER ID="268" NAME="Ulrike Lunacek" AFFILIATION="Verts/ALE">
(DE) Vážený pán predseda, pán Barroso, Charta základných práv je zatiaľ jediným medzinárodným dokumentom, ktorý zakazuje diskrimináciu na základe sexuálnej orientácie. Aj v iných častiach sveta je veľa ľudí hrdých na to, že to Európa dokázala, a chceli by to taktiež dosiahnuť.
<P>
V rámci EÚ máme problém s tým, že tri krajiny, konkrétne Spojené kráľovstvo, Poľsko a Česká republika, Chartu základných práv nepovažujú za súčasť svojho európskeho legislatívneho systému. Veľmi by ma zaujímalo, čo Komisia robí - čo plánujete urobiť - pre to, aby sa presadzovali základné práva lesbičiek, homosexuálov, bisexuálov a transsexuálov vo všetkých častiach EÚ tak, aby bolo zrejmé, že homofóbia a diskriminácia na základe sexuálnej orientácie sú odteraz neprijateľné nielen v oblasti zamestnávania, v ktorej už, samozrejme, máme k dispozícii smernicu, ale vo všetkých oblastiach, aby ľudia mohli žiť a bez obáv rozhodovať o svojich sexuálnych vzťahoch.
<SPEAKER ID="269" NAME="José Manuel Barroso">
predseda Komisie. - V tomto prípade ide o dve otázky. Neviem, či na ne dokážem odpovedať za jednu minútu.
<P>
V prvom rade, pokiaľ ide o diskrimináciu na základe sexuálnej orientácie, viete, že predchádzajúca Komisia navrhla smernicu proti všetkým formám diskriminácie vrátane diskriminácie na základe sexuálnej orientácie v oblastiach, ktoré sa netýkajú zamestnávania. Zaviazali sme sa zabezpečiť, že európske právne predpisy a opatrenia členských štátov budú pri svojom uplatňovaní plne rešpektovať zákaz diskriminácie na základe sexuálnej orientácie. Ako viete a ako ste uviedli, tieto zásady nediskriminácie sú zakotvené v Charte základných práv Európskej únie.
<P>
Čo sa týka Poľska a Spojeného kráľovstva, protokol objasňuje uplatňovanie charty vo vzťahu k zákonom a iniciatívam Poľska a Spojeného kráľovstva a jej podliehanie právomoci súdov v rámci týchto členských štátov.
<P>
V protokole sa v prvom rade uvádza, že charta nerozširuje kompetencie Európskeho súdneho dvora ani žiadneho súdu alebo tribunálu v Poľsku či Spojenom kráľovstve tak, aby mohli rozhodnúť, či sú zákony a nariadenia alebo ustanovenia iniciatív, postupy alebo opatrenia týchto členských štátov v súlade so základnými právami, slobodami a zásadami, na ktoré protokol kladie dôraz.
<P>
Musíme si teda ešte počkať na to, ako bude Európsky súdny dvor interpretovať protokol týchto dvoch členských štátov.
<SPEAKER ID="270" NAME="Ashley Fox" AFFILIATION="ECR">
Pán predseda Barroso, mnohé krajiny v celom svete vo svojich ústavách dôkladne naformulovali koncepciu základných práv. Pomerne málo krajín poskytuje svojim občanom skutočnú ochranu. Súhlasíte s názorom, že záleží skôr na spôsobe výkonu ochrany v praxi ako na štruktúre ochrany práv?
<P>
V Spojenom kráľovstve nás o necelé tri mesiace čakajú všeobecné voľby. Konzervatívna strana v prípade svojho zvolenia zruší platnosť zákona o ľudských právach a nahradí ho vlastnou listinou základných práv. Znamenalo by to, že Európsky dohovor o ochrane ľudských práv a základných slobôd v budúcnosti nebude možné priamo uplatňovať na vnútroštátne právne predpisy Spojeného kráľovstva.
<P>
(Poznámka zo zadných lavíc: "To nemôžete urobiť!")
<P>
Pán predseda Barroso, vysvetlíte, do akej miery plány EÚ podpísať Európsky dohovor o ochrane ľudských práv a základných slobôd zohľadňujú rozdielne postoje členských štátov?
<P>
Naša strana sa bude usilovať aj o zmenu zmluvy, ktorá by zaručila, že Charta základných práv sa Spojeného kráľovstva nedotkne. Ako zabezpečíte, že EÚ nebude zasahovať do práva Spojeného kráľovstva na výnimku typu "opt-out" v prípade tých štruktúr, na ktorých sa nechceme podieľať?
<SPEAKER ID="271" NAME="José Manuel Barroso">
predseda Komisie. - Na túto otázku som sčasti odpovedal pri odpovedi na predchádzajúcu otázku.
<P>
Spojené kráľovstvo a ďalšie krajiny majú protokol týkajúci sa Charty základných práv. Spojené kráľovstvo na to má právo. Bolo to dohodnuté a máme medzivládnu zmluvu, ktorá to uznáva.
<P>
Vzhľadom na to by som, samozrejme, dal prednosť tomu, aby Chartu základných práv prijali všetky členské štáty, pretože sa domnievam, že táto Charta je základným "navigátorom" pre všetky politiky Európskej únie.
<P>
Sme pripravení aj teraz pristúpiť na Európsky dohovor o ochrane ľudských práv a základných slobôd. Tým sa dovŕši systém Európskej únie v oblasti ochrany základných práv.
<P>
Samozrejme, Spojené kráľovstvo si veľmi vážim ako demokratickú krajinu a právny štát. Vlastne je jednou z krajín, ktoré v priebehu storočí najvýznamnejšie prispeli k demokracii. Z tohto dôvodu mi je naozaj ľúto, že Spojené kráľovstvo nie je ochotné spolu so všetkými svojimi partnermi stáť na čele úsilia s cieľom ochraňovať ľudské práva nielen na vnútroštátnej úrovni, ale aj v rámci európskeho projektu.
<SPEAKER ID="272" NAME="Ilda Figueiredo" AFFILIATION="GUE/NGL">
(PT) Vážený pán predseda, pán predseda Komisie, práva žien a právo na dôstojný život sú základnými ľudskými právami, ktoré musí Európska únia podporovať.
<P>
Z tohto dôvodu, vzhľadom na do oči bijúce nerovnosti, ktoré pretrvávajú a dokonca sa zhoršujú, vrátane mzdových rozdielov medzi mužmi a ženami, chudoby a neistého zamestnania - všetko sú to problémy, ktoré postihujú v prvom rade ženy -, nestačí iba zverejniť Chartu práv žien, ktorá je v podstate nejasná a nepresná a ktorej nepredchádzala žiadna diskusia so ženskými organizáciami ani so samotným Parlamentom.
<P>
Preto sa pýtam, či je Európska komisia ochotná riešiť takéto otázky o ochrane práv žien ako prioritné -prostredníctvom konkrétnych opatrení, predovšetkým prostredníctvom vypracovania novej stratégie rovnosti, ku ktorej Parlament pripravuje správu, a ja dúfam, že táto správa sa bude brať do úvahy.
<SPEAKER ID="273" NAME="José Manuel Barroso" LANGUAGE="PT">
Minulý piatok som s pani komisárkou Redingovou predstavil Chartu práv žien, ktorá je opätovným potvrdením záväzku Komisie v oblasti rodovej rovnosti a našej ochoty na tejto oblasti pracovať a dosiahnuť v nej pokrok.
<P>
V septembri bude po charte, ktorú sme teraz ohlásili, nasledovať nová stratégia pre rodovú rovnosť. Získame tým všeobecný a primerane komplexný rámec pre kroky Komisie, pokiaľ ide o pokrok v dosahovaní rovnosti medzi mužmi a ženami v tých oblastiach, na ktoré poukázala kolegyňa, od zamestnanosti až po iné postupy, pri ktorých je zabezpečenie a zaručenie takejto rovnosti dôležité.
<P>
Charta nevznikla len tak. Charta bola vypracovaná aj pri príležitosti 15 rokov, ktoré uplynuli od Pekinskej akčnej platformy, a vznikla po mnohých konzultáciách, ktoré som viedol, predovšetkým so skupinou poslancov Parlamentu, ktorí sa venujú otázke žien. Ďalšiu takúto schôdzku budem mať vlastne už zajtra ráno. Každý rok som absolvoval najmenej jedno stretnutie s poslancami, ktorí k tejto otázke pristupujú ako k jednej z najvyšších priorít.
<SPEAKER ID="274" NAME="John Bufton" AFFILIATION="EFD">
Pán predseda Barroso, otázka, ktorú by som dnes chcel položiť, sa týka finančnej situácie Grécka. Článok 121 Lisabonskej zmluvy sa po prvý raz používa na presadenie štrukturálnych reforiem v tejto krajine. Grécki občania sa teraz nachádzajú medzi mlynskými kameňmi, pretože je jasné, že situáciu v ich krajine riadite vy, a nie zvolená vláda.
<P>
Znamená to, že po vyslaní vašich úradníkov, aby riešili finančnú situáciu Grécka, sa na vás teraz môžeme obracať nielen ako na predsedu Komisie, ale aj ako na guvernéra Grécka? Ak opatrenia, ktoré vaši úradníci v Grécku zavedú, nebudú fungovať, máte plán B? Ak áno, ide v ňom o to, aby Grécko opustilo eurozónu? A napokon, plánujete svojich úradníkov vyslať aj do ďalších krajín, ktoré čelia finančným ťažkostiam, napríklad do Portugalska, Španielska a Talianska?
<SPEAKER ID="275" NAME="Predseda">
Pán Bufton, našou témou je vykonávanie novej zmluvy a dodržiavanie základných práv, držte sa jej, prosím.
<P>
Pán predseda Barroso, ste ochotný na túto otázku odpovedať?
<SPEAKER ID="276" NAME="José Manuel Barroso">
predseda Komisie. - Vážený pán predseda, vždy sa usilujem ochotne odpovedať na žiadosti poslancov tohto Parlamentu.
<P>
Vaša otázka, vážený pán poslanec, vychádza z nesprávneho predpokladu, totiž, že Grécko má určité problémy preto, že sa nachádza v eurozóne. V skutočnosti majú podobné problémy - v niektorých prípadoch dokonca závažnejšie - aj krajiny, ktoré do eurozóny nepatria, či už sú členmi Európskej únie, alebo nie. Dovoľte mi pripomenúť napríklad vážnu situáciu Islandu, ktorý teraz žiada o vstup do Európskej únie práve z toho dôvodu, že verí, že sa raz bude môcť stať členom eurozóny.
<P>
Takže v skutočnosti je úplnou chybou domnievať sa, že problémy v Grécku sú dôsledkom členstva Grécka v eurozóne. Grécko v súčasnej dobe čelí ťažkostiam práve preto, že nedodržiavalo pravidlá Paktu stability a rastu. Pochopiteľne, bude musieť znášať určité náklady na náročnú nápravu, ktorú musí uskutočniť.
<SPEAKER ID="277" NAME="Andreas Mölzer" AFFILIATION="NI">
(DE) Vážený pán Barroso, chcel by som položiť otázku týkajúcu sa problému uchovávania údajov, pretože nemecký Spolkový ústavný súd začiatkom mesiaca vyhlásil všeobecné uchovávanie všetkých telekomunikačných údajov za neplatné. Otázka miery, do akej sú neobmedzené a nekontrolované uchovávanie údajov a takýto prístup k údajom zlučiteľné so základnými právami, je naďalej kontroverzná. V tomto Parlamente sme dohode SWIFT povedali jasné "nie". Podľa môjho názoru bude v súvislosti so zoznamom základných práv obsiahnutým v Lisabonskej zmluve pravdepodobne potrebné posúdiť aj smernicu EÚ o uchovávaní údajov. Máte vy alebo Komisia v tomto ohľade v úmysle vykonať ľubovoľný typ revízie s cieľom zistiť, ako zoznam základných práv súvisí s uchovávaním údajov?
<SPEAKER ID="278" NAME="José Manuel Barroso">
predseda Komisie. - Ochrana osobných údajov je základným právom, ktoré je explicitne uznané v článku 8 Charty základných práv Európskej únie.
<P>
Vďaka Lisabonskej zmluve môžeme teraz vytvoriť všeobecný a koherentný rámec na ochranu osobných údajov. Je to nevyhnutné na ochranu súkromia našich občanov, na zabezpečenie spoločného prístupu ku všetkým činnostiam spracovania údajov v rámci Európskej únie a Parlament sa, samozrejme, plne zapojí do reformy súčasného právneho rámca, pretože spolurozhodovací postup sa vzťahuje aj na bývalé oblasti tretieho piliera.
<P>
Musíme zabezpečiť aj to, aby boli základné práva občanov Európskej únie chránené aj po tom, ako osobné údaje opustia Úniu. V tejto súvislosti by mohla mať význam dohoda medzi Európskou úniou a Spojenými štátmi americkými o ochrane osobných údajov pre fyzické osoby, na ktorej pracujeme.
<P>
V súčasnosti prebiehajú konzultácie s cieľom zabezpečiť transparentnosť a zhromaždiť názory zainteresovaných strán a občanov.
<P>
Komisia plánuje predložiť návrh odporúčania na povolenie rokovaní so Spojenými štátmi americkými.
<SPEAKER ID="279" NAME="Sarah Ludford" AFFILIATION="ALDE">
V priebehu minulého desaťročia sa z dôvodu obáv týkajúcich sa ľudských práv vrátane postupov americkej vlády skomplikovala medzinárodná spolupráca v oblasti boja proti terorizmu.
<P>
Dúfali sme, že s vládou pána Obamu to pominie. Bohužiaľ, zistili sme, že nespravodlivé vojenské komisie a neobmedzené zadržiavanie bez súdnych procesov budú pokračovať aj po prípadnom uzavretí Guantánama.
<P>
Tieto odchýlky od medzinárodných a vnútroštátnych právnych noriem vnášajú do projektov výmeny údajov na transatlantickej úrovni ešte viac komplikácií, ako keby tieto odchýlky neexistovali.
<P>
Aké požiadavky predkladá Komisia americkej vláde s cieľom presadzovať spravodlivé súdne procesy a dať najavo, že ich absencia negatívne ovplyvní spoluprácu? Dúfam, že na rozdiel od minulosti dnes už neexistuje nebezpečenstvo, že by sa EÚ alebo jej členské štáty tajne podieľali na hrubom porušovaní základných práv v boji proti terorizmu.
<SPEAKER ID="280" NAME="José Manuel Barroso">
predseda Komisie. - Som hrdý na to, že pokiaľ sa pamätám, Európska únia bola prvá, ktorá otvorila diskusiu s prezidentom USA - bývalým prezidentom - o otázke potreby dodržiavania základných práv a zásad právneho štátu aj pri konfrontácii s terorizmom, konkrétne v súvislosti s otázkou Guantánama. Na túto otázku som upozornil ja spolu s pánom Schüsselom, vtedajším predsedom Európskej rady - vtedajším premiérom Rakúska. Táto záležitosť bola vždy zásadnou súčasťou dialógu s našimi americkými partnermi. Môžete si byť istá, že v programe bude mať táto otázka veľmi vysokú prioritu.
<P>
Čo sa týka ochrany údajov, domnievame sa, že pri úsilí o dosiahnutie rámca by sme mali spolupracovať s USA. Spomenul som to v predchádzajúcej odpovedi. Súčasne potrebujeme rámec pre spoločný boj proti terorizmu. Takže otázkou je, ako nájsť správny spôsob reakcie na dve dôležité potreby: potreby slobody a dodržiavania ochrany údajov, ale aj potreby bezpečnosti, pretože bez bezpečnosti niet slobody.
<SPEAKER ID="281" NAME="Lena Kolarska-Bobińska" AFFILIATION="PPE">
Vážený pán predseda, jednou z hlavných otázok v novej Lisabonskej zmluve je rastúca úloha Európskej únie vo svete.
<P>
Pomocou tejto novej posilnenej zahraničnej politiky musíme ako Únia aktívnejšie presadzovať a obhajovať ľudské práva a základné práva v tretích krajinách.
<P>
Čo spolu s pani Ashtonovou plánujete urobiť na posilnenie politiky EÚ v oblasti podpory demokracie? Po druhé, budete podporovať vyčlenenie väčšieho množstva finančných prostriedkov pre európsky nástroj pre demokraciu a ľudské práva z nasledujúceho rozpočtu?
<P>
Zdá sa, že ľudské práva sú pri našich dialógoch vždy iba na druhom či treťom mieste. Som presvedčená, že musíme venovať viac času a finančných prostriedkov na podporu demokracie a budovanie skutočnej európskej nadácie pre demokraciu. Rada by som počula vaše stanovisko k týmto otázkam.
<SPEAKER ID="282" NAME="José Manuel Barroso">
predseda Komisie. - Ustanovenia zmluvy podporujú presadzovanie ľudských práv na celom svete. Európska únia prijala usmernenia v oblasti ľudských práv týkajúce sa otázok siahajúcich od trestu smrti až po predchádzanie mučeniu a podporu obhajcov ľudských práv.
<P>
Európska únia podľa týchto usmernení uskutočňuje široké spektrum krokov, počnúc verejnými vyhláseniami alebo diplomatickými demaršmi a monitorovaním súdnych procesov končiac. Ja sám som v rôznych krajinách poukazoval na otázku ľudských práv. Iba nedávno, na minulotýždňovom samite s Marokom sme poukázali na základné práva.
<P>
Európska únia nadviazala s partnerskými krajinami po celom svete približne 40 dialógov v oblasti ľudských práv, ktoré slúžia ako fóra zamerané na podrobné diskusie o tejto otázke. Komisia v rámci európskeho nástroja pre demokraciu a ľudské práva každý rok vyčleňuje približne 150 miliónov EUR na podporu mimovládnych organizácií po celom svete, ktoré sa venujú ľudským právam. Doložku o ľudských právach sa snažíme dostať do každej rámcovej dohody, ktorú uzatvárame s treťou krajinou.
<SPEAKER ID="283" NAME="Simon Busuttil" AFFILIATION="PPE">
(MT) Jednou zo základných zásad je sloboda pohybu. Pán predseda, vzhľadom na pretrvávajúcu kauzu medzi Líbyou a Švajčiarskom stovky občanov a pracujúcich z Európskej únie nemôžu vycestovať do Líbye a pracovať tam. Moja otázka znie: Čo robí Európska komisia pre to, aby sa bezodkladne našlo riešenie tejto otázky? A považuje predseda Európskej komisie za prijateľné, že jedna krajina, konkrétne Švajčiarsko, prijme jednostranné rozhodnutie, ktoré postihne všetkých občanov schengenského priestoru, predovšetkým pracujúcich, ktorí sa potrebujú do Líbye dostať, aby si tam zarobili na živobytie?
<SPEAKER ID="284" NAME="José Manuel Barroso">
predseda Komisie. - Tento prípad nás veľmi znepokojuje. Pani komisárka Malmströmová už uviedla, že pozastavenie vydávania líbyjských víz občanom zo schengenského priestoru je neprimerané opatrenie. Táto situácia navyše nie je v súlade s pozitívnym trendom vo vývoji vzťahov medzi Líbyou a Európskou úniou.
<P>
Vyvíja sa intenzívne diplomatické úsilie s cieľom nájsť riešenie tejto krízy. Jeden z dvoch švajčiarskych občanov už Líbyu opustil. To je pozitívny krok.
<P>
Dňa 22. februára ministri zahraničných vecí a 25. februára ministri spravodlivosti štátov Európskej únie diskutovali o tejto otázke a podporili pokračovanie diplomatického úsilia.
<P>
Som presvedčený, že je nevyhnutné zachovať otvorený dialóg a vyvinúť úsilie o pochopenie postojov všetkých strán s cieľom čo najskôr nájsť riešenie.
<SPEAKER ID="285" NAME="Olle Ludvigsson" AFFILIATION="S&amp;D">
(SV) Vážený pán predseda, ratifikácia Lisabonskej zmluvy posilnila dodržiavanie základných ľudských práv a odborových práv. Avšak rozhodnutia Európskeho súdneho dvora z predchádzajúcich rokov ukazujú, že existuje potreba ešte viac posilniť ochranu základných odborových práv. Európsky súdny dvor vo veciach Laval, Rüffert, Viking a Luxembursko dôsledne znížil hodnotu odborových práv.
<P>
Tieto rozhodnutia znemožnili zabezpečiť rovnaké zaobchádzanie s pracovníkmi bez ohľadu na ich štátnu príslušnosť. Odbory už nemôžu vyslaným pracovníkom zaručiť rovnakú mzdu a rovnaké pracovné podmienky ako domácim pracovníkom. Aj ja preto vítam sľub pána Barrosa, ktorý tomuto Parlamentu dal pred svojím opätovným zvolením do funkcie predsedu Komisie.
<P>
Moja otázka pre pána Barrosa znie teraz takto: Kedy môžeme očakávať, že Komisia predloží legislatívny návrh na riešenie problémov, ktoré vznikli po rozhodnutiach Európskeho súdneho dvora? Môže nám predseda Komisie poskytnúť tieto informácie už dnes?
<SPEAKER ID="286" NAME="José Manuel Barroso">
predseda Komisie. - Svoje stanovisko sme po zverejnení týchto rozhodnutí vyjadrili veľmi jasne. Spolu s pánom komisárom Špidlom, ktorý bol zodpovedný za zamestnanosť a sociálne veci, sme jasne uviedli, že v našom ponímaní tieto rozhodnutia nemôžu spochybniť základné práva, ako je právo na štrajk, právo na vytváranie odborov a špecifické aspekty určitých mechanizmov v pracovných vzťahoch v našich krajinách.
<P>
Pracujeme na určitých návrhoch, ktoré sa touto otázkou zaoberajú. Obávam sa, že vám teraz nemôžem poskytnúť konkrétny dátum, pretože som túto otázku neočakával. Môžem vám však povedať, ako som už uviedol pri voľbe tejto Komisie - a príslušný komisár to už všetko povedal -, že ide o otázku, ktorou sa budeme čoskoro zaoberať.
<SPEAKER ID="287" NAME="Bogusław Liberadzki" AFFILIATION="S&amp;D">
(PL) Vážený pán Barroso, chcel by som sa spýtať na základné práva a novú zmluvu vrátane vonkajšej činnosti. Podľa prieskumu, ktorý uskutočnil Výbor pre kontrolu rozpočtu, bolo 43 % finančných transakcií nesprávnych. Pomôže nová zmluva a nové riešenia súvisiace s našou prácou na presadzovaní dodržiavania základných práv na celom svete dosiahnuť radikálne zníženie miery výskytu chýb pri príprave, plnení a vykazovaní rozpočtu? Chcel by som zdôrazniť skutočnosť, že odhadovaná miera výskytu finančných chýb je 43 %.
<SPEAKER ID="288" NAME="José Manuel Barroso">
predseda Komisie. - Ako viete, roky sme pracovali na znižovaní výskytu finančných chýb v účtoch Európskej únie. Za mnohé z týchto chýb, ako viete, sú zodpovedné členské štáty pri vykonávaní mnohých európskych programov.
<P>
Nedávny posudok Európskeho dvora, ktorý uznal doterajší pokrok, ma povzbudil, domnievam sa však, že v tejto oblasti by sme sa nemali uspokojiť so súčasným stavom. Sme pripravení pracovať na znižovaní výskytu všetkých druhov chýb pri plnení rozpočtu Európskej únie.
<SPEAKER ID="289" NAME="David Casa" AFFILIATION="PPE">
(MT) Zmluva ustanovuje zásady na ochranu základných ľudských práv a tie krajiny, ktoré sa chcú stať členskými krajinami Európskej únie, musia vyhovieť požiadavkám Európskej únie tak, ako to urobila Malta a všetky ostatné krajiny, ktoré sa súčasne s ňou stali členskými krajinami. Pokiaľ ide o Turecko, nemyslí si pán predseda, že v oblasti ľudských práv má Turecko ešte čo doháňať? Okrem toho, čo robí Komisia pre to, aby zabezpečila, že pred usporiadaním hospodárstva v Turecku a pred predložením ďalších požiadaviek sa bude primárna pozornosť venovať základným ľudským právam? Som presvedčený, že ide o prioritu, napriek tomu však nerád hovorím, že v Turecku tieto práva neexistujú.
<SPEAKER ID="290" NAME="José Manuel Barroso">
predseda Komisie. - Aby som bol úprimný, nehovoril by som o "neexistencii". Pokiaľ ide o zásady právneho štátu, Turecko dosiahlo pokrok. Nemyslíme si však, že je už v súlade - z hľadiska jeho kritérií dodržiavania základných práv a zásad právneho štátu - s európskymi normami. Ide práve o tú časť práce, na ktorej sme s Tureckom roky spolupracovali.
<P>
Keďže Turecko je kandidátskou krajinou Európskej únie, Komisia každý rok veľmi objektívne vyhodnocuje reformy uskutočnené Tureckom v oblasti zásad právneho štátu a všetkých záležitostí súvisiacich so základnými právami.
<P>
Aby sme boli spravodliví, v niektorých oblastiach sa dosiahol pokrok. V iných oblastiach zase od tureckých orgánov požadujeme, aby vyvinuli väčšie úsilie.
<P>
Som presvedčený, že pokračovanie v tomto dialógu - a vlastne v týchto rokovaniach - ktorých cieľom je vstup Turecka do Únie, je naozaj správnym spôsobom, ako dosiahnuť pokrok v otázke dodržiavania základných práv a vo všeobecnosti aj dodržiavania zásad právneho štátu a pokrok v otázke demokratických reforiem v Turecku.
<SPEAKER ID="291" NAME="Predseda">
Pán predseda Barroso, ďakujem vám za veľmi zaujímavú rozpravu. Toto bola štvrtá hodina otázok na plenárnom zasadnutí. Ďalšia hodina otázok sa uskutoční o mesiac počas ďalšieho zasadnutia v Štrasburgu.
<P>
Týmto uzatváram tento bod rokovania.
<SPEAKER ID="293" NAME="David-Maria Sassoli" AFFILIATION="S&amp;D">
(IT) Vážená pani predsedajúca, dámy a páni, pred chvíľou odznel v tomto Parlamente zavádzajúci a nehanebný prejav proti prezidentovi Talianskej republiky. Myslím si, že predsedníctvo tohto Parlamentu by nemalo dovoliť ľuďom, aby do neho prinášali vnútroštátne politické problémy, najmä ak sa zaoberajú veľmi dôležitými inštitucionálnymi a politickými otázkami.
<P>
Rád by som vám - a všetkým kolegom poslancom - pripomenul, že Talianska republika nie je na predaj a že prezident republiky Giorgio Napolitano je ochrancom talianskej ústavy. V mene talianskej delegácie Skupiny progresívnej aliancie socialistov a demokratov v Európskom parlamente vyzývam predsedníctvo tohto Parlamentu, aby bolo v súvislosti s témami diskusií a vystúpeniami ostražitejšie.
<P>
Je mi ľúto, že pán predseda Buzek nezasiahol, aby prerušil prejav, ktorý útočil na prezidenta republiky, ktorý len pred týždňom navštívil Európsky parlament.
<P>
(potlesk)
<SPEAKER ID="294" NAME="Predsedajúca">
Poznámka, o ktorej ste sa zmienili, aj vaše vyhlásenia budú zaznamenané do zápisnice a pokúsim sa zohľadniť vaše požiadavky v priebehu bodu programu, počas ktorého teraz predsedám. Dúfam, že sa mi to podarí.
