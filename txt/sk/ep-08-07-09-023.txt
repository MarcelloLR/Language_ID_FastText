<CHAPTER ID="023">
Rybárska flotila EÚ ovplyvnená hospodárskou krízou (rozprava)
<SPEAKER ID="516" NAME="Predsedajúci">
Ďalším bodom programu je spoločná rozprava o návrhu nariadenia Rady, ktorým sa zavádza dočasné osobitné opatrenie na podporu reštrukturalizácie európskych rybárskych flotíl postihnutých hospodárskou krízou. (Výbor pre rybné hospodárstvo). (KOM (2008) 0454 - C6-0270/2008 -.
<SPEAKER ID="517" NAME="Joe Borg">
člen Komisie. - Pán predsedajúci, som veľmi vďačný Európskemu parlamentu, že túto rozpravu usporiadal za taký krátky čas.
<P>
Ako viete, Komisia včera prijala návrh nariadenia, ktorý obsahuje kľúčové prvky súboru mimoriadnych opatrení EÚ na riešenie krízy pohonných látok. Snažím sa získať vašu podporu pre tento návrh.
<P>
Komisia, bohužiaľ, nemohla svoj návrh prijať 3. júla, ako to bolo pôvodne plánované. Dôvodom bolo uskutočnenie dôkladnej analýzy návrhu, ktorá má zaručiť, že ide o naozaj účinný nástroj riešenia vážnych problémov, s ktorými sa uvedený sektor musí vyrovnávať.
<P>
Výbor pre rybné hospodárstvo dnes dopoludnia usporiadal užitočnú rozpravu, za ktorú mu ďakujem. Vyjasnilo a prediskutovalo sa množstvo otázok a dúfam, že dôležité a užitočné podnety využijem na budúci týždeň v rámci rokovaní na zasadnutí Rady. Teším sa na našu ďalšiu spoločnú diskusiu a verím, že sa mi podarí presvedčiť vás a že pri zajtrajšom hlasovaní budete hlasovať za.
<P>
Ako som vám na tomto mieste vysvetľoval pred iba troma týždňami, sektor rybolovu sa potýka s dlhodobou štrukturálnou krízou. Mnoho rokov sa flotila EÚ pohybovala v začarovanom kruhu predimenzovanej kapacity, nadmerného výlovu a znižujúcej sa rentability. Spolu s tým rybári nedokázali využiť zníženie dodávok a rastúce maloobchodné ceny výrobkov z rýb. Výsledkom sú klesajúce zisky, pre ktoré je sektor oveľa zraniteľnejší ako iné odvetvia voči prudkému rastu nákladov, svedkami ktorého sme v prípade ropy.
<P>
Komisia chápe, že treba koordinovať postup na úrovni EÚ s cieľom odvrátiť vážnu krízu sektora a zabezpečiť skutočné riešenie problému. Znamená to nielen prípadné poskytnutie okamžitej pomoci, ale aj záväzok konečne vyriešiť základnú otázku nadmernej kapacity, ktorá podrýva všetky naše snahy o návrat tohto sektora na udržateľnú a ziskovú úroveň.
<P>
Komisia preto navrhla súbor mimoriadnych opatrení na riešení bezprostredných sociálnych a ekonomických prepadov vyvolaných prudkým nárastom ceny ropy a zároveň rieši aj základné štrukturálne problémy európskeho loďstva. Som presvedčený, že je dôležité, aby sme pomoc sústredili na plavidlá, ktoré sú najviac závislé od pohonných látok, pre čo sa ich existujúca nadmerná kapacita najviac dotýka.
<P>
Preto navrhujeme, aby členské štáty okamžite poskytli pomoc pri dočasnom zastavení činnosti ako úvodnom opatrení na reštrukturalizáciu a aby následne vypracovali plán prispôsobenia flotily, na základe ktorého sa zrušia obmedzenia týkajúce sa prístupu k prémiám za trvalé vyradenie plavidla z prevádzky - demontáž. Dodatočná pomoc pri dočasnom prerušení činnosti, ako aj pri modernizácii a dosahovaní vyššej energetickej účinnosti by sa poskytovala plavidlám, ktoré sú zapojené do týchto plánov. Pomoc pri čiastočnom vyradení z prevádzky by bola poskytnutá prevádzkovateľom, ktorí nahrádzajú väčšie staré plavidlá menšími loďami s vyššou energetickou účinnosťou.
<P>
Na základe ďalších hospodárskych analýz sa môžu posúdiť aj prípadné úpravy režimu rybolovu de minimis. Okrem toho navrhneme ustanovenia, ktoré dočasne znížia odvody zamestnávateľov do systému sociálneho poistenia.
<P>
Počíta sa aj so sériou konkrétnych krokov na podporu prvotnej predajnej ceny rýb. Okrem finančných prostriedkov vyplácaných z Európskeho fondu pre rybné hospodárstvo má Komisia v úmysle pomáhať v tejto oblasti aj formou okamžitých projektov. Plánujeme aj ďalšie opatrenia, ktoré majú podporiť prechod na energeticky úsporné technológie, zmierniť sociálno-ekonomické následky krízy a uľahčiť naprogramovanie a vyplácanie prostriedkov z Európskeho fondu pre rybné hospodárstvo.
<P>
Vyššie spomenuté opatrenia budú obsahovať aj dočasné výnimky z pravidiel Európskeho fondu pre rybné hospodárstvo s cieľom urýchliť prispôsobenie flotily EÚ aktuálnej situácii a poskytnúť dočasnú pomoc v rámci prechodnej fázy.
<P>
Verím, že tieto opatrenia pomôžu získať základnú dôveru v štrukturálne zmeny sektora a zároveň uľahčia život rybárom, majiteľom plavidiel a ľuďom zamestnaným v podporných službách počas prechodného obdobia prispôsobenia sa. Komisia sa zapojila do veľmi dôležitej diskusie o tejto otázke so zástupcami odvetvia a naše iniciatívy majú ich všeobecnú podporu.
<P>
Vzhľadom na oficiálne zmeny v návrhu Komisie, ktoré Parlament predložil na posúdenie, môžeme len súhlasiť so zmenou odkazujúcou na bod odôvodnenia 13, ktorá by v skutočnosti mala platiť pre všetky plavidlá. Na druhej strane však Komisia nemôže podporiť zmenu článku 18 ods. 2, pretože by v praxi nebolo možné uplatniť opatrenia na čiastočné odstavenie.
<P>
Na záver mi dovoľte, aby som spomenul jednu dôležitú vec a vyjadril svoje presvedčenie, že týmto procesom môžeme dať ďalší impulz spoločnej rybárskej politike, najmä v súvislosti s udržateľnosťou zdrojov.
<P>
Uvedomujem si krátkosť lehoty i to, že návrh opúšťa Európsky parlament v čase, keď už neostáva veľa času reagovať. Avšak vzhľadom na výnimočnosť situácie, ktorú sektor rybolovu v súčasnosti prežíva, verím, že môžem počítať s tým, že Parlament podporí čo najrýchlejšie prijatie spomenutých opatrení.
<SPEAKER ID="518" NAME="Carmen Fraga Estévez, v">
mene skupiny PPE-DE. - (ES) Vážený pán predsedajúci, po prvé, súhlasím s pánom Borgom, ktorý ľutuje, že sme museli pracovať takto, na základe neoficiálnych dokumentov, ktoré doteraz neboli preložené do všetkých jazykov, keď tento Parlament dosť dlhý čas požadoval prijatie opatrení a nahlas upozorňoval na vážnu krízu, ktorá ohrozuje rybársky priemysel. Je jasné, pán Borg, že sme aj my z úcty k nášmu sektoru rybolovu uznávali vážnosť situácie.
<P>
Rovnako by som chcela zdôrazniť, že tento návrh, ako už naznačil pán Borg, je iba jedným prvkom súboru opatrení a že nemáme k dispozícii harmonogram ani dôležité informácie, ktoré by nám umožnili celkové posúdenie nových opatrení de minimis, zmeny štátnej pomoci, hlavné smerovanie novej spoločnej organizácie trhu či nový finančný nástroj, ktorý sa spomína v návrhu Komisie.
<P>
Pokiaľ ide o úpravu v rámci Európskeho fondu pre rybné hospodárstvo, ktorú navrhuje Komisia, oceňujem úsilie o flexibilitu, aj keď by bolo praktickejšie v čase, keď sa o tom rozhodovalo, podporiť návrhy Európskeho parlamentu, ktoré boli pre obdobie krízy vhodnejšie, napr. výmena motorov, a možno by mohli zabrániť demontáži, ktorá nás čaká teraz.
<P>
Pánovi Borgovi som tiež veľmi vďačná, a myslím to úprimne, za to, že dnes doobeda prejavil ochotu začleniť rôzne zmeny navrhnuté Výborom pre rybné hospodárstvo, vrátane môjho vlastného návrhu, a že súhlasil s tým, aby rozhodujúce obdobie na prístup k výhodám podľa plánu prispôsobenia loďstva zahŕňalo obrat za prvý polrok 2008, kedy, s výnimkou roku 2007, došlo k najväčšiemu nárastu cien pohonných látok.
<P>
Na záver vyjadrím naše želanie, aby postihnuté členské štáty venovali väčšie úsilie vykonávaniu týchto a ďalších podobných opatrení. Obrazne povedané, lopta je na ich strane ihriska, preto musia konať rýchlo a čo najskôr zabezpečiť, aby tieto opatrenia a opatrenia, o ktorých sa doteraz rokuje, naozaj pomohli zmierniť krízu v rybárskom priemysle.
<P>
Neželám si, aby sa zopakovala situácia, akú sme zažili v súvislosti s nariadením o nezákonnom, neohlásenom a neregulovanom rybolove, ktoré na základe rozhodnutia Rady vstúpi do platnosti až v roku 2009.
<SPEAKER ID="519" NAME="Rosa Miguélez Ramos, v">
mene skupiny PSE. - (ES) Vážený pán predsedajúci, vo svojom vystúpení na júnovej parlamentnej schôdzi som zdôraznila, že je potrebné, aby Európania riešili vládnucu krízu spoločne pomocou účinného a objektívneho nástroja, ktorý umožní prijatie mimoriadnych opatrení na úrovni Spoločenstva.
<P>
Nás, európskych socialistov, teší, že sa na problémy v tomto sektore zareagovalo na úrovni Spoločenstva a že príslušný návrh obsahuje opatrenia, ktoré sme žiadali my, poslanci Parlamentu, ktorí sme tu o nich pri najrôznejších príležitostiach diskutovali, ako aj vlády najviac postihnutých členských štátov. Pán Borg, veríme, že opatrenia, ktoré ste navrhli, pomôžu vysvetliť dva problémy, ktorým európske flotily čelia už dlhší čas, a to priveľkú závislosť od pohonných látok a potrebu zlepšiť uvádzanie produktov rybolovu na trh.
<P>
Ako by ste mohli očakávať, súhlasíme s finančnými a niektorými ďalšími opatreniami, napríklad s časovo obmedzeným prerušením rybárskej činnosti a s výmenou motorov a lovných zariadení; a máme aj veľkú radosť z toho, že sa pomoc po prvýkrát vzťahuje na pracovníkov pracujúcich na pobreží- čo socialisti žiadali už pri mnohých príležitostiach.
<P>
Vítame aj vaše vyhlásenie, že o ďalších, rozsiahlejších návrhoch sa rokuje, napríklad o návrhoch na zlepšenie uvádzania na trh a tiež o mechanizme určovania cien s následným rastom v režime de minimis, ktorý, ako ste spomenuli, závisí od výsledku štúdie o hospodárskych vplyvoch.
<P>
Určite si uvedomujete, že sa Strana európskych socialistov vzdala možnosti zmeniť príslušný návrh, aby mohol byť bez výhrad schválený na zajtrajšom rokovaní, ako ste to požadovali, keďže ho má v marci budúceho roka schváliť Výbor pre rybné hospodárstvo.
<SPEAKER ID="520" NAME="Philippe Morillon, v">
mene skupiny ALDE. - (FR) Vážený pán predsedajúci, pán komisár, očividne práve pokračujeme v diskusii, počas ktorej sme dnes dopoludnia, takmer po dvoch hodinách, postúpili v tejto veci vpred. Chcel by som sa krátko vrátiť k trom bodom, ktoré považujem za dôležité.
<P>
Úplne chápeme vaše priority, pokiaľ ide o výnimočné a dočasné opatrenia, ktoré majú vyriešiť problémy našich rybárskych flotíl, hlavných spotrebiteľov palivového oleja. Musím však zdôrazniť, že by sa to nemalo diať na úkor tých, ktorí pomocou rybolovnej techniky a zariadení lepšie vyhovujúcich súčasným požiadavkám znížili svoju energetickú závislosť. To je prvá vec, ktorú je podľa mňa z psychologického hľadiska potrebné zdôrazniť.
<P>
Po druhé, navrhli ste opatrenia, ktoré samozrejme budú mať bezprostredné účinky, ale ktoré budú pôsobiť aj stredno- a dlhodobo. Ide o veľmi vítané opatrenia na reguláciu trhu, hoci v tejto oblasti v takom krátkom čase, žiaľ, nemôžeme očakávať zázraky.
<P>
Po tretie, a to je môj posledný bod, chcem upozorniť, že napriek tomuto všetkému musíme aj naďalej pokračovať v diskusii, ktorú s vami máme od tej doby, keď ste zaujali svoje terajšie stanovisko, o reforme spoločnej hospodárskej politiky, ktorá našim rybárom umožní spraviť si lepšiu predstavu o svojich kapacitách a pomôže im predchádzať rozvratom, ku ktorým dochádza vtedy, keď je potrebné náhle a bez varovania zmeniť celkové povolené výlovy a kvóty, a ktoré podľa nás z hľadiska ziskovosti veľmi škodia rybárskemu priemyslu.
<SPEAKER ID="521" NAME="Pedro Guerreiro, v">
mene skupiny GUE/NGL. - (PT) Vážený pán predsedajúci, nadpis oznámenia Komisie a návrhu Komisie pre nariadenie Rady dostatočne potvrdzuje, ak by o tom boli nejaké pochybnosti, že cieľom navrhovaných opatrení nie je riešenie príčin zhoršenia sociálno-ekonomickej situácie v sektore rybolovu. Napriek ojedinelým opatreniam, ktoré spĺňajú oprávnené požiadavky prevažnej časti rybolovného priemyslu, opäť čelíme pokusom využiť zhoršenie finančnej situácie v tomto odvetví a zaviesť opatrenia podporujúce a urýchľujúce znižovanie počtu plavidiel.
<P>
Chceme poukázať na to, že sa predkladajú konkrétne návrhy, ktoré reagujú na dva hlavné problémy: na zvyšovanie cien pohonných látok, motorovej nafty a benzínu, a na tvorbu a zvýšenie prvotnej ceny rýb, bez toho, aby došlo k adekvátnemu nárastu na strane spotrebiteľov. Neexistujú žiadne prostriedky na koordináciu a vykonávanie opatrení, ktoré tomuto sektoru majú pomôcť zvládnuť rastúce ceny pohonných látok, hoci sú k dispozícii stovky miliónov EUR na podporu znižovania počtu plavidiel, čo sa označuje ako trhové opatrenie. Nikto nechce riešiť túto nepríjemnú situáciu a presadiť v reťazci spravodlivé rozdeľovanie pridanej hodnoty.
<P>
Komisia v podstate predkladá celú sériu návrhov, ktoré sú v podstate nevhodné, pretože nereagujú na potreby prevažnej väčšiny rybárskeho priemyslu. Vyzerá to tak, že jediným skutočným cieľom je rozvrátenie veľkej časti tohto strategického hospodárskeho sektora.
<SPEAKER ID="522" NAME="Jim Allister" AFFILIATION="NI">
Vážený pán predsedajúci, v tomto súbore opatrení vidím i naďalej veľa vecí, ktoré vítam, no moja obava súvisiaca s mimoriadne dôležitou otázkou dodávok trvá ďalej.
<P>
Pán komisár, ako v rámci celej EÚ zabezpečíme, že tieto opatrenia nespôsobia do istej miery narušenie hospodárskej súťaže? Máme tu skutočnosť, ktorá nevychádza z krokov Komisie, ale z faktu, že niektoré členské štáty sa oveľa viac starajú o verejné výdavky ako iné štáty a snažia sa pomáhať rôznym odvetviam. Nebude tam, kde sme niekde svedkami zdržanlivosti a inde zase vidíme nadšenie, dochádzať k nerovnému uplatňovaniu a k obmedzovaniu týchto opatrení s možnými následkami pre hospodársku súťaž?
<P>
Ako to budete monitorovať? A keď to budete sledovať, čo spravíte v prípade, že dôjde k narušeniu?
<P>
Môj druhý bod má tiež užší rozsah a týka sa najmä plánu prispôsobovania flotily. V rámci tohto plánu predpokladáte osobitné podporné opatrenia pod podmienkou, že plán prináša trvalé zníženie kapacity loďstva o 30 %.
<P>
Pán komisár, pozrite sa napríklad na Spojené kráľovstvo. V troch z jeho hlavných krajín, v Škótsku, Walese a Severnom Írsku je rybolov predmetom prenesených právomocí a rozhodnutia prijímajú vlády na základe derogovanej právomoci. Skúsme si predstaviť, že by každá mohla pre svoj vlastný región predložiť svoj plán prispôsobenia loďstva, čím by sa kapacita flotily znížila o 30 %. Ak si však vezmeme celé Spojené kráľovstvo, akonáhle by sa niektorí oneskorili, celkový výsledok by bol iný.
<P>
Je to spravodlivé? Môže Komisia prijať opatrenia na zmiernenie tejto nespravodlivosti? Stručne povedané, môže Komisia vyriešiť potencionálnu nerovnosť v krajinách, v ktorých pracujú regionálne vlády, ktoré by si svoje povinnosti plnili odlišne od národných vlád?
<SPEAKER ID="523" NAME="Paulo Casaca" AFFILIATION="PSE">
(PT) Vážený pán predsedajúci, myslím si, že politické smerovanie, ako aj načasovanie tohto návrhu je správne. Podľa môjho názoru ide o vhodné opatrenia pre situáciu, svedkami ktorej sme na európskych moriach. Domnievam sa, že toto je tá správna cesta.
<P>
Keď sa na tento návrh pozrieme bližšie, zistíme, že jeho hlavným problémom je jeho vykonateľnosť. Keďže pán komisár požiadal o urýchlenie, Parlament konal bez zbytočného odkladu a vzdal sa svojho práva preskúmať a predložiť zmeny nariadenia. Problémom však je, že nevieme, či je možné zaviesť tieto zložité opatrenia v plánovanom čase.
<P>
Podľa jednej klauzuly by sa plány na zníženie mali začať 30. novembra. Avšak spomínané plány, ktoré majú znížiť počet plavidiel, musia sformulovať členské štáty a niektoré z programov musí schváliť Európska komisia, pretože finančné prostriedky na tieto programy budú pochádzať z existujúceho Európskeho fondu pre rybné hospodárstvo. Tieto programy sú mimoriadne zložité a obsahujú povinné percentá a ako sa o tom dnes presvedčil pán komisár v prípade článku 19 ods. 4, niektoré z pravidiel sú takmer nezrozumiteľné. Podľa môjho názoru práve tam leží hlavný problém: zabránia detaily tohto návrhu jeho praktickému uplatneniu? Ak by k tomu došlo, bola by to naozaj veľká škoda.
<P>
Preto žiadam Komisiu, pána komisára a všetkých pracovníkov generálneho riaditeľstva, aby dôkladne zvážili vykonateľnosť navrhovaných opatrení, pretože ak ich nemožno vykonať v navrhovanom čase, je zbytočné vynakladať úsilie, ktoré sa od nás vyžaduje.
<SPEAKER ID="524" NAME="Elspeth Attwooll" AFFILIATION="ALDE">
Vážený pán predsedajúci, skupina ALDE víta návrh na reguláciu, no zároveň vyjadruje svoju ľútosť nad tým, že sme nemali čas predložiť dôkladne premyslené zmeny k tomuto návrhu. Je dobré počuť, že Komisia zohľadní obavy, ktoré dnes doobeda a vo večernej diskusii vyjadril výbor, a prerokuje s Radou vhodné úpravy.
<P>
Dve zo spomenutých obáv sa týkajú čiastočného vyradenia z prevádzky: na jednej strane toho, či sa príliš nevzďaľujeme od zámeru znížiť kapacitu, a na druhej strane spôsobu využitia, na ktorý by sa mohli poskytnúť dotácie. Pomohlo by, ak by nám Komisia poskytla v tomto smere nejaké ubezpečenia.
<P>
Pokiaľ ide o spomenuté dve zmeny, prvou zmenou sa podľa nášho názoru text zaoberal dostatočne. Veľmi sa nám páči druhá zmena, pretože si myslíme, že jej cieľom je rozptýliť spomínané obavy, no máme pocit, že z hľadiska zníženia kapacity by to v konečnom dôsledku mohlo byť skôr kontraproduktívne. A tak radšej, ako by sme mali hlasovať narýchlo, aby sme presadili jej zahrnutie do legislatívneho textu, žiadame Komisiu, aby zvážila hodnotu tejto myšlienky, ako aj vypracovanie ďalších opatrení, ktoré kladú dôraz na zníženie spotreby pohonných látok.
<P>
Na záver budem osobnejší. Chcel by som upozorniť na dve vety v oznámení Komisie. Citujem: "Je dôležité, aby sa tento súbor opatrení použil spôsobom, ktorý zaručuje rovnaké podmienky v celej Únii. Nemalo by prísť k narušeniu hospodárskej súťaže medzi rybármi EÚ vyplývajúcemu z rozdielnych schopností členských štátov mobilizovať verejné prostriedky alebo prostriedky Spoločenstva." Súhlasil by som s tým, čo tu už odznelo, že by nemalo dochádzať k narušeniu hospodárskej súťaže spôsobeného rôznou mierou ochoty členských štátov mobilizovať tieto prostriedky. Verím, že sa prijmú všetky potrebné opatrenia, aby mohol každý štát s rybárskou flotilou využiť možnosti, ktoré mu regulácia ponúka.
<SPEAKER ID="525" NAME="Daniel Varela Suanzes-Carpegna" AFFILIATION="PPE-DE">
(ES) Vážený pán predsedajúci, pán Borg, dámy a páni, v tejto rozprave je veľa vecí, s ktorými musíme súhlasiť.
<P>
V prvom rade, keby zástupcovia rybárskeho priemyslu nekričali "už toho bolo dosť", dnes by sme tu nediskutovali o potrebe prijať akési opatrenia. To po prvé.
<P>
Po druhé, musíme uznať, že európske orgány zareagovali na tento hlasný protest. Predovšetkým Parlament, ktorý už na svojom poslednom čiastkovom zasadnutí prijal uznesenie o kríze. Okrem toho musíme pripustiť, ako sme dnes doobeda povedali pánovi Borgovi, že Komisia konala nezvyčajne rýchlo a predložila nám súbor opatrení, o ktorých tu dnes diskutujeme. Mali by sme to všetci privítať.
<P>
Je však všetko vyriešené? Ani zďaleka nie! Je to iba začiatok. Komisia predložila dokument, ktorý by sme mohli označiť ako počiatočný dokument prvej etapy na ceste k vyriešeniu krízy, podporný plán zameraný na reštrukturalizáciu loďstiev. Teraz je potrebné, aby Komisia rovnako rýchlo predložila aj plán druhej etapy obsahujúci opatrenia na zvýšenie výnosnosti flotíl a zlepšenie uvádzania výrobkov na trh, ako aj opatrenia zamerané na podporu prvotnej predajnej ceny rýb, čiže opatrenia, pre ktoré zatiaľ nemáme presný harmonogram.
<P>
Rada a vlády členských štátov musia tieto opatrenia uplatňovať rýchlo a konať pri tom rovnako rýchlo ako Komisia a Parlament; v súlade s našimi požiadavkami musia zvýšiť kontrolu dovážaných rybích výrobkov a spustiť rozsiahlu informačnú kampaň určenú spotrebiteľom s cieľom podporiť záujmy našich rybárov.
<P>
Ak by sa tento zámer nezrealizoval a ak by nám ostalo len to, čo máme dnes na stole, pán Borg, potom by sme mali len premyslený a veľkorysý plán, ktorý využíva súčasnú krízu na obmedzenie rybárskeho loďstva, a nie plán snažiaci sa zaistiť väčšiu výnosnosť loďstva a jeho ochranu pred krízou, ktorej dnes čelí.
<SPEAKER ID="526" NAME="Luis Manuel Capoulas Santos" AFFILIATION="PSE">
(PT) Vážený pán predsedajúci, pán komisár, dámy a páni, sektor rybolovu je bez akýchkoľvek pochybností tým hospodárskym odvetvím, ktoré najviac trpí pre súčasnú ropnú krízu. To všetci vieme. Preto vítame politický signál, ktorý Komisia vyslala týmto súborom opatrení. Ako tu už vyhlásili moji kolegovia poslanci, nebude to Európsky parlament, kto stojí v ceste ich rýchlemu schváleniu.
<P>
Vieme, že vzhľadom na rozsah problému neexistujú nijaké zázračné riešenia. Keďže som si preštudoval návrhy Komisie, nemôžem skryť svoje obrovské sklamanie. Všetky opatrenia totiž smerujú k jedinému cieľu: k zníženiu počtu plavidiel. Dokonca aj údajné krízové opatrenia, napríklad časovo obmedzené prerušenie činnosti, sú spojené s povinným znížením počtu plavidiel.
<P>
Nerozumiem, prečo opatrenia uvedené v článku 7 vylučujú výmenu motorov a rovnako je pre mňa ťažké pochopiť, prečo by sa plány prispôsobenia loďstva mali vzťahovať na plavidlá, ktorých náklady na energiu sa rovnajú viac ako 30 percentám výrobných nákladov. A čo ostatné plavidlá, pán komisár? Ide o takmer všetky plavidlá vrátane trawlerov. A čo pobrežné plavidlá, ktoré majú veľký význam zo sociálneho hľadiska? Nerozumiem ani tomu, prečo sú jedinými plavidlami, pre ktorý bol určený program časového obmedzenia, plavidlá používajúce jedno a to isté lovné zariadenie a predstavujú 70 % plavidiel, ktoré toto zariadenie používajú. Táto požiadavka je spolu s pravidlom na zníženie kapacity o 60 % a pravidlom na obmedzenie tejto kapacity na 25 % s cieľom presadzovať nové plavidlá dôvodom, prečo sú tieto opatrenia absolútne nevykonateľné, ako to pred chvíľou vyhlásil môj kolega, pán poslanec Casaca.
<P>
Pán komisár, viem, aké je pre vás ťažké nájsť riešenie problémov takéhoto rozsahu, ale nemôžeme tomuto sektoru dávať ilúziu, že sa snažíme liečiť jeho choroby, keď to vedie len k obmedzeniu kapacitu a opusteniu lovísk rýb. Je lepšie nazývať veci pravým meno a povedať, čo robíte. Žiadam vás, napriek krátkosti času, ktorý nám ostáva do pondelkového zasadnutia Rady, aby sme sa snažili o zjednodušenie a reálne uvažovanie, aby sa jasný politický signál nezmenil na obrovské sklamanie celého odvetvia, ktoré sa na nás tak veľmi spolieha.
<SPEAKER ID="527" NAME="Avril Doyle" AFFILIATION="PPE-DE">
Vážený pán predsedajúci, po tom, ako sme dostali text Komisie obsahujúci súbor opatrení na podporu rybárskeho loďstva v súčasnej hospodárskej kríze, tu všetci už hodiny diskutujeme. Komisia poskytuje nevyhnutné časovo obmedzené opatrenia prevažne sociálnej povahy, ktoré vítame.
<P>
Sociálne opatrenia sa týkajú rybárov, ktorí sú samostatne zárobkovo činnými osobami i zamestnancami. Po tom, čo súd pred niekoľkými rokmi vyniesol rozsudok, na základe ktorého sa všetci naši nekvalifikovaní lodníci stali samostatne zárobkovo činnými osobami alebo tzv. nájomnými rybármi, ktorí boli doma doteraz vylúčení zo systému sociálnej pomoci, ak z hospodárskych dôvodov alebo pre počasie ostali bez práce, nastala v Írsku špecifická situácia, a preto vítam tento aspekt.
<P>
Z hľadiska časovo obmedzených opatrení na tzv. uväzovanie by som očakávala ubezpečenia zo strany pána komisára, že sa tieto opatrenia budú vzťahovať na všetkých, ktorí musia z hospodárskych dôvodov na krátky čas zakotviť, a že obmedzenia, ktoré budú platiť len pre tých, čo sú zapojení do plánu reštrukturalizácie, bude uplatňované v tom najširšom výklade. Uplatnenie akejkoľvek reštrukturalizácie by malo stačiť na to, aby bolo možné doviezť do úspešného konca spomenuté opatrenie v tejto konkrétnej oblasti.
<P>
Veľmi vítam aj pomoc pri čiastočnom odstránení z prevádzky, ktorá rybárom umožní prechod na menšie, ekologickejšie a energeticky úsporné plavidlá. Rada by som verila, že zníženie emisií uhlíka z týchto nových prírastkov flotily by mali financovať členské štáty, aby tak svojím dielom prispeli na balík opatrení v oblasti klimatických zmien, ktorý sa na nás už čoskoro chystá; tento súbor opatrení by sme mali spojiť so snahou členských štátov, pokiaľ ide o energeticky úsporné plavidlá, menšie plavidlá a nižšie zriaďovacie náklady v tejto oblasti.
<P>
Zároveň považujem za mimoriadne dôležité, že podporujeme čiastočné vyradenie z prevádzky navrhované v texte, pretože umožní rybárom, ktorí by sa aj naďalej chceli venovať rybolovu, sú dostatočne schopní a poznajú generácie, aby mohli po tom, ako prekonáme súčasnú hospodársku krízu, ktorej čelíme, aj ďalej vykonávať svoju činnosť, síce možno v menšom rozsahu.
<P>
Preto vám ďakujem za prijaté opatrenia. Úprimne dúfam, že ich členské štáty budú uplatňovať spravodlivo. Nemáme žiadne ďalšie prostriedky. K dispozícii máme len financie z Európskeho fondu pre rybné hospodárstvo. Finančné záchranné siete sa upravujú na novo, ale dúfajme, že vzhľadom na rôzny objem prostriedkov, ktorými môžu členské štáty na vzniknutú situáciu reagovať, nejde o opatrenia narušujúce hospodársku súťaž.
<SPEAKER ID="528" NAME="Catherine Stihler" AFFILIATION="PSE">
Pán predsedajúci, domnievam sa, že si všetci veľmi dobre uvedomujeme negatívne následky súčasnej ropnej a palivovej krízy. Už v júli organizácia Age Concern Scotland oznámila, že vzhľadom na rast cien palív budú mať ľudia z ohrozených skupín čo robiť, aby sa zohriali. Hovorca jednej charitatívnej organizácie povedal, citujem, "kedykoľvek stúpnu ceny palív o 1 %, dôjde k tomu, že zhruba tisícka ľudí v Škótsku žije v palivovej chudobe." Mnohí z nich sú tí najchudobnejší dôchodcovia, ktorí majú veľmi nízky trvalý príjem a možno už žijú pod hranicou chudoby.
<P>
V tejto súvislosti by sme sa mohli pýtať, prečo sa Komisia ponáhľa s predpokladanou záchranou jedného odvetvia. Hovorím s predpokladanou záchranou, pretože si myslím, že si musíme položiť otázku, či skúmané prepracovanie hlavného smerovania EFRH a prípadne hlavných smerov de minimis môže zaistiť trvalo udržateľný rybolovný priemysel. Pochybujem, že tento balík opatrení uspokojí požiadavky časti sektora rybolovu, najmä ak neklesnú ceny pohonných látok a kapacita bude stále predimenzovaná.
<P>
Z nedávnej odpovede Komisie k rozsahu nadmernej kapacity rybárskej flotily EÚ som sa dozvedela, že podľa odhadov Komisie máme, citujem, "výrazne predimenzovanú kapacitu v niektorých rybolovných oblastiach Spoločenstva, a to priemerne minimálne o 40 %." Oznámenie a sprievodné nariadenie Rady poukazujú na potrebu zníženia tejto nadmernej kapacity. Pozrime sa, či je to splnené.
<SPEAKER ID="529" NAME="Mairead McGuinness" AFFILIATION="PPE-DE">
Vážený pán predsedajúci, je už neskoro, a preto budem stručná. Podľa môjho názoru je správne, aby ste vedeli, ako v júni zareagovala Federácia írskych rybárov, keď bol tento balík opatrení prvýkrát zverejnený. Zástupcovia tejto organizácie bolo skeptickí a vyhlásili, že rozhodujúce je, aby bol každý takýto návrh dostatočne finančne krytý.
<P>
Myslím, že už odznelo, že neexistujú žiadne ďalšie finančné prostriedky a že len reorganizujeme zostávajúci objem financií, ktorý máme k dispozícii. Podľa mňa teraz musíme byť úprimný, lebo spomínaný súbor krízových opatrení odoberie prostriedky iným opatreniam, ktoré by možno boli potrebné, aby by ceny ropy nespôsobili problémy v sektore rybolovu, ako aj v ďalších hospodárskych odvetviach.
<P>
Je veľkou hanbou, že toto odvetvie muselo vymeniť more za ulice, aby sme dostatočne zareagovali. Súbor opatrení však obsahuje aj niektoré opatrenia, ktoré by, ak by sa zrealizovali, a podľa mňa je práve toto kľúčom úspechu, mali veľmi pozitívne účinky. Myslím si, že je dôležité, aby sa loďstvám, ktoré musia takpovediac skončiť, poskytla na základe týchto opatrení pomoc ešte pred vyhlásením tejto regulácie.
<P>
V rybolovnom priemysle však existuje ešte mnoho ďalších problémov. Jedným z nich, ako ste už, pán komisár, uviedli, je skutočnosť, že ceny rýb skôr klesli, ako stúpli. Aj keď je dnes na to možno už príliš neskoro, zaujímalo by ma, ako by sa tento problém podľa vás mal riešiť, pretože tu môžeme v rámci sektora rybolovu dosiahnuť skutočný pokrok.
<P>
Keď majú ľudia problém, či už sú to poľnohospodári alebo rybári, veľmi často hovoria, že Európa reaguje príliš pomaly. V tomto prípade sme síce nezareagovali príliš rýchlo, ale aspoň sme sa dostali do stavu, v ktorom sa nachádzame teraz.
<P>
Avšak, ako už povedali iní, dostali sme len listinu. Je komplexná a trochu sa podobá na Lisabonskú zmluvu a ja dúfam, že bude schválená - na rozdiel od Lisabonskej zmluvy v Írsku určite bude schválená.
<SPEAKER ID="530" NAME="Colm Burke" AFFILIATION="PPE-DE">
Vážený pán predsedajúci, vítam návrhy Komisie. Vlani som v tomto čase navštívil svoj volebný obvod v Castletownbere. V tej dobe, v júni 2007, boli na tom rybári v rámci celého sektoru rybolovu dosť zle. Teraz, o 12 mesiacov neskôr, čelíme problémom a ja vítam návrhy, ktoré tu dnes Komisia podrobne predstavila.
<P>
Členské štáty však vo vzťahu k rybolovnému priemyslu musia zareagovať aj v ďalších oblastiach. Celý problém, ktorý ste načrtli vo svojom vlastnom memorande o kvantite, kvalite a dodávkach, je závažný a treba si overiť, či ľudia prevádzkujúci rybolov a zabezpečujúci dodávky rýb dostávajú za vykonanú prácu dostatočnú odmenu. Po tom všetkom sa domnievam, že spotrebiteľ platí, kým prevažná časť zisku ide do vreciek obchodných medzičlánkov. Myslím si, že jedna z vecí, ktorú musíme zmeniť, je celá oblasť dobrovoľného označovania. Musíme zaviesť taký mechanizmus, aby sme jasne spoznali, ktorý produkt nepochádza z Európskej únie a v mnohých prípadoch bol ulovený v rozpore s platnými predpismi. Domnievam sa, že v tejto oblasti musíme urobiť zmenu. Do Európskej únie sa dostáva priveľa produktov, ktoré neboli v nijakom prípade ulovené v súlade s predpismi, a v tejto oblasti nevyvíjame dostatočnú snahu, aby sme zabezpečili rovnaké podmienky pre všetkých ľudí v Európskej únii. Podľa môjho názoru musíme popracovať najmä na tejto oblasti. Hoci tieto predpisy a návrhy vítam, musíme podľa mňa realizovať aj nariadenia vzťahujúce sa na produkty, ktoré sem prichádzajú z krajín mimo Európskej únie.
<SPEAKER ID="531" NAME="Avril Doyle" AFFILIATION="PPE-DE">
Pán predsedajúci, chcela by som položiť jednu konkrétnu otázku, ktorá odznela dnes dopoludnia vo Výbore pre rybné hospodárstvo a ktorú som položila spolu so svojou kolegyňou, pani poslankyňou Carmen Fragovou Estévezovou. V článku 12 ods. 3 sa uvádza, že "Schéma na prispôsobenie flotily zahŕňa iba tie flotily, ktorých náklady na energiu podľa obratu z roku 2007 predstavujú v priemere minimálne 30 % výrobných nákladov flotily zapojenej do schémy."
<P>
Mohli by ste nám tu zaručiť a uviesť do zápisnice, že pri zhromažďovaní týchto údajov sa prihliadne aj na prvých šesť mesiacov roku 2008, ktoré boli pre loďstvo, najmä pre jeho zraniteľnejšie články, mimoriadne zlé z hľadiska skutočného percentuálneho nárastu nákladov na energiu?
<SPEAKER ID="532" NAME="Catherine Stihler" AFFILIATION="PSE">
Pán predsedajúci, keďže môžeme položiť ďalšiu otázku, rada by som túto otázku položila pánovi komisárovi. Vo svetle plánu čiastočného odstavenia a návrhu, aby sme prípadne nanovo rozdelili 25 % rybolovnej kapacity trvalo udelenej novým plavidlám, neznamenalo by to faktické opätovné zavedenie škodlivých dotácií na stavbu lodí?
<SPEAKER ID="533" NAME="Joe Borg">
člen Komisie. - Vážený pán predsedajúci, veľmi pekne vám ďakujem za vaše intervencie i za množstvo otázok, ktoré tu odznelo. Pokúsim sa odpovedať na čo najviac z nich, ale vzhľadom na naliehavosť tohto návrhu nemáme dosť času, ako zvykneme mať na prerokovanie návrhov na zasadnutí Výboru pre rybné hospodárstvo a na zasadnutí pléna.
<P>
Pokiaľ ide o zásadu de minimis, ako sme uviedli v oznámení, v nasledujúcich týždňoch a mesiacoch vykonáme potrebné ekonomické analýzy a ešte tento rok chceme prípadne predložiť návrh Komisie, ak ekonomická analýza ukáže, že v tomto smere môžeme napredovať, a ak to dovolia pravidlá WTO.
<P>
Nasledujúci dosť zdĺhavý proces zahrňujúci konzultácie v poradnom výbore členských štátov a so zúčastnenými stranami a záverečné schválenie zo strany Komisie trvá bežne šesť mesiacov. Čiže hovoríme o dosť dlhom časovom horizonte, to je pravda. Musím však zdôrazniť, že zásada de minimis nie je riešením pre nevyhnutnú reštrukturalizáciu loďstva.
<P>
Či sa nám to páči alebo nie, nachádzame sa v situácii výrazne predimenzovanej kapacity a ak tento problém účinne nevyriešime, nikdy nenájdeme trvalé riešenie. Ako som už povedal pri mnohých príležitostiach, nemá zmysel míňať peniaze na problém bez toho, aby sme sa pokúsili vyriešiť jeho skutočnú príčinu, a práve o to sa teraz pokúšame. Sme ochotní poskytnúť rybárom pomoc okamžite aj v strednodobom horizonte, ale zároveň zdôrazňujeme, že musí nastať účinná reštrukturalizácia. Inak sa sem budeme musieť rok čo rok vracať a diskutovať o tej istej veci. A tak to poviem dostatočne jasne: Komisia jednoducho nie je ochotná vyhadzovať peniaze za riešenie tohto problému. Rybári sa už v nijakom prípade nemôžu spoliehať na štedrú dlaň. Preto musím tak dôrazne povedať, že problém sa musí naozaj vyriešiť. To je moja odpoveď na zásadu de minimis, ktorú skúmame.
<P>
Pokiaľ ide o trhové opatrenia, zameriame sa na špecifiká a situácia bude hneď prehľadnejšia, lebo sú rôzne oblasti, v ktorých sa chceme angažovať. Predovšetkým poskytneme viac financií súkromným organizáciám a iným priemyselným združeniam na vypracovanie plánov rybolovu, marketingových plánov, iniciatív zameraných na kvalitu a označovanie a medziodvetvových iniciatív. Ako sa ukázalo, v iných krajinách, napríklad v Nórsku, už vidieť, ako efektívne dokážu fungovať súkromné organizácie pri podpore sektora rybolovu. Ako sme naznačili vo svojom oznámení, nejde o nové nástroje. V značnej miere sa prejavujú pri spoločnej organizácii trhov a v Európskom fonde pre rybné hospodárstvo. Problémom je, že sektor a členské štáty ho zatiaľ dostatočne nepodporovali.
<P>
S ohľadom na systém monitorovania cien využijeme spoločne s priemyslom a členskými štátmi tieto získané poznatky na nastavenie monitorovacích nástrojov a hodnotiaceho reťazca s cieľom pomôcť uvedenému odvetviu účinne predvídať vývoj cien v budúcnosti. Komisia odštartovala štúdiu na túto tému, ktorá bude dokončená v septembri. Táto vec dostáva politickú pozornosť v širšom meradle. Nedávna európska vrcholná schôdzka podporila širšie iniciatívy Komisie na monitorovanie cien potravín a mechanizmov vývoja cien. Rozpočtové orgány do septembra schvália dodatočné financovanie systému monitorovania cien rýb. Okamžite spustíme práce a najprv odštartujeme pilotný projekt zameraný na rozsah a spôsob realizácie činnosti; celý systém monitorovania by sa potom mal zadefinovať a začať fungovať ešte v roku 2009. schvália do septembra.
<P>
Pokiaľ ide o väčšiu kontrolu v oblasti certifikácie, požiadaviek na označovanie a zmierňovanie IEU, Komisia aj tu opäť finančne podporí iniciatívy priemyslu v oblasti monitorovania trhu a predovšetkým monitorovaniu súladu s právnymi požiadavkami na certifikáciu, označovanie atď. v rámci sektora. Plánujeme, že do konca roka 2008 zverejníme výzvu na predkladanie návrhov, prostredníctvom ktorej by sme vyzvali odvetvové organizácie, aby vypracovali konkrétne návrhy. Realizácia týchto projektov začne v priebehu roka 2009.
<P>
Potom nás v roku 2009 čaká aj celkový prieskum hospodárenia spoločnej organizácie trhov. Preto sa pokúsim uviesť niektoré orientačné časové rámce so zohľadnením rôznych trhových opatrení, o ktorých uvažujeme.
<P>
K otázke rozhodujúceho obdobie, ktorú predniesli pani Fragová a pani Doylová len môžem zopakovať, že predbežné posúdenie tohto návrhu naznačuje, že na ňom môžeme začať pracovať. Uvedomujeme si, že situácia v oblasti pohonných látok sa od roku 2007 zásadne zmenila a zdá sa logické, aby účel tohto súboru opatrení odrážal súčasnú realitu. Aj tak však budeme musieť zabezpečiť, aby všetky hospodárske údaje použité pre rozhodujúce obdobie 2007 až 2008 presne odpovedali hospodárskej situácii loďstva a dotknutých plavidiel. Povinné 30 % zníženie kapacity zatiaľ ostane zachované. Prípadné dôsledky použitia číselných údajov za rok 2008 by mohli nepriamo viesť k intenzívnejšiemu uplatňovaniu uvedeného balíka opatrení. Preto môžem potvrdiť, že budeme postupovať vpred a začneme sa zaoberať návrhom, ktorý dnes doobeda prišiel z Výboru pre rybné hospodárstvo.
<P>
Pokiaľ ide o to, či návrh zasahuje príčiny problému, povedal by som, a som o tom presvedčený, že existujú dva hlavné ciele: vyriešenie nadmernej kapacity, ako som práve uviedol, aby sme v budúcnosti mohli dlhodobo prežiť bez strát, a podpora rybárov, aby za svoje úlovky dostávali spravodlivé ceny. Práve som načrtol opatrenia, ktoré v tejto súvislosti navrhujeme.
<P>
Čo sa týka otázky pána generála Morillona s ohľadom na opatrenia, ktoré by sa nemali uplatňovať na úkor tých, ktorí už prešli reštrukturalizáciou, a otázky, ktorú položili pán Allister, pani Attwoollová a ďalší, obe sú veľmi dôležité. Vo všeobecnosti by som rád povedal, že ak v niektorých členských štátov nastane ďalšie zníženie kapacity, budú z toho mať úžitok iné členské štáty, pretože ak dôjde k zníženiu kapacity, a teda k zníženiu výkonu, bude viac prostriedkov a viac trhových možností.
<P>
Dovoľte mi však, aby som bol konkrétnejší a uviedol, že navrhované okamžité nástroju, ktoré spomeniem o chvíľu, budú vykonané tak, aby nastavili kritériá vychádzajúce z potrieb a sú nezávislé od Európskeho fondu pre rybné hospodárstvo (EFRH), takže sa napríklad uznajú požiadavky tých, ktorí už prešli zásadnou reštrukturalizáciou, a vypočutí budú aj tí, ktorí dostávajú nízke dotácie z EFRH.
<P>
Keď ide o otázku sociálne pomoci, predovšetkým musíme zistiť, ako bude toto opatrenie vymedzené v praxi. Ak toto opatrenie poskytuje výhody iba pracovníkom a nie spoločnostiam, mohlo by sa stať, že podporné prvky ani nebudú zahrnuté, čím by sa celý proces prijatia urýchlil.
<P>
Ak sa požaduje zmena hlavných smerov štátnej pomoci, vypracujeme rozhodnutie Komisie, čo zvyčajne trvá dva až tri mesiace. Čo sa týka spomenutého rozhodnutia írskeho súdu, preskúmame, aký vplyv má definícia samostatne zárobkovo činných osôb na uplatňovanie tohto opatrenia, a budeme sa snažiť nájsť riešenie tohto špecifického írskeho problému.
<P>
K žiadosti, aby mimoriadne časovo obmedzené odstavenie plavidiel z prevádzky nebolo spájané s reštrukturalizáciou (ktorú tiež vzniesla pani Doylová) uvádzam, že reštrukturalizácia je v našom súbore opatrení definovaná pomerne voľne, aby mali ohrozené pravidlá dostatok možností prispôsobiť sa novým podmienkam. Teraz môžu získať pomoc a potom majú šesť mesiacov na to, aby sa prispôsobili. Táto väzba na reštrukturalizáciu musí ostať zachovaná, inak by súbor krízových opatrení nepriniesol žiadané výsledky.
<P>
Ma margo otázky finančných požiadaviek, ktorú položila pani McGuinnessová, odhaduje sa, že finančná požiadavka výhradne na dočasné a trvalé prerušenie rybolovných činností je asi 1,6 miliárd EUR. Celková finančná požiadavka regiónu sa odhaduje na 2 miliardy EUR. Zostávajúce programovanie prvej osi Európskeho fondu pre rybné hospodárstvo pre tieto opatrenia pokrýva podľa odhadov približne 600 miliónov EUR a ďalších odhadovaných 250 miliónov pochádza z vnútroštátneho spolufinancovania.
<P>
Komisia taktiež odhaduje, že 550 miliónov EUR bude musieť byť poskytnutých z plánovania operačných programov EFRH. Tým by však vznikol schodok 600 miliónov EUR, a tak je tu spolufinancovanie, ale bez toho, aby sme využili prostriedky z EFRH. Spolufinancovanie má výšku 600 miliónov EUR. Podstatná časť tejto sumy by mohla byť uhradená pomocou nepridelených rezerv zo stropu finančného rámca v kapitole 2 na obdobie 2009 - 2010, pričom prevažná časť bude poskytnutá v roku 2009.
<P>
Práve spolufinancovanie by mohlo vytvoriť okamžitý nástroj, ktorý som už spomenul. Tento okamžitý nástroj by mal vychádzať z potrieb, a teda by nemal priamo odrážať pomerné prídely v rámci EFRH, ale mal by sa zamerať na tie články loďstva, ktoré potrebujú reštrukturalizáciu, no nenašli pomoc v rámci EFRH buď preto, že finančné prostriedky pridelené príslušnému členskému štátu sú veľmi obmedzené alebo ide o nekonvergentné oblasti, ktoré majú tiež len veľmi obmedzené prídely, alebo existuje obrovský dopyt a EFRH ho nepokryje. To je moja odpoveď na otázku finančných príspevkov.
<P>
K danej otázke by som ešte rád povedal, že hoci vzhľadom na krátku časovú lehotu nenavrhujeme žiadne zázračné riešenia, zabezpečujeme časovo obmedzené odstavenie plavidla na tri mesiace s účinnosťou od 1. júla 2008 a, ako som povedal, k definícii reštrukturalizácie budeme pristupovať pružne, kým časovo obmedzené odstavenie musí byť zaistené v rámci plánu prispôsobenia loďstva.
<P>
Ale pokiaľ ide o reštrukturalizáciu všeobecne, počas prvých troch mesiacov by nárok platil.
<P>
K otázke, či môžeme plniť svoju úlohu v danom časovom rámci vzhľadom na existenciu obmedzení, poviem, že obmedzenia sa väčšinou vzťahujú na čiastočné odstavenie z prevádzky, ktoré je novým nástrojom a bolo veľmi sporné ešte skôr, ako sme dospeli do tejto fázy. Zrušením čiastočného odstavenia by sa odstránila tiež väčšina podmienok, ktoré sa s ním spájajú. Som si však istý, že o také niečo nemáte záujem. Môžem vás ubezpečiť, že Komisia vyzve členské štáty a priemysel, aby sa ujali plánu prispôsobenia loďstva a zaistili riadne monitorovanie a uskutočňovanie, aby boli predpokladané časové rámce a stanovené podmienky uznávané a dodržiavané.
<P>
Znova by som rád zopakoval, že nie je pravda, že sa všetky opatrenia týkajú vyradenia plavidiel z prevádzky. Pravdou je, že často nasleduje úplné vyradenie, ale existuje aj možnosť čiastočného odstavenia a čiastočné odstavenie znamená, že sa postupne zbavíme starších plavidiel a získame nové menšie plavidlá, čím v tomto zmysle nadobudneme nové plavidlá s nižšou celkovou kapacitou. Dosiahneme naozaj účinné zníženie kapacity a zároveň vyriešime problém pohonných látok.
<P>
K dispozícii sú aj opatrenia na výmenu motora a na zmenu zariadenia, vybavenia a a opatrenie, ktoré som spomenul v súvislosti s trhom a sociálnou pomocou. Nemyslím si, že je správne povedať, že to, čo navrhujeme, len smeruje k úplnému vyradenie plavidiel. Existujú rôzne nástroje a ja verím, že si z nich členské štáty dokážu vybrať tie, ktoré tým najlepším spôsobom rozptýlia obavy a vyriešia situáciu v danom sektore.
<P>
Pokiaľ ide o poznámku pani Stihlerovej, ktorá sa týkala škodlivosti dotácií na stavbu nových lodí, musím zdôrazniť, že nezaplatíme ani jediný cent za vyradenie plavidla kapacita ktorého ostane zachovaná. Uhradíme však pomoc pri demontáži lodí v prípade úplného vyradenia a pomoc pri demontáži jednotlivých vyradených častí. Pre kapacitu, ktorá ostane zachovaná, neposkytujeme žiadnu štátnu pomoc. Snažíme sa nájsť riešenie, pomocou ktorého by sa nevyhnutná reštrukturalizácia formou znižovania kapacitu, ktorú sme sa snažili dosiahnuť prostredníctvom úplného vyradenia plavidiel z prevádzky, ktoré však nebolo úspešné, mohla byť vykonávaná efektívnejšie pomocou nového nástroja čiastočného odstavenia. Spojenie čiastočného odstavenia, úplného vyradenie a ponechania plavidla v prevádzke s možnosťou vymeniť motor, s možnosťou modernizácie plavidla atď., ďalej všetkých zostávajúcich opatrení a celého súboru opatrení v rámci plánu prispôsobenia loďstva by mohlo viesť k tomu, že účinne znížime kapacitu na potrebnú úroveň a už nebude potrebné vynakladať toľko úsilia na riešenie súčasnej situácie v súvislosti s kvalitou zdravia rybej populácie.
<P>
Chcel by som poukázaním na svojráznu otázku pani Stihlerovej skončiť tým, že zopakujem dobre známe úslovie, že vás odsudzujú, keď niečo robíte, a odsudzujú vás, aj keď nerobíte nič.
<SPEAKER ID="534" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok, 10. júla 2008.
<P>
Písomné vyhlásenia (článok 142)
<SPEAKER ID="535" NAME="Iles Braghetto  " AFFILIATION="PPE-DE">
písomne. - (IT) Vítam schválenie návrhu nariadenia, ktoré ma vyriešiť krízu v oblasti rybolovu. Tieto opatrenia samozrejme nevyriešia všetky problémy v odvetví, ktoré ako uznala Európska rada na júnovej vrcholnej schôdzke, je nesmierne zložité, vzhľadom na dvojité obmedzenie (zo strany zdrojov aj zo strany trhu), čo spôsobuje, že toto odvetvie horšie odoláva hospodárskemu tlaku. Opatrenia, ktoré boli schválené dnes, hneď po palivovej kríze, nepochybne otvárajú nové perspektívy a nové scenáre. Je dôležité, aby všetky naše subjekty vykonávajúce rybolov využili všetky možnosti, ktoré sa im ponúkajú. Nemali by sme zabúdať, že rast cien pohonných látok, ktorý sa v priebehu niekoľkých mesiacov zdvojnásobil, nielenže znížil zárobky, ale v súčasnosti vedie k tomu, že prevádzkovatelia rybolovu hospodária so stratou. Nariadenie stanoví mimoriadne časovo obmedzené opatrenie s dátumom 31. december 2010, cieľom ktorého je podporiť rýchlejšie prispôsobenie sa loďstva EÚ súčasnej situácii a zmierniť sociálne a hospodárske následky v prechodnom období. Účelom súboru opatrení je predovšetkým zníženie námahy spojenej s rybolovom a nadmernej kapacity, ako aj modernizácia a premena flotíl, aby sa odstránila vysoká závislosť od pohonných látok.
<P>
Ďalšie opatrenia majú slúžiť na zvýšenie energetickej účinnosti a na zníženie emisií z rybárskych plavidiel a na podporu upustenia od tých techník rybolovu, ktoré poškodzujú životné prostredie - napríklad trawlerov loviacich pri dne.
<SPEAKER ID="536" NAME="Kathy Sinnott  " AFFILIATION="IND/DEM">
písomne - Súbor krízových opatrení, ktorý navrhla Komisia, je krokom, ktorý ma vyriešiť ťažkú situáciu európskych rybárov.
<P>
Írski rybári majú nepochybne vážne obavy, ktoré treba vziať do úvahy. Ako sa rozdelia 2 miliardy EUR pomoci? Jednotlivým loďstvám alebo na základe pridelených kvót?
<P>
Ďalšou otázkou je, čo urobíme s plavidlami s dvojitými vlečnými sieťami určenými na lov pri dne, ktoré dnes tvoria veľkú väčšinu európskeho loďstva a hrozí im, že ich súčasný navrhovaný súbor krízových opatrení úplne zničí. Táto téma úzko súvisí so situáciou írskych rybárov, lebo Írsko experimentuje s alternatívami plavidiel s dvojitými vlečnými sieťami loviacich pri dne a doposiaľ nezaznamenalo žiadne úspechy. Ak má Írsko aj naďalej poskytovať ryby zvyšku Únie a ak majú mať rybári možnosť uživiť svoje rodiny, je takéto smerovanie neprijateľné. Írsko má najväčšiu pobrežnú oblasť v Európskom spoločenstve. Spoločná rybárska politika v Írsku nefungovala. Írski rybári zažívali krušné chvíle už predtým, ale teraz nedokážu čeliť svojim problémom. Je načase, aby sa írsky rybár opäť stal kráľom v írskych vodách.
