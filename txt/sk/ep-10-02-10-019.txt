<CHAPTER ID="019">
Dohoda o voľnom obchode medzi EÚ a Južnou Kóreou (rozprava) 
<SPEAKER ID="663" NAME="Predsedajúca">
Ďalším bodom programu je rozprava o otázke na ústne zodpovedanie pre Komisiu, ktorú predložili Daniel Caspary, Peter Šťastný, Paweł Zalewski, David Martin, Gianluca Susta, Kader Arif, Michael Theurer, Niccolò Rinaldi, Metin Kazak, Marielle De Sarnezová a Jan Zahradil v mene Poslaneckého klubu Európskej ľudovej strany (kresťanských demokratov), Skupiny progresívnej aliancie socialistov a demokratov v Európskom parlamente, Skupiny Aliancie liberálov a demokratov za Európu a Európskych konzervatívcov a reformistov o dohode o voľnom obchode medzi EÚ a Južnou Kóreou - B7-0001/2010).
<SPEAKER ID="664" NAME="Daniel Caspary" LANGUAGE="DE">
Vážená pani predsedajúca, pán komisár, rokovania o dohode s Južnou Kóreou sa skončili a podpísali sa príslušné dokumenty. To je veľmi dobré. Ak sa však pozrieme na detaily dohody, vyzerá to tak, ako keby rýchlosť dostala prednosť pred dôkladnosťou. Mám dojem, že vaša predchodkyňa chcela, aby sa dohoda podpísala a uzavrela za každú cenu, aby počas svojho funkčného obdobia dosiahla aspoň jeden úspech.
<P>
Poznáme mnoho odborných správ, ktoré boli vypracované pred začiatkom rokovaní a ktoré jasne ukázali množstvo možných výhod pre európsky priemysel a európske hospodárstvo. Pravdepodobne sa objaví priaznivý vplyv na strojársky, chemický, farmaceutický a potravinársky priemysel a odvetvie služieb. Všetky tieto odvetvia a mnohé ďalšie dúfajú, že im dohoda prinesie veľké výhody. Hlavné námietky však prichádzajú zo strany automobilového priemyslu. Sú tu problémy so systémom vrátenia cla, s otázkou množstva súčiastok od zahraničných dodávateľov, ktoré môžu byť použité v automobiloch z Južnej Kórey, a s otázkou environmentálnych noriem, ktoré ostávajú nevyriešené.
<P>
Bol by som rád, keby sme v priebehu niekoľkých nasledujúcich mesiacov nielen riešili, ale aj vyriešili mnoho týchto kritických pripomienok, a to prostredníctvom ochranných mechanizmov a ochranného nariadenia. Poslanci tohto Parlamentu môžu hlasovať za túto dohodu o voľnom obchode len vtedy, ak vyriešime oprávnené obavy automobilového priemyslu. Zároveň môžeme do týchto ochranných mechanizmov zapracovať skutočne účinné riešenia.
<P>
Znenie ochranných mechanizmov dnes bolo zverejnené na internete, ale, bohužiaľ, ešte som nemal možnosť prečítať si ho. Rád by som vám v mene našej skupiny ponúkol príležitosť spolupracovať s nami v rámci partnerstva, ktorého cieľom bude vypracovať vhodné nariadenie na európskej úrovni, aby sme zaistili, že sa v tejto dohode o voľnom obchode vyriešia záujmy automobilového priemyslu.
<SPEAKER ID="665" NAME="Gianluca Susta">
autor. - (IT) Vážená pani predsedajúca, pán komisár, dámy a páni, zo zákulisia sa na svetovú scénu dostali noví aktéri, pričom niektorí z nich boli vlastne donedávna považovaní za rozvojové krajiny.
<P>
To musí zmeniť náš prístup, kultúrny aj iný, k voľnému obchodu a ku konkrétnym prejavom vzťahu medzi Európskou úniou a jej hlavnými konkurentmi. Tento vzťah sa v súčasnosti sprostredkúva pomocou istých zázračných výrazov, ktoré do slovnej zásoby Európskej komisie ešte neprenikli. Týmito výrazmi sú reciprocita, európsky záujem, boj proti dampingu a boj proti colným prekážkam.
<P>
To tvorí pozadie dohody o voľnom obchode s Kóreou, ktorá, mimochodom, zmiatla dvoch komisárov - komisára pre vnútorný trh a služby a komisára pre zamestnanosť - a niektoré vlády.
<P>
Aké sú skutočné výhody tejto dvojstrannej dohody, keď sa 50 % obchodu medzi Európskou úniou a Kóreou týka automobilového odvetvia, pričom je tu očividne zjavný nepomer medzi 700 000 kórejskými automobilmi, ktoré sa vyvážajú do EÚ, a 27 000 európskymi automobilmi, ktoré dováža Kórea? Aký zmysel má poskytovanie nepriamej pomoci vo výške približne 1 600 EUR za každé kórejské auto predané v Európe, keď je pre niektoré európske vlády ťažké stimulovať nákup a predaj automobilov na podporu spotreby? Ako môžeme zároveň nebrať do úvahy závažné pochybnosti spojené s textilným a elektrotechnickým priemyslom?
<P>
Pán komisár, neuspokojíme sa s tým, že budeme neustále počúvať, ako to pred vami povedala pani Ashtonová, že sú tu výhody pre náš chemický, farmaceutický alebo agropotravinársky priemysel, pretože tie sú až škandalózne bezvýznamné v porovnaní s následkami pre textilný, elektrotechnický a najmä pre automobilový priemysel alebo finančné služby. Je možné, aby si Európa, dokonca aj v kríze, v ktorej sa v súčasnosti nachádzame, už zase zvolila finančnú možnosť pre svoj rozvoj?
<P>
Všetci sme s nádejou privítali zrod novej Európy v Lisabonskej zmluve. Európa však najmä v súčasnosti nemôže zlyhať pri preberaní zodpovednosti za európske záujmy vo svete. Spojené štáty práve prechádzajú ťažkými skúškami s cieľom ochrániť Boeing pred Airbusom a argentínska vláda sa vyhráža, že vyvlastní Telecom.
<P>
Dohoda s Kóreou v podstate legalizuje takzvané "pass-through" financovanie s Čínou, čo bolo doteraz nezákonné. Naše veľké podniky sú nútené fungovať práve podľa takéhoto scenára. Za nimi sú státisíce zamestnancov a rodín, ktoré vidia, ako sa ich budúcnosť rozplýva ako dym, nie však preto, lebo poskytujú nekvalitné služby alebo vyrábajú nekvalitné výrobky, ale preto, lebo sme dovolili, aby chabo definované záujmy prevládli nad zjavnejšími a objektívnejšími záujmami.
<P>
Pán komisár, veríme vašej vnímavosti v nádeji, že sa vyhnete príliš unáhleným ratifikáciám, ktoré by mohli ísť ruka v ruke s neprijateľnými rozhodnutiami týkajúcimi sa predbežného uplatnenia obchodnej stránky dohody pred jej ratifikáciou alebo prinajmenšom s rozhodnutiami, ktoré budú neprijateľné, kým sa jasne nedefinuje nariadenie o dvojstrannej ochrannej doložke. Prijatie tejto doložky podlieha riadnemu legislatívnemu postupu, ktorý by mal byť považovaný za prvý krok k akémukoľvek posúdeniu vhodnosti...
<P>
(Predsedajúca prerušila rečníka.)
<SPEAKER ID="666" NAME="Michael Theurer">
autor. - (DE) Vážená pani predsedajúca, pán komisár, dámy a páni, Lisabonská zmluva otvára novú kapitolu v spolupráci medzi Komisiou, Radou a Parlamentom. Spolurozhodovacie právo Európskeho parlamentu, ktorý bol priamo zvolený občanmi Európy, nám poskytuje príležitosť vrátiť do rozhodnutí o obchodnej politike demokraciu. Je to správny krok, ktorý treba urobiť, pretože bude mať následky pre zamestnancov a spotrebiteľov v členských štátoch.
<P>
Slobodný a spravodlivý obchod tvorí základ európskej prosperity. Musíme sa preto pevne postaviť proti akýmkoľvek protekcionistickým tendenciám. Dohody o voľnom obchode, ako je táto s Južnou Kóreou, môžu významným spôsobom prispieť k stimulovaniu svetového obchodu, rastu a zamestnanosti. Súčasťou podstaty dohôd tohto druhu však je, že v závislosti od svojej špecifickej štruktúry prinášajú niektorým priemyselným odvetviam viac výhod ako iným. Našou úlohou v Parlamente je starostlivo zvážiť vplyv na rôzne priemyselné odvetvia a sektory v rámci EÚ. Na to potrebujeme príslušné údaje a hodnotenia vplyvov, pričom ich poskytnutie je úlohou Komisie. Napriek mnohým žiadostiam z výboru a na plenárnom zasadnutí sme však ešte nedostali údaje, ktoré by sme považovali za uspokojivé. Z tohto dôvodu sa Skupina Aliancie liberálov a demokratov za Európu spojila s inými skupinami, aby položila túto otázku.
<P>
Podľa informácií, ktoré sme zatiaľ dostali, dohoda ponúka v rámci európskeho hospodárstva príležitosti pre odvetvie služieb a pre strojársky, stavebný, chemický a poľnohospodársky priemysel. Je tu však obava, že dohoda bude mať negatívny vplyv na automobilový priemysel, ako aj na textilné a elektrotechnické odvetvie.
<P>
Dohoda o voľnom obchode s Južnou Kóreou je jedinou dohodou s rozvinutou krajinou, ktorá neobsahuje zákaz vrátenia cla. To môže viesť k jednostranným cenovým výhodám pre juhokórejský priemysel. Ako nás Komisia pri viacerých príležitostiach ubezpečila, ustanovenia o vrátení cla zahŕňajú ochrannú doložku, ktorá povoľuje oslobodenie od cla na základe istých kritérií. V záujme zainteresovaných spoločností si to však naliehavo potrebujeme vyjasniť. Systém sa musí dať uplatniť v praxi. Nesmie sa stať, že ochranné doložky budú zbytočné, pretože spoločnosti nedokážu poskytnúť potrebný dôkaz. Keďže sa zdá, že dohoda obsahuje jednostranné nariadenia, a keďže vytvára precedens pre budúce dohody, ako napríklad s Indiou alebo so Združením národov juhovýchodnej Ázie, domnievame sa, že špecifické znenie ochranných doložiek, postup riešenia sporov a ďalšie nariadenia týkajúce sa uplatňovania dohody majú kľúčový význam.
<P>
Preto vyzývame Komisiu, aby dohodu o voľnom obchode spolu s ustanoveniami o jej uplatňovaní predložila Parlamentu na schválenie. Chceme rýchle rozhodnutie. Z tohto dôvodu nesmieme dovoliť, aby predbežná verzia dohody nadobudla platnosť. Z diskusií so spoločnosťami viem, aký dôležitý vplyv má toto uplatnenie. Komisii chcem preto položiť nasledujúcu otázku: Povedie rozvoj Európskej služby pre vonkajšiu činnosť k tomu, že bude hrať významnejšiu úlohu v obchodnej politike? Podľa nášho názoru by malo byť zahrnuté aspoň toto.
<SPEAKER ID="667" NAME="Robert Sturdy">
autor. - Vážená pani predsedajúca, v čase hospodárskeho úpadku môžeme obnoviť náš priemysel, vytvoriť pracovné miesta a podporiť rozvoj len prostredníctvom otvorenia trhov a odstránenia prekážok. Pán komisár, ďakujem vám za vaše stanoviská k predchádzajúcej rozprave.
<P>
Európski vývozcovia spotrebného tovaru, elektroniky, liečiv, chemických látok a zdravotníckych pomôcok predstavujú len niektoré odvetvia, ktorým odstránenie necolných prekážok prinesie obrovské výhody. Zjednodušenie certifikačných postupov, transparentnosť a predvídateľnosť cien sú všetko veci, z ktorých bude mať spotrebiteľ úžitok. Kórejský spotrebiteľský trh chce zase prístup k európskym poľnohospodárskym špecialitám, ako sú napríklad vína, liehoviny, mäso a syry, ktoré sú všetky chránené zemepisnými označeniami.
<P>
Bolo by však nesprávne prijať túto dohodu o voľnom obchode takú, aká je, o čom hovorili mnohí rečníci. Zároveň sú tu oblasti, ktoré by mala Komisia bližšie objasniť. Ako som už spomínal, zahrnutie doložiek o vrátení cla znepokojuje mnohých z nás.
<P>
Akákoľvek dohoda o voľnom obchode musí byť založená na zásade reciprocity alebo na vzájomnom prospechu. Potenciálne zaťaženie európskych výrobcov automobilov však ostáva nejasné a veľmi nás znepokojuje. Komisia nás uistila, že Kórea aktívne liberalizuje svoj dovozný režim. Úroveň colných poplatkov, ktoré môže Kórea refundovať v rámci vrátenia cla, sa postupne znižuje. Rokovacie strany sú presvedčené, že hospodársky význam vrátenia cla sa z tohto dôvodu časom zmenší. Aký dôkaz má Komisia na to, aby podporila tento argument? Ak sa samotná Komisia uchýli k opakovanému alebo nepretržitému uplatňovaniu tohto ochranného mechanizmu, zváži preskúmanie rokovaní, aby predĺžila toto prechodné obdobie?
<P>
Pán komisár, teším sa na úzku spoluprácu s vami v rámci novej dohody, k podpísaniu ktorej sa schyľuje.
<SPEAKER ID="668" NAME="Karel De Gucht">
člen Komisie. - Vážená pani predsedajúca, rád by som poďakoval váženým poslancom za ich otázku na ústne zodpovedanie, ktorá potvrdzuje záujem Európskeho parlamentu o dohodu o voľnom obchode medzi EÚ a Južnou Kóreou.
<P>
Keďže toto bude prvá veľká obchodná dohoda, ku ktorej bude podľa Lisabonskej zmluvy potrebný oficiálny súhlas Európskeho parlamentu, veľmi vítam túto príležitosť odpovedať na mnoho aspektov dohody o voľnom obchode, ktoré boli nastolené v rámci otázky na ústne zodpovedanie. Možno nebudem vedieť podrobne odpovedať na všetky aspekty otázky, ale rád sa k nim vyjadrím v možnej nadväzujúcej otázke.
<P>
Dohoda medzi EÚ a Južnou Kóreou nie je len prvou dohodou o voľnom obchode, ktorá je výsledkom rokovaní EÚ s ázijskou krajinou. Je to zároveň najambicióznejšia a najkomplexnejšia dohoda o voľnom obchode, o akej kedy Európska únia rokovala. Po viac ako dvoch rokoch rokovaní bola dohoda o voľnom obchode podpísaná 15. októbra minulého roka.
<P>
Počas celého rokovacieho procesu ostala Komisia v úzkom kontakte s Parlamentom. V tejto súvislosti Komisia víta uznesenie o Kórei, ktoré Parlament odhlasoval v decembri 2007. V dohode o voľnom obchode sa rieši mnoho otázok, ktoré sa spomínali v tomto uznesení.
<P>
Celý proces bol sprevádzaný aj neustálym dialógom s občianskou spoločnosťou a komplexným hodnotením trvalo udržateľného obchodného vplyvu. Dohodu o voľnom obchode práve prekladajú. Komisia predpokladá, že do konca marca predloží Rade rozhodnutia povoliť podpísanie dohody o voľnom obchode, ako aj jej uzavretie. Cieľom je podpísať dohodu v apríli.
<P>
Komisia v súčasnosti dokončuje svoju analýzu toho, či dohoda patrí aj do právomoci členských štátov. V takom prípade by si dohoda o voľnom obchode vyžadovala, aby ju pred oficiálnym nadobudnutím platnosti ratifikovali všetky členské štáty. Keďže tento proces môže nejaký čas trvať, možno bude potrebné, aby Komisia navrhla predbežné uplatnenie dohody ešte predtým, ako nadobudne platnosť. O predbežnom uplatnení rozhoduje Rada na základe návrhu Komisie.
<P>
Komisia citlivo reaguje na želanie Parlamentu môcť vyjadriť svoje stanoviská k dohode o voľnom obchode ešte pred jej predbežným uplatnením. Komisia bude spolu s Radou a Parlamentom aj naďalej hľadať tie najlepšie prostriedky, aby zaistila, že sa to stane spôsobom, ktorý nezapríčiní zbytočné zdržanie. Je veľmi dôležité, aby sme túto dohodu uplatnili čo najskôr.
<P>
Pokiaľ ide o nariadenie o ochranných doložkách, Komisia má v úmysle predložiť návrh tohto nariadenia Rade a Európskemu parlamentu v nasledujúcich týždňoch, pričom dúfa, bude možné prijať tento právny predpis rýchlo, aby sa zaistilo, že k jeho uplatneniu dôjde čo najskôr po uplatnení dohody o voľnom obchode.
<P>
Hospodárske výhody tejto dohody o voľnom obchode sú najmä v prospech EÚ. Oslobodí európskych vývozcov priemyselných a poľnohospodárskych tovarov od kórejských colných poplatkov, ročne im na cle ušetrí 1,6 miliardy EUR, pričom polovicu z toho už priamo odo dňa, keď dohoda nadobudne platnosť. Potenciálne zisky z týchto colných úspor budú zrejme ešte vyššie, keďže sa očakáva, že sa obchod medzi EÚ a Kóreou časom rozšíri.
<P>
Podľa jednej štúdie vytvorí dohoda o voľnom obchode významný nový obchod v oblasti tovarov a služieb vo výške 19,1 miliardy pre EÚ v porovnaní s 12,8 miliardy pre Kóreu. Podľa súčasných štúdií neexistujú žiadne odvetvia, ktoré by dohoda o voľnom obchode negatívne ovplyvnila, ale v prípade, že by z nej vyplývala nejaká škoda alebo hrozba, Komisia by neváhala aktivovať ochranné postupy, ktoré sú v dohode zapracované. Dovoľte mi zároveň pripomenúť, že v prípade takejto potreby máme možnosť uplatniť podporné opatrenia v rámci Európskeho fondu na prispôsobenie sa globalizácii.
<P>
Pokiaľ ide o práva duševného vlastníctva, dohoda o voľnom obchode obsahuje ambiciózne záväzky, ktoré prevyšujú pravidlá Svetovej obchodnej organizácie. Komisia si navyše dávala pozor na to, aby zaistila, že žiadna súčasť dohody o voľnom obchode nie je v rozpore s acquis communautaire EÚ.
<P>
Pokiaľ ide o dôsledky protokolu o kultúrnej spolupráci, dohoda o voľnom obchode by stanovila rámec pre zapojenie sa do strategického dialógu o spolupráci a pomoci pri výmenách spojených s kultúrnymi aktivitami. Predovšetkým je to prejav záväzku EÚ aktívne podporovať Dohovor UNESCO o ochrane a podpore rozmanitosti kultúrnych prejavov z roku 2005.
<P>
Pokiaľ ide o pravidlá označovania pôvodu, rokovania s Južnou Kóreou priniesli niekoľko zmien, ktoré sú v súlade s prebiehajúcim procesom reformy takýchto pravidiel. Tieto zmeny vedú k zjednodušeniu, a teda k zrealizovaniu konkrétnej požiadavky zo strany Európskeho parlamentu. Zároveň boli zachované prísne pravidlá pre všetky citlivé odvetvia.
<P>
Komisia venovala osobitnú pozornosť tomu, aby sa pre európske ovocie a zeleninu vytvorila v Kórei nová príležitosť pre vstup na trh. S cieľom podporiť otvorenie kórejského trhu sa vstupné ceny Európskej únie znížili. Výnimkou sú tri najcitlivejšie plodiny: paradajky, pomaranče a kórejské citrusové plody.
<P>
Dohoda o voľnom obchode, samozrejme, zároveň otvorí trh EÚ kórejským výrobkom. Na ochranu nášho priemyslu proti zvýšeniu dovozu, ktoré by mohlo spôsobiť alebo vyvolať škodu alebo ohrozenie, obsahuje dohoda o voľnom obchode účinný ochranný mechanizmus.
<P>
Túto ochrannú doložku možno uplatniť od nadobudnutia platnosti dohody o voľnom obchode. Komisia bude monitorovať trh EÚ a kórejský dovoz, aby posúdila potrebu uplatniť ochrannú doložku, a naďalej sa zaväzuje, že ju bude používať, ak budú splnené potrebné podmienky.
<P>
To isté platí v prípade špeciálnej doložky o vrátení cla, ktorú možno uplatniť na základe verejne dostupných obchodných štatistík o dovoze do Kórey a vývoze z Kórey.
<P>
Som si vedomý istých obáv vyjadrených najmä zo strany automobilového priemyslu EÚ, ktoré sa týkajú ustanovení o vrátení cla uvedených v dohode o voľnom obchode. Musím však zdôrazniť, že vrátenie cla v súčasnosti povoľujú a využívajú kórejskí, ako aj európski vývozcovia. Jeho zachovanie v dohode o voľnom obchode teda neprináša žiadnu novú výhodu. Súčasný hospodársky vplyv vrátenia cla je veľmi malý a predstavuje asi jednu osminu hodnoty kórejských colných úľav.
<P>
V prípade automobilov dostupné štúdie ukazujú, že zahraničné množstvo kórejských automobilov sa pohybuje medzi 10 % a 15 %. V prípade, že by sa mal dovoz zahraničných automobilov podstatne zvýšiť, špeciálna doložka o vrátení cla by zabezpečila účinnú nápravu.
<P>
Nedá sa vylúčiť, že vykonávanie dohody o voľnom obchode môže medzi stranami podnietiť vznik odlišných názorov a odlišný výklad. Na riešenie takýchto situácií obsahuje dohoda o voľnom obchode účinný a rýchly mechanizmus urovnávania sporov. Komisia bude pozorne sledovať plnenie záväzkov zo strany Kórey a, ak to bude oprávnené, nebude váhať uplatniť postupy urovnávania sporov.
<P>
Dohoda o voľnom obchode by bola zároveň priekopníkom v oblasti ochrany životného prostredia a dodržiavania pracovných práv, pričom by obsahovala komplexné záväzky v celej škále sociálnych a environmentálnych noriem. Rozsah týchto záväzkov je širší ako rozsah ktorejkoľvek inej porovnateľnej dohody. S cieľom zabezpečiť, aby sa tieto záväzky dodržiavali, dohoda o voľnom obchode vytvára pevný rámec pre monitorovanie ich uplatňovania, ktorý zahŕňa občiansku spoločnosť, podniky, odborové zväzy a mimovládne organizácie.
<P>
Na záver by som vás chcel informovať o tom, že Kórea a EÚ diskutujú o možných úpravách plánu odstránenia colných poplatkov. Tieto úpravy by okrem iného znamenali, že colné poplatky za výrobky zaradené do trojročnej kategórie by sa odstránili až po štyroch rokoch a colné poplatky za výrobky zaradené do päťročnej kategórie by sa odstránili až po šiestich rokoch, čo znamená, že tieto clá by sa zrušili o rok neskôr, ako sa pôvodne plánovalo.
<P>
Prináša to so sebou miernu obeť, pokiaľ ide o naše ofenzívne záujmy, ale mysleli sme si, že takáto úprava bude vhodná vzhľadom na citlivé miesta niektorých odvetví. Kórea naznačila, že je pripravená súhlasiť s týmito zmenami na základe toho, že sa budú citlivé miesta oboch strán rešpektovať rovnako.
<SPEAKER ID="670" NAME="Ivo Belet" LANGUAGE="NL">
Vážený pán komisár, v prvom rade by som vám rád zaželal veľa šťastia vo vašej novej funkcii. Ocitli sme sa v hospodársky zložitých časoch, ale vieme, že vy sa ich nebojíte.
<P>
Pokiaľ ide o túto dohodu o voľnom obchode s Južnou Kóreou, ako hovoríte, nachádza sa v nej nepochybne veľa pozitív pre Európu. Pokiaľ však ide o náš automobilový priemysel, táto dohoda je a ostáva katastrofálna. Poukázal na to aj pán Caspary. Len sa pozrite na čísla, pán komisár. Na každý automobil, ktorý vyvezieme do Južnej Kórey, pripadá 15 automobilov, ktoré privezieme my odtiaľ. V súčasnosti máme pomer 15:1, čo je predovšetkým výsledkom necolných prekážok obchodu v Južnej Kórei.
<P>
Zároveň nie je náhoda, že by mal výrobca, ako je General Motors, vziať späť svoje rozhodnutie vyrábať v Európe nové malé športovo-úžitkové vozidlá, a to konkrétne vo svojom závode v Antverpách, a namiesto toho presunúť celý projekt do Južnej Kórey. Táto blížiaca sa dohoda o voľnom obchode s Južnou Kóreou je priamou príčinou tohto rozhodnutia. Pán komisár, myslím si, že to nemôžeme akceptovať a len tak to zamiesť pod koberec a vyhlásiť, že mnohé iné odvetvia v Európe z toho budú mať úžitok.
<P>
Myslím si, že máme stále dosť času na to, aby sme túto situáciu prispôsobili nášmu automobilovému priemyslu, a vy ste celkom správne spomínali ochrannú doložku. Uznávam, že takéto ochranné opatrenia existujú, ale žiadame, aby bol v prvom rade vypracovaný základný posudok o vplyve tejto dohody na automobilový priemysel. Čísla a tendencie sú príliš alarmujúce. V každom prípade je skutočnosť taká - a vy to viete lepšie ako ja -, že americká vláda v súčasnosti rokuje s Južnou Kóreou o zmenách v podobnej dohode, akou je tá naša.
<P>
Pán De Gucht, nezabúdajte, že automobilový priemysel je v Európe stále najdôležitejším priemyselným odvetvím. Hovoríme tu o strašne veľkom počte pracovných miest, ktoré sú v tejto chvíli pod silným tlakom. Podľa môjho názoru nesmieme dovoliť, aby boli ohrozené ďalšie pracovné miesta, a preto vás naliehavo žiadame, aby ste do tejto dohody zapracovali ďalšie záruky.
<SPEAKER ID="671" NAME="David Martin">
v mene skupiny S&D. - Vážený pán predsedajúci, myslím si, že táto kórejská dohoda o voľnom obchode je dôležitá z troch dôvodov. Po prvé, ako ste naznačili, táto dohoda je obojstranne výhodná pre hospodárstvo Kórey aj Európskej únie. Je dobrá pre spotrebiteľov, je dobrá pre pracovné miesta a, ako ste správne uviedli, môže naše obchodné toky s Kóreou obohatiť o 19 miliárd.
<P>
Po druhé, vzhľadom na práve prebiehajúcu rozpravu, hoci táto dohoda vzniká v kontexte globálnej finančnej krízy, je veľmi pozitívnym príkladom. Ak dve veľké hospodárstva, ako sú Európska únia a Kórea, môžu uzavrieť dohodu o voľnom obchode, dáva to podnet ďalším partnerom. Napríklad Japonsko v súčasnosti preukazuje oveľa väčší záujem o hospodárske vzťahy s Európskou úniou, ako tomu bolo len pred pár rokmi, čo je čiastočne zásluhou dohody s Kóreou.
<P>
Na druhej strane Kórejčania zrazu zisťujú, že USA sa teraz vracajú, klopú im na dvere a čakajú, že sa dohoda medzi Kóreou a USA dá opäť do pohybu.
<P>
Tretím dôvodom - z obmedzenejšieho hľadiska, ale dúfam, že kolegovia poslanci v tomto Parlamente na to budú pamätať - je, že pre Parlament je to dôležité, pretože mnoho požiadaviek uvedených v správe, ktorú som vypracoval, Komisia splnila. Čas mi nedovoľuje, aby som ich prešiel všetky, ale chcem vám uviesť len tri alebo štyri príklady.
<P>
Po prvé, v tejto správe sme uviedli, že potrebujeme oveľa lepší prístup na kórejský poľnohospodársky trh. Nuž, kórejské poľnohospodárske clá klesnú počas prvých siedmich rokov tejto dohody o 75 %. Chceli sme chrániť naše zemepisné označenia a naša whisky, naše šampanské, vína, šunky a tak ďalej budú v Kórei vďaka tejto dohode chránené. Pritom nie sú, ako povedal jeden kolega poslanec, zanedbateľné. Hodnota škótskej whisky, ktorá sa predáva na kórejskom trhu, už predstavuje hodnotu 137 miliónov GBP ročne, takže vďaka tejto dohode by sme mohli vidieť značný nárast.
<P>
Žiadali sme, aby boli vyriešené necolné prekážky, a z toho bude mať mimoriadny úžitok automobilový priemysel. Chceli sme vylepšiť obchod v oblasti environmentálnych tovarov. Nuž, na základe tejto dohody bude mať environmentálny obchod s tovarmi a službami po troch rokoch prakticky bezcolný prístup na kórejský trh a ich environmentálne tovary a služby budú mať bezcolný prístup na náš trh.
<P>
My ako Parlament sme žiadali vylepšené sociálne a environmentálne normy. Odkedy začali rokovania, Kórea podpísala štyri dohovory Medzinárodnej organizácie práce, pričom ich obchod a fórum trvalo udržateľného rozvoja budú založené ako výsledok tejto dohody umožňujúcej občianskym partnerom v Kórei zabezpečiť, aby väčšie otvorenie trhu sprevádzali vylepšenia pracovných a environmentálnych noriem.
<P>
Všetky tieto veci žiadal Parlament. Bolo by z našej strany absurdné a zvrátené, keby sme sa im po tom, ako sme ich dosiahli, otočili chrbtom.
<P>
Je táto dohoda dokonalá? Nuž, samozrejme, že nie je. Obsahuje veci, ktoré by som v nej nechcel? Samozrejme, že obsahuje, ale rokovania znamenajú, že musíte vedieť zmeniť názor. Keď však vezmeme do úvahy všetky aspekty, je táto dohoda pre Európu výhodná? Áno, je. Je táto dohoda výhodná pre Kóreu? Áno, je. Je táto dohoda potenciálne výhodná pre svetové hospodárstvo? Áno, je. Nemali by sme s ňou preto váhať: mali by sme sa pohnúť vpred a podpísať ju.
<SPEAKER ID="672" NAME="Niccolò Rinaldi" LANGUAGE="IT">
Vážený pán predsedajúci, pán komisár, dámy a páni, toto je klasická téma, v súvislosti s ktorou európske inštitúcie riskujú svoju povesť medzi zástupcami priemyslu, zamestnancami a európskymi spotrebiteľmi.
<P>
Dohoda o voľnom obchode je vždy dobrou správou, je základným kameňom stability a prosperity planéty, a to o to viac, keď pre Európsku úniu predstavuje prvú úspešnú obojstrannú obchodnú politiku po rokoch sklamaní. Možno však práve preto sa s uzavretím dohody tak ponáhľa. Je to takmer, ako keby sa Komisia snažila uzavrieť dohodu za každú cenu.
<P>
Hoci je vrátenie cla pre Svetovú obchodnú organizáciu prijateľné a napriek tomu, že sa už praktizuje, ide tu vlastne o vývoznú dotáciu a pre našu Skupinu Aliancie liberálov a demokratov za Európu predstavuje zmiernenie pravidla označovania pôvodu krok späť z hľadiska transparentnosti. Tieto dve zásady čoskoro vytvoria precedens pre našich ďalších obchodných partnerov. Vieme, že Komisia si šla tvrdo za svojím, ale ako hovorí jedno kórejské príslovie, aj najlepší robia chyby.
<P>
Často sme počuli, že Komisia stráca schopnosť chrániť zákonné záujmy výrobcov, zamestnancov a spotrebiteľov. Niečo sa určite pokazilo v jej komunikácii s obomi stranami priemyslu počas rokovania, ktoré bolo občas kritizované z dôvodu nedostatočnej transparentnosti.
<P>
Každý európsky občan od nás všetkých, od Komisie aj Parlamentu, očakáva, že prejavíme politickú citlivosť. Európskemu priemyslu sa nedarí a pre niektoré členské štáty je zbytočné poskytovať automobilovému odvetviu dotácie, s ktorými, mimochodom, vôbec nesúhlasím. Na druhej strane, s touto dohodou riskujeme zavedenie dotácií pre kórejský vývoz.
<P>
Všetci vieme, že tieto dohody sú zložité a že obsahujú aj mnoho výhod, ktoré by sme mali privítať: zrušenie kórejských colných poplatkov, uznanie európskych osvedčení, nové možnosti pre európske služby, ochrana zemepisných označení. Čiastočne z tohto dôvodu nechcem, aby sme sa vybrali tou istou cestou ako v Spojených štátoch, kde dohoda s Kóreou čaká na ratifikáciu už roky a kde chcú niektorí dokonca opäť otvoriť kapitolu o automobilovom priemysle.
<P>
Požiadavka Komisie je nasledovná: text dohody musí byť súčasťou celkového balíka, ktorý tvoria tri dokumenty, inými slovami, dohoda o voľnom obchode, ktorá má byť predložená na ratifikáciu, vykonávacie opatrenia, najmä pokiaľ ide o vrátenie cla, a nariadenie o ochrannej doložke. Ak je to možné, pridal by som aj možnosť prístupu k Európskemu fondu na prispôsobenie sa globalizácii v oblastiach, ktoré môže táto dohoda ovplyvniť.
<P>
Pán komisár, radi by sme videli všetky tieto dokumenty pohromade a predovšetkým si myslíme, že v súlade s riadnym legislatívnym postupom, ktorý stanovuje Lisabonská zmluva, by sme mali vylúčiť akýkoľvek druh predbežnej dohody, proti ktorej by sme sa postavili, pretože chceme pracovať spoločne.
<SPEAKER ID="673" NAME="Yannick Jadot" LANGUAGE="FR">
Vážený pán predsedajúci, ako ste povedali, táto dohoda je priekopnícka. Je priekopnícka, ale nie nevyhnutne takým spôsobom, akým o nej hovoríme. V skutočnosti možno po prvýkrát vo výsledku rokovaní vidíme, že sú tu aj porazení, čo niekto prijíma, ale v súvislosti s obchodnými rokovaniami s tretími stranami. O tom, kto v Európe bude vo vzťahu založenom na voľnom obchode škodovať, sa nerozhodlo ani v súvislosti s Lisabonskou zmluvou, ani v súvislosti s priemyselnou politikou.
<P>
Po druhé, táto dohoda je priekopnícka aj preto, lebo v rámci obchodných rokovaní sa zvyčajne bránia poľnohospodárske odvetvia a priemyselné odvetvia sú spokojné. V tomto prípade vidíme, že opak je pravda. Po prvýkrát sa na rozhodnutia, ktoré Európa prijala, sťažujú doslova hlavné priemyselné odvetvia.
<P>
Po tretie je táto dohoda priekopnícka preto, lebo ste spomínali zníženie colných poplatkov vo výške 1,6 miliardy EUR, z ktorého budeme mať na kórejskom trhu úžitok. Čo však tieto čísla vlastne znamenajú? Som zvoleným zástupcom regiónu na západe Francúzska, a to konkrétne Bretónska. Keby ste navštívili Bretónsko, pán De Gucht, zistili by ste, že v týchto dňoch je tam obrovským problémom znečistenie zelených rias a podzemnej vody, ktoré súvisí so zintenzívnením chovu ošípaných.
<P>
Teraz nám hovoria, že prostredníctvom obchodovania s Južnou Kóreou zarobíme na ošípaných trochu peňazí. V regióne, ktorý zastupujem, je skutočnosť taká, že zintenzívnenie chovu ošípaných vedie k rušeniu pracovných miest, strate pridanej hodnoty a poklesu cestovného ruchu. V rámci tejto dohody sme preto v regióne, ktorý zastupujem, porazení. Možno v rámci vášho celkového výpočtu majú ľudia z tejto dohody úžitok, ale v regióne, ako je ten môj, ľudia prehrávajú.
<P>
Na záver je táto dohoda priekopnícka aj preto, lebo sa po prvýkrát bude požadovať environmentálna výnimka. Neustále počúvame, že Európa je nepopierateľnou a nespornou vedúcou silou boja proti globálnej zmene klímy. Skutočnosť je taká, že v rokovaniach s Južnou Kóreou sme sa obmedzili na výnimky týkajúce sa emisií CO2 z automobilov, pretože automobilová loby je v Európe veľmi silná, pokiaľ ide o odsúvanie termínov na zavedenie obmedzení emisií CO2, a preto, lebo teraz je povinnosťou dosiahnuť výnimky v zahraničí.
<P>
Z tohto dôvodu opäť jasne vidíme, že pokiaľ ide o priemyselnú stratégiu, stratégiu pre naše spoločnosti a výber hospodárstva, bude to skôr tak, že Európa bude touto dohodou viac trpieť, než by ju mala formovať. Hovorili ste o Lisabonskej zmluve, ekologickom hospodárstve a inovácii. Nechápem, ako by sa v rámci tejto dohody mohli tieto oblasti podporiť.
<P>
Na záver chcem povedať, že váš prístup k diskutovaniu o problémoch je často veľmi vyvážený, ale akonáhle začnú ľudia hovoriť o daniach, zrazu... Pokiaľ ide o daň z oxidu uhličitého na hraniciach, ktorú ste spomínali počas vášho vypočutia, a pokiaľ ide teraz o Tobinovu daň, stavím sa s vami, pán De Gucht, že ešte predtým, ako vám skončí mandát, sa Komisia bude musieť dôrazne vyjadriť k Tobinovej dani, pretože v súčasnosti je nevyhnutným nástrojom na reguláciu finančných trhov.
<SPEAKER ID="674" NAME="James Nicholson">
v mene skupiny ECR. - Vážený pán predsedajúci, predovšetkým by som chcel využiť príležitosť privítať vás, pán komisár, vo vašej novej funkcii a zaželať vám veľmi úspešné funkčné obdobie. Pri tejto príležitosti by som tiež rád povedal, že je dobré, že tu dnes večer vedieme túto rozpravu a hovoríme o niektorých veciach otvorene.
<P>
Pravda je, že rokovania trvajú dlho a preťahujú sa, a rozhodne vítam vyhlásenie pána komisára, že dúfa, že sa táto situácia čoskoro skončí.
<P>
Podpísanie tejto dohody bude nesmiernym prínosom pre Európu aj Kóreu. Viem, že sú tu isté obavy a vypočul som si ich. Dnes večer sme si tu vypočuli obavy týkajúce sa automobilového priemyslu. Ale viete, myslím si, že ak máme závisieť od automobilového priemyslu - a máme ho úplne brániť -, vyberáme si podľa mňa nesprávnu konkrétnu oblasť, v ktorej to urobiť. Pokiaľ by išlo o mňa, spoločnosť General Motors by v mojej oblasti určite nebola najdôležitejšia.
<P>
Stotožňujem sa s týmito obavami, ako aj s niektorými skutočnými obavami mnohých ľudí, a rozumiem im. Verím však, že príležitosť preváži tieto obavy. Zároveň si myslím, že ak máme byť vždy zdržanliví, neverím, že niečo dosiahneme.
<P>
Nesmieme sa teda pozerať na negatíva, ale na príležitosti a využiť ich. Nemôžeme zabúdať na to, že táto dohoda má aj politický význam, pretože na sever od Južnej Kórey sa nachádza veľmi agresívny nepriateľ. Myslím si, že zároveň vysielame správu o tom, koho podporujeme.
<P>
Musíme preto urobiť všetko, čo je v našich silách, aby sme odstránili prekážky, ktoré sa nachádzajú v tejto konkrétnej oblasti. Dohoda ukáže, že podporujeme pokrok.
<P>
Mal som príležitosť navštíviť túto oblasť a viem, že tamojší ľudia majú veľmi silné sklony ísť vpred a byť pokrokoví. Keď navštívite oblasť ako Kaesong, uvidíte tam jasnú a očividnú vzájomnú podporu medzi severom a juhom. Myslím si, že je to pre nás obrovská príležitosť posunúť sa vpred.
<P>
Chcel by som sa len Komisie jednoducho opýtať: po prvé, ako by sa vyjadrila k ustanoveniu o mechanizme urovnávania sporov a ako to bude v praxi fungovať? Konkrétne, ako rýchlo budeme schopní použiť tento mechanizmus v prípade vážneho narušenia trhu?
<SPEAKER ID="675" NAME="João Ferreira">
v mene skupiny GUE/NGL. - (PT) Vážený pán predsedajúci, pán komisár, kritizujeme katastrofálny následok, ktorý zanechala liberalizácia svetového hospodárstva na mnohých odvetviach hospodárskej činnosti, a to najmä v niektorých členských štátoch a regiónoch, ktoré sú od týchto odvetví najviac závislé. Hovoríme o zničení výrobnej činnosti a pracovných miest, vážnom vplyve na schopnosť vytvárať a rozdeľovať bohatstvo, rastúcej závislosti od zahraničných trhov, chronickej a zväčšujúcej sa nerovnováhe v oblasti obchodu, skrátka o hospodárskom a sociálnom kolapse.
<P>
Hovoríme aj o útokoch na práva zamestnancov, sociálnom dampingu, zničení miliónov malých výrobcov a mnohých malých a stredných podnikov. Toto sú následky postupnej liberalizácie medzinárodného obchodu, ktoré jej obhajcovia nemôžu ignorovať. Pripomínam tu odevný a textilný priemysel, ktorý s touto dohodou mimoriadne súvisí, a štúdiu Generálneho riaditeľstva pre zamestnanosť a nadácie Eurofund, ktorá predstavuje scenáre poklesu pracovných miest v Spoločenstve o 20 % až 25 % do roku 2020, pričom priznáva aj scenár, podľa ktorého by v tomto odvetví mohlo zaniknúť 50 % pracovných miest. Pripomínam však aj elektrotechnické odvetvie a priemysel výroby súčiastok v automobilovom odvetví, ktoré tu už boli spomínané. Tieto sťažnosti vyvolávajú otázky, ktoré naďalej ostávajú nezodpovedané.
<P>
Aké opatrenia sa prijmú na ochranu týchto odvetví, aby sa robilo viac, než len sa zmierňovali účinky rušenia pracovných miest? Aké obranné mechanizmy a ochranné opatrenia existujú proti agresívnemu vývozu? Kedy a ako dosiahneme spôsob účinného riešenia premiestňovania podnikov? Podľa návrhu tejto skupiny poskytne rozpočet na rok 2010 nový rozpočtový riadok pre kroky v oblasti textilného a obuvníckeho priemyslu a vytvorí program Spoločenstva pre toto odvetvie. Aké sú kľúčové zložky tohto programu?
<P>
Pán komisár, treba bezodkladne nadviazať čestné hospodárske vzťahy. Tie musia slúžiť skôr ľuďom a ich krajinám než niektorým hospodárskym skupinám alebo tým, ktorí financujú Európsku úniu. Ochrana práva každej krajiny vyrábať trvalo udržateľným spôsobom je pre budúcnosť nevyhnutná, a to v mene novej hospodárskej, sociálnej, energeticky orientovanej a environmentálnej logiky, že neoliberálny model nielen zlyháva, ale dokonca sa ukazuje ako nemožný.
<SPEAKER ID="676" NAME="Anna Rosbach" LANGUAGE="DA">
Vážený pán predsedajúci, nesúhlasím s predchádzajúcim rečníkom. V skutočnosti vítam dohodu o voľnom obchode s Južnou Kóreou. Pokiaľ viem, je jasne v záujme EÚ, aby podporovala čo najužší vzťah medzi Európou a demokratickými krajinami Ázie vrátane Južnej Kórey.
<P>
V obchode medzi Európou a Južnou Kóreou bola kvôli protekcionizmu dlho nerovnováha - nerovnováha medzi voľným obchodom EÚ a protekcionizmom Južnej Kórey. Pred niekoľkými desaťročiami bola Južná Kórea poľnohospodárskou spoločnosťou. Teraz sa rýchlo mení na priemyselnú spoločnosť, ktorej 81 % obyvateľov žije v mestských oblastiach. Táto krajina je v súčasnosti jedenástym najväčším hospodárstvom na svete a štvrtým najväčším obchodným partnerom EÚ.
<P>
Južná Kórea je dôležitým spojencom v strategicky významnej oblasti. Prognózy naznačujú, že do desiatich rokov krajina zaujme ešte dominantnejšie postavenie v odvetví špičkových technológií.
<P>
Južná Kórea musí konkurovať hospodárskemu a vojenskému gigantovi na severe, teda Číne, ktorá je zároveň hlavným obchodným partnerom krajiny. Pokiaľ ide o konkurencieschopnosť, Čína má takmer nevyčerpateľný zdroj v podobe lacnej pracovnej sily. Čína je preto aj hlavným obchodným konkurentom tejto krajiny. Keď bude EÚ klásť Južnej Kórei požiadavky na kvalitu, môže zabezpečiť, aby boli tovary tejto krajiny vhodnejšie na vývoz do USA a Európy - oveľa vhodnejšie ako tovary z Číny. Predpokladám, že máme všetci záujem o to, aby sme to dosiahli.
<P>
Ako už bolo spomenuté, táto dohoda o voľnom obchode odstráni colné poplatky vo výške 1,6 miliardy EUR ročne. To môže byť vo všeobecnosti veľmi dobrá vec, ale pre mňa je otázkou to, či je juhokórejský obchod a priemysel dostatočne liberalizovaný a či možno splniť strategický plán dohody o voľnom obchode vzhľadom na skutočnosť, že Južná Kórea stále poskytuje výnimočné dotácie niektorým odvetviam, ako napríklad farmaceutickému alebo elektrotechnickému odvetviu.
<SPEAKER ID="677" NAME="Peter Šťastný" AFFILIATION="PPE">
Vážený pán predsedajúci, počas niekoľkých uplynulých mesiacov zažila EÚ niekoľko zmien a premien. Vystriedali sa traja komisári pre medzinárodný obchod, dvaja predsedovia Rady EÚ a do platnosti vstúpila Lisabonská zmluva.
<P>
Počas tohto obdobia som so všetkými najvyššími predstaviteľmi polemizoval o potrebe doladiť dohodu o voľnom obchode medzi Južnou Kóreou a EÚ, aby sme vzali do úvahy aj hlboko nespokojné odvetvia, a to najmä európsky automobilový priemysel.
<P>
Najostrejšie polemiky sa viedli najmä v oblasti ochranných doložiek o vrátení cla a necolných prekážok. Keď v reakcii na moju otázku počas vypočutí nový komisár vyhlásil, že otázka vrátenia cla si zaslúži bližšie preskúmanie, bol som optimistický. Dokonca aj USA odložili svoju dohodu o voľnom obchode s Južnou Kóreou na neurčito, a to čiastočne kvôli podobným námietkam zo strany automobilového priemyslu.
<P>
Toto je prvá veľká dohoda o voľnom obchode. Slúži ako vzor. Musíme ju správne dohodnúť. Podmienky musia byť rovnaké pre obe strany. Nechápte ma, prosím, nesprávne. Som silným zástancom dohôd o voľnom obchode. Chápem ich priaznivý vplyv na HDP a zamestnanosť, ale mali by sme pochopiť aj to, že keď je konkurenčná výhoda jednostranná, prínos sa zmenší a v najhoršom prípade by mohol byť dokonca negatívny.
<P>
Zamestnanci v EÚ si zaslúžia niečo lepšie. Možno by sme sa mali obrátiť na nášho transatlantického partnera a spoločne žiadať malé úpravy, ktoré by aspoň čiastočne uspokojili tieto gigantické priemyselné odvetvia a umožnili by, aby nové dohody o voľnom obchode nadobudli platnosť čo najskôr. Vždy sa nájdu nejaké nesplnené body, ale celkovo musia byť dohody o voľnom obchode výhodné pre občanov oboch strán. Som zodpovedný za to, aby som sledoval situáciu a zabezpečil, že moji voliči a občania EÚ dosiahnu spravodlivú dohodu.
<SPEAKER ID="678" NAME="Kader Arif" AFFILIATION="S&amp;D">
(FR) Vážený pán predsedajúci, pán komisár, dámy a páni, o dohode o voľnom obchode medzi Európskou úniou a Kóreou sme na plenárnom zasadnutí diskutovali už v septembri. Už vtedy mnohí z nás vyjadrili obavy súvisiace s negatívnymi dôsledkami tejto dohody, najmä pokiaľ ide o automobilový priemysel. Nemysleli sme si, že udalosti nám tak rýchlo dajú za pravdu.
<P>
Opel 21. januára oznámil zatvorenie svojho výrobného závodu v Antverpách, ktorého výrobná činnosť sa presunie do Južnej Kórey. Máme veriť tomu, že toto rozhodnutie nemá nič spoločné s dohodou o voľnom obchode, o ktorej sa práve rokuje? Dovoľte mi vidieť tu istú súvislosť. V tomto období hospodárskej krízy, v ktorom zamestnanci ako prví platia za chyby finančníkov, je Komisia viac ako kedykoľvek predtým povinná brať do úvahy tie následky dohôd, o ktorých rokuje, ktoré súvisia s pracovnými miestami.
<P>
Už nie je možné dávať týmto zamestnancom zjednodušujúcu odpoveď. Veľmi dobre vieme, že pre nich bude veľmi ťažké nájsť si inú prácu. Nemôžeme im povedať, že medzinárodný obchod je hra na víťazov a porazených a že oni sú, bohužiaľ, tí, ktorí budú obetovaní, a že s tým nemôžeme nič urobiť.
<P>
Pán komisár, dnes od vás čakáme odpovede. Predovšetkým chceme vedieť, či vaše generálne riaditeľstvo posúdilo vplyv tejto dohody na pracovné miesta v Európe, pretože vám musím povedať, že suma, ktorá bola s takou chuťou oznámená, teda zisk vo výške 19 miliárd EUR, ktorý by mali európski vývozcovia dosiahnuť, nás nepresvedčila. Odkiaľ pochádza táto suma? Na akej štúdii je založená? Vzali sa však okrem očakávaných pozitívnych vplyvov do úvahy aj negatívne vplyvy?
<P>
Komisia v súvislosti s touto dohodou navrhla nariadenie o metódach uplatňovania ochranných opatrení. Tieto metódy sa týkajú najmä vrátenia cla, teda výhody, ktorá nebola doteraz nikdy poskytnutá, a to dokonca ani našim obchodným partnerom z rozvojových krajín. Predložené návrhy zabezpečujú zložité postupy dovolávania sa alebo presadzovania ochranných doložiek.
<P>
Som však predsa len pokojný, pretože Parlament bude môcť čoskoro po prvýkrát vyjadriť názor na tento text v súlade s riadnym legislatívnym postupom. Rád by som však zdôraznil, že problém so zamestnanosťou sa v Európe nevyrieši prostredníctvom zmierňujúcich opatrení, ktoré sa prijímajú podľa jednotlivých prípadov. Z toho dôvodu spolu s celou skupinou žiadame, aby sa konečne vypracovala skutočná európska priemyselná politika, ktorá bude predstavovať skutočnú stratégiu pre budúcnosť našich priemyselných odvetví.
<P>
V kontexte hospodárskej krízy a silnejšej svetovej hospodárskej súťaže musí byť táto priemyselná politika účinne zladená so spoločnou obchodnou politikou, aby naše dohody o voľnom obchode neviedli k rušeniu pracovných miest v Európe.
<P>
Druhá záležitosť, v súvislosti s ktorou čakáme vysvetlenie, je protokol o kultúrnej spolupráci, ktorý je súčasťou dohody. Niekoľko členských štátov veľmi ostro reagovalo na rokovania, ktoré sa začali s Kóreou, teda krajinou, ktorá nedokázala ratifikovať Dohovor UNESCO o ochrane a podpore rozmanitosti kultúrnych prejavov.
<P>
Odsudzujem už samotný princíp začatia rokovaní o tejto téme a myslím si, že kultúrne otázky by sa mali riešiť oddelene od obchodných rokovaní a mal by sa ich ujať komisár pre kultúru, aby sme predišli tomu, že sa z tejto záležitosti stane rokovacia položka pod rovnakým záhlavím, ako majú obyčajné tovary alebo služby.
<P>
Pán komisár, aby som to zhrnul, viete, aké dôležité je pre poslancov Európskeho parlamentu, aby boli plne informovaní o prebiehajúcich rokovaniach a aby boli zapojení vo všetkých fázach, a to už od bodu, keď sa stanoví mandát na rokovanie. Bez ohľadu na naše rozdiely v prístupe by som rád zdôraznil, že lepšie informovanie Parlamentu z opačnej strany by nám umožnilo ľahšie pochopiť práve uskutočňovanú stratégiu.
<P>
Verím preto, že môžem počítať s tým, že nás vy aj Komisia podporíte a pomôžete nám v budúcej práci, pričom každý bude konať v rozsahu svojich povinností, ale vždy v prospech obchodnej politiky, ktorá má očividne európskejší rozmer, ale ktorá je predovšetkým spravodlivejšia.
<SPEAKER ID="679" NAME="Predsedajúci">
Ďakujem vám, pán Arif, ale tlmočníci majú stále problém udržať s vami krok. Stále mi dávajú znamenia, aby mi oznámili, že s vami nestíhajú držať krok. Je veľmi pekné predniesť dlhý prejav, oveľa dlhší, ako pripúšťa rečnícky čas, ale pravda je, že nie je pretlmočený.
<P>
Vy a francúzsky hovoriaci rečníci ste preto jediní v tomto Parlamente, ktorí sledujú, čo hovoríte.
<SPEAKER ID="680" NAME="Ramon Tremosa i Balcells" AFFILIATION="ALDE">
Vážený pán predsedajúci, návrh dohody o voľnom obchode medzi Európskou úniou a Južnou Kóreou považuje katalánsky a európsky automobilový priemysel za nespravodlivý a nevyvážený.
<P>
Tento priemysel, ako aj európske textilné odvetvie vyjadrili obavy spojené s konkrétnymi otázkami, ako sú systém vrátenia cla a ochranná doložka. Túto dohodu o voľnom obchode kritizuje aj Európska konfederácia odborových zväzov. Južná Kórea neratifikovala žiadny zo základných dohovorov Medzinárodnej organizácie práce. Južná Kórea pokračuje v potláčaní práv odborov.
<P>
Okrem toho vieme, že pokiaľ ide o túto dohodu o voľnom obchode s Južnou Kóreou, bolo medzi členmi kolégia Európskej komisie, ako aj medzi útvarmi Európskej komisie, konkrétne medzi Generálnym riaditeľstvom pre dane a colnú úniu a Generálnym riaditeľstvom pre obchod, jasné názorové rozdelenie týkajúce sa systému vrátenia cla.
<P>
Pokiaľ ide o Generálne riaditeľstvo pre dane a colnú úniu, systém vrátenia cla spôsobuje narušenie hospodárstva, pretože je to v podstate vývozná dotácia. To by malo v Európskej únii vytvoriť jasnú konkurenčnú výhodu kórejského priemyslu oproti európskemu priemyslu.
<P>
Agentúra na podporu kórejských obchodných investícií vypočítala, že táto výhoda predstavuje prinajmenšom 1 300 EUR na jeden automobil. Považuje preto nová Komisia túto dohodu o voľnom obchode za spravodlivú? Poskytne nová Komisia Parlamentu úplné a aktuálne hodnotenie vplyvov a analýzy týkajúce sa tohto systému vrátenia cla?
<SPEAKER ID="681" NAME="Paweł Zalewski" AFFILIATION="PPE">
(PL) Vážený pán predsedajúci, dnes diskutujeme o veľmi dôležitej dohode, ktorá sa stane vzorom pre dohody s ďalšími krajinami na Ďalekom východe, a preto si vyžaduje dôkladné zamyslenie a analýzu. Nesmie sa na nás vyvíjať tlak, aby sme konali príliš rýchlo. Podporujem voľnú hospodársku súťaž a myslím si, že jej vplyv na stabilizáciu politickej situácie a hospodársky rozvoj je nesporný, ale musí to byť hospodárska súťaž, ktorá je vyvážená a založená na konkurencii medzi technológiami alebo nákladmi na výrobu produktov, a nie na nástrojoch, ako je vrátenie cla, ktoré je súčasťou dohody a ktoré, úprimne povedané, slúži záujmom len jednej strany.
<P>
Nachádzame sa v hospodárskej kríze a v súčasnosti musíme brať mimoriadny ohľad na situáciu v Európe - musíme na seba vziať mimoriadnu zodpovednosť za budúcnosť európskeho priemyslu. Nie je to otázkou len automobilového priemyslu, ale aj elektrotechnického a textilného priemyslu. Mnoho priemyselných odvetví vrátane mnohých z Poľska sa na túto dohodu sťažuje. Podľa môjho názoru by sme preto mali konať nasledovne. Predovšetkým si musíme byť istí účinkami tejto dohody, a preto by sme mali spolupracovať aj s tými odvetviami, ktoré vyjadrili v súvislosti s dohodou pochybnosti, a nielen s tými, ktoré si myslia, že pre nich bude táto dohoda výhrou. Očakávam, že Komisia vypracuje veľmi podrobnú analýzu zameranú na následky nadobudnutia platnosti tejto dohody. Po druhé, musíme sa veľmi dôkladne pozrieť na ochranné opatrenia a na to, ako ich vypracovať tak, aby bola dohoda skutočne výhodná nielen pre Južnú Kóreu, ale pre obe strany. Po tretie, túto dohodu nemôžeme dočasne zaviesť predtým, ako sa Parlament uistí, že je skutočne výhodná pre všetky štáty Európskej únie a nevytvára žiadny druh neoprávnenej výhody pre kórejský priemysel.
<SPEAKER ID="682" NAME="Vital Moreira" AFFILIATION="S&amp;D">
(PT) Vážený pán predsedajúci, pánovi komisárovi, ktorý zodpovedá za obchod, by som rád položil dve otázky týkajúce sa dôležitosti tejto dohody pre obchodné politiky EÚ. Odkedy bola v roku 2006 uvedená do praxe stratégia Globálna Európa zameraná na posilnenie úlohy medzinárodného obchodu v rámci hospodárskej stratégie Európskej únie, je to v podstate prvá a jediná dohoda o voľnom obchode, ktorá bola dohodnutá, hoci ešte nie ratifikovaná, a v ktorej ide o významné obchodné partnerstvo.
<P>
Čo si Komisia myslí o svojej úlohe a biednych výsledkoch, ktoré boli dosiahnuté, pokiaľ ide o ciele stratégie Globálna Európa? Uvažuje potom Komisia nad tým, že v prípade tejto zmluvy je v stávke dôveryhodnosť jej vlastnej obchodnej politiky a že táto dôveryhodnosť závisí aj od jej ratifikácie a schválenia zo strany Parlamentu?
<P>
Po druhé, táto zmluva sa uzatvára len s jednou krajinou, takže je to dvojstranná dohoda. Vieme, že ambiciózna mnohostranná obchodná dohoda v rámci Svetovej obchodnej organizácie je len v štádiu vyčkávania a neprináša žiadne okamžité vyhliadky. Rôzne regionálne dohody, ktoré Európska únia navrhla, takmer všade stroskotali alebo evidentne nemajú žiadne reálne vyhliadky. Takže aby som to zhrnul, znamená to, že táto dvojstranná dohoda je svedectvom neúspechu investície EÚ do dvojstranných a regionálnych dohôd a že odteraz budeme odsúdení na bilateralizmus?
<SPEAKER ID="683" NAME="Pablo Zalba Bidegain" AFFILIATION="PPE">
(ES) Vážený pán predsedajúci, pán komisár, pokiaľ ide o obchodnú politiku Európskej únie, stanovisko Poslaneckého klubu Európskej ľudovej strany (kresťanských demokratov) je veľmi jasné. Sme pevnými zástancami voľného obchodu a pre Európu je určite nevyhnutné, aby pokračovala v rokovaniach o obchodných dohodách s ďalšími krajinami, pretože vytvárajú nové príležitosti pre európske spoločnosti, to znamená nové pracovné miesta, ktoré sú vzhľadom na súčasnú vážnu hospodársku krízu veľmi žiadané.
<P>
Veľmi sa mi páčili vaše slová, pán komisár, pretože aj ja si myslím, že je veľmi dôležité, aby tieto dohody obsahovali dostatočné záruky s cieľom predísť podpísaniu doložiek, ktoré sú nevyvážené a nespravodlivé k európskemu priemyslu.
<P>
Dohodu s Južnou Kóreou predložila Komisia ako prvú v rámci novej generácie ambicióznejších obchodných dohôd pre Európu, a preto je táto dohoda dôležitá. Nejde o to, či je to malá krajina, alebo nie. Ide o to, aby sme neoslabili svoju schopnosť rokovať v budúcnosti o dohodách s oveľa väčšími krajinami.
<P>
Z toho dôvodu nie sme proti dohode o voľnom obchode s Južnou Kóreou. Chceme však, aby boli starostlivejšie preskúmané niektoré odseky, ktoré podľa nás vytvárajú nespravodlivé konkurenčné nevýhody pre niektoré európske priemyselné odvetvia a poskytujú kórejským výrobcom nespravodlivú výhodu.
<P>
Pán komisár, chcem, aby ste mi jasne vysvetlili, prečo ochranná doložka o vrátení cla nadobudne platnosť o päť rokov. Keď som mal naposledy príležitosť hovoriť s vami, vyhlásili ste, že dôvodom je, že o päť rokov sa odstránia aj colné poplatky za automobily.
<P>
V dohode sa uvádza, že po piatich rokoch sa odstránia colné poplatky za automobily, ktoré vážia viac ako päť ton. Pokiaľ však ide o vozidlá, ktoré vážia menej ako päť ton, čo sa vzťahuje na všetky štandardné vozidlá, bude o tri roky odstránených 10 % colných poplatkov. Pán komisár, aký je dôvod tohto dvojročného časového úseku?
<P>
Rád by som tiež získal viac podrobností, pokiaľ ide o akékoľvek aktuálne informácie o tomto aspekte, ktorý ste spomínali. Aký zmysel má naprávať tieto problémy ex post, keď celým dôvodom existencie ochrannej doložky je predvídať možné negatívne následky?
<SPEAKER ID="684" NAME="Evelyn Regner" AFFILIATION="S&amp;D">
(DE) Vážený pán predsedajúci, EÚ by mala uzatvárať dohody o voľnom obchode len s tými krajinami, ktoré plne dodržiavajú ľudské práva. Podľa mňa je základom to, aby sa uplatňovali a predovšetkým dodržiavali základné pracovné normy Medzinárodnej organizácie práce. Pracovné doložky v zmluve sú dobré, ale nie sú dostatočné. Najmä v posledných mesiacoch sa v Kórei vyskytli prípady, v ktorých došlo k zásadným porušeniam odborových práv, ako sú napríklad právo na kolektívne vyjednávanie a právo na slobodu zhromažďovania. Počas celého procesu rokovaní európske odborové zväzy a predovšetkým odbory v metalurgickom priemysle upozorňovali na tieto prípady, a to konkrétne v súvislosti s problémami, ktoré máme očakávať v automobilovom odvetví.
<P>
Prípad spoločnosti Opel v Antverpách sa spomínal niekoľkokrát. Opakujem, závody neboli presunuté len z dôvodu nadmernej kapacity, ako to opakovane tvrdí vedenie spoločnosti, ale predovšetkým preto, aby sa výroba premiestnila do Južnej Kórey. Komu to prinesie osoh? Je možné, že je to predbežný dôsledok dohody o voľnom obchode?
<P>
Ďalším odvetvím s problémami, ktorému sa nevenuje taká veľká pozornosť, je lodiarsky priemysel. Vo svojom desaťročnom pláne, ktorý je súčasťou aktu štátu, si Kórea stanovila za cieľ zaistiť, aby bolo viac ako 90 % spoločností zásobujúcich kórejský lodiarsky priemysel založených v Kórei. To veľmi sťažuje situáciu európskym konkurenčným spoločnostiam a predovšetkým zamestnancom v tomto odvetví.
<P>
(Otázka na základe článku 149 ods. 8 rokovacieho poriadku.)
<SPEAKER ID="685" NAME="Daniel Caspary" AFFILIATION="PPE">
(DE) Vážený pán predsedajúci, pani Regnerová, veľmi pekne vám ďakujem za túto príležitosť. Spomínali ste situáciu spoločnosti Opel v Antverpách. Rád by som sa vás opýtal, či so mnou súhlasíte, že Opel má vážne finančné ťažkosti už niekoľko mesiacov, že spoločnosť by mohla vyrobiť oveľa viac automobilov, ako vyrába v súčasnosti, a že zlú hospodársku situáciu spoločnosti Opel nemohla spôsobiť dohoda o voľnom obchode, ktorá ešte nenadobudla platnosť.
<SPEAKER ID="686" NAME="Evelyn Regner" AFFILIATION="S&amp;D">
(DE) Vážený pán predsedajúci, je pravda, že sú tu vážne hospodárske problémy. Je to skutočne tak. Vedenie spoločnosti a predovšetkým pán Reilly však porušili trojstrannú dohodu. V súlade s podmienkami tejto dohody bola prevádzka spoločnosti Opel v Antverpách uistená, že športovo-úžitkové vozidlá sa budú vyrábať tam. Tieto automobily sa v súčasnosti nevyrábajú v Antverpách, ale v Južnej Kórei. Z môjho pohľadu tu, veľmi zjednodušene, ide o presťahovanie súčasných závodov spoločnosti Opel v Antverpách do Južnej Kórey.
<SPEAKER ID="687" NAME="Bernd Lange" AFFILIATION="S&amp;D">
(DE) Vážený pán predsedajúci, pán De Gucht, mám pre vás tri otázky. Moja prvá otázka sa týka potreby podmienok spravodlivej hospodárskej súťaže. Skutočnosť, že práva zamestnancov v Južnej Kórei sú obmedzované, znamená, že sú tam nespravodlivé konkurenčné podmienky, ktoré zahŕňajú otázku kolektívneho konania. Odsek 314 trestného zákonníka Južnej Kórey hovorí o zločine "prerušenia prevádzok". Ten sa používa na zabránenie štrajkom a obmedzenie práv odborových zväzov, ako napríklad v prípade spoločnosti Ssangyong. Rád by som tiež vedel, prečo uzatvárame dohody o voľnom obchode s krajinami, ako sú Južná Kórea a Kolumbia, ktoré majú najviac problémov s normami Medzinárodnej organizácie práce. Moja prvá otázka znie preto nasledovne: Ako mienite použiť dohodu o voľnom obchode na zaistenie toho, aby v Južnej Kórei neboli žiadne nespravodlivé konkurenčné podmienky, ktoré sú výsledkom obmedzení práv zamestnancov?
<P>
Moja druhá otázka sa týka problémov v automobilovom priemysle, ktoré spomínalo aj niekoľko ďalších rečníkov. V tomto prípade je veľmi dôležité, že tu existujú primerané ochranné doložky. Všeobecné ochranné doložky sú v súčasnosti zavedené kvôli vážnym narušeniam trhu a kvôli systému vrátenia cla. Nedokážem to celkom pochopiť. Pán De Gucht, možno by ste mi tieto ochranné doložky mohli v jednoduchosti vysvetliť. Zaujímalo by ma predovšetkým to, kto a kedy ich môže aktivovať.
<P>
Moja tretia otázka sa týka nového zmluvného základu našej spolupráce, ktorý zavádza Lisabonská zmluva. To zahŕňa schválenie ochranných doložiek a ich uplatnenie ako súčasť spolurozhodovacieho postupu. Môžete zaručiť, že dohoda o voľnom obchode nenadobudne platnosť, kým Parlament neschváli tento postup, a stane sa tak iba po tom, čo Parlament uplatní svoje práva a schváli ochranné doložky?
<SPEAKER ID="688" NAME="Kathleen Van Brempt" AFFILIATION="S&amp;D">
(NL) Vážený pán komisár, som si istá, že so mnou súhlasíte v tom, že dohody o voľnom obchode sa neuzatvárajú z ideologických dôvodov, ale preto, lebo sme si dobre vedomí toho, aký vplyv majú na spoločnosť, či už zo sociálneho, alebo z hospodárskeho hľadiska. Vy sám ste spomínali niekoľko štúdií o vplyve, ale nikdy som nečítala žiadnu štúdiu o vplyve, ktorá hodnotí, aký je vplyv na zamestnanosť podľa jednotlivých odvetví.
<P>
Mnohí rečníci už hovorili o automobilovom odvetví. Nuž, ja, ako aj región, z ktorého pochádzam a z ktorého stále pochádzate aj vy, pán komisár, sme medzičasom zistili, aký je tento vplyv. Automobilový závod Opel v Antverpách sa zatvára a tamojšie odbory - a sú to ľudia, ktorí v ňom pracovali celé roky - sú absolútne presvedčené, že táto obchodná dohoda je veľmi dôležitou súčasťou tak často spomínaného podnikateľského plánu spoločnosti Opel, teda plánu, ktorý si jednoducho nemôžeme pozrieť a ktorý je podstatou rozhodnutia nevybudovať závod na výrobu športovo-úžitkových vozidiel v Antverpách.
<P>
Mám pre vás v tejto súvislosti dve otázky. Viete, aký je vplyv tejto dohody na zamestnanosť, aký je vplyv na zamestnanosť v každom odvetví hospodárstva? Ak nie, ste pripravený - a v tejto záležitosti chcem na vás naliehať - dať vypracovať štúdiu o vplyve na zamestnanosť, aby ste zaistili, že my v Parlamente budeme mať potrebné informácie, keď už nakoniec musíme dať svoj súhlas? Moja druhá otázka znie, či v budúcnosti - s tým, že toto je začiatok vášho funkčného obdobia - plánujete trvale vypracovávať tento druh štúdie o vplyve na sociálnej úrovni.
<SPEAKER ID="689" NAME="Seán Kelly" AFFILIATION="PPE">
(GA) Vážený pán predsedajúci, vítam túto obchodnú dohodu medzi Európskou úniou a Južnou Kóreou.
<P>
V rámci vítania tejto dohody by som rád povedal, že pri všetkých dohodách tohto druhu budú víťazi aj porazení. Bohužiaľ, v tomto prípade sa zdá, že porazeným bude združenie výrobcov automobilov. Povedal by som však, že vzhľadom na pravdepodobne minimálne štvornásobný nárast dopytu po automobiloch v nasledujúcich 20 alebo 30 rokoch tu môže byť istá príležitosť.
<P>
Keď však celkovo vezmem do úvahy to, čo zdôraznil pán komisár, teda výhodu vo výške 19,1 miliardy EUR pre Európsku úniu a 12,5 miliardy EUR pre Južnú Kóreu, je to dobrá dohoda. Keby to bolo naopak, mohli by sme mať dôvod obávať sa. Zároveň nemôžeme podceňovať politický význam Južnej Kórey, ku ktorej psychologicky naťahujeme ruku cez oceány až do Ázie, čo je pre túto krajinu veľmi dôležité. Pokiaľ ide o nás, môžeme si vo svete opäť vybudovať svoje miesto, ktoré bolo v Kodani trochu podkopané.
<SPEAKER ID="691" NAME="Harlem Désir" AFFILIATION="S&amp;D">
(FR) Vážený pán predsedajúci, pán komisár, táto dohoda s Kóreou bude prvou, ktorá skutočne uplatní stratégiu Globálna Európa ako dôležitú dohodu, a preto by mala byť mimoriadne príkladná, pretože vytvorí precedens.
<P>
Všimli sme si však, že je tu predovšetkým problém týkajúci sa informácií, ktoré sa Parlament dozvedel, najmä pokiaľ ide o ochranné doložky, ďalej je tu problém týkajúci sa použitej metódy, keďže sme sa už dozvedeli, že by bolo možné uplatniť dočasné ustanovenia alebo dočasne uplatniť dohodu bez toho, aby sa čo len počkalo na súhlas Parlamentu, a napokon problém týkajúci sa jasnosti a transparentnosti obchodného rámca - túto otázku nastolil pán Rinaldi -, keďže prostredníctvom vrátenia cla by sme v podstate mohli nepriamo uzavrieť dohodu s Čínou. Myslím si, že v týchto dohodách o voľnom obchode musíme mať veľmi jasno.
<P>
Okrem toho je tu problém s dôslednosťou, pokiaľ ide o cieľ rozvíjania sociálnych a environmentálnych noriem. Pokiaľ ide o dodržiavanie sociálnych noriem, sme napríklad veľmi vzdialení od toho, na čom sa v rámci svojej dohody s Kóreou dohodli Spojené štáty.
<P>
Nakoniec, úprimne povedané, keď sa pozrieme na hospodársku situáciu s automobilovým priemyslom, v ktorej sa nachádzame...
<P>
(Predsedajúci prerušil rečníka.)
<SPEAKER ID="692" NAME="Niccolò Rinaldi" AFFILIATION="ALDE">
(IT) Vážený pán predsedajúci, dámy a páni, rád by som pánovi komisárovi položil doplňujúcu otázku. Chápeme, že nemáme jasný rámec, pokiaľ ide o postup akejkoľvek ratifikácie zo strany národných parlamentov, ale aká väčšina bude musieť v Rade hlasovať v prípade tejto dohody? Je to kvalifikovaná väčšina alebo väčšina na základe konsenzu? To je ďalšia vec, ktorú som nepochopil, a myslím si, že je dôležité pochopiť tento aspekt právneho základu.
<P>
Rád by som dodal aj to, že ma prekvapuje tón tejto rozpravy. Mám pocit, že som počul mnoho znepokojených hlasov, a preto opäť vyzývam Komisiu, aby sme spolupracovali. Vážený pán komisár, sme si istí, že vykonáte vynikajúcu prácu, ale ako hovorí ďalšie kórejské príslovie: spýtaj sa na cestu, aj keď ju už poznáš.
<SPEAKER ID="693" NAME="Czesław Adam Siekierski" AFFILIATION="PPE">
(PL) Vážený pán predsedajúci, dohoda o voľnom obchode s Južnou Kóreou sa zdá byť dobrým krokom vpred. Dohoda o voľnom obchode bude viesť k značnému nárastu v rámci recipročného obchodu. Vďaka zrušeniu kórejského dovozného cla vo výške okolo 1,6 miliardy EUR a dovozného cla EÚ vo výške približne 1,1 miliardy EUR dôjde k značnej liberalizácii obchodu vo významných odvetviach priemyslu a služieb. To sa týka najmä telekomunikácií, ochrany životného prostredia, dopravy, finančných a právnych služieb. Dohoda o voľnom obchode navyše prispeje k zvýšeniu transparentnosti v otázke ochrany duševného vlastníctva a verejného obstarávania. Vďaka tejto dohode si Kórea zároveň bude ctiť európske certifikáty a normy kvality. V súčasnej hospodárskej situácii je táto dohoda mimoriadne dôležitá, pretože umožní rýchlejší rozvoj krajín EÚ. Uvedomujeme si však (...).
<P>
(Predsedajúci prerušil rečníka.)
<SPEAKER ID="694" NAME="Karel De Gucht">
člen Komisie. - Vážený pán predsedajúci, predovšetkým chcem povedať, že pokiaľ ide o postup - pretože sa v tejto súvislosti položilo veľa otázok -, toto bude zrejme po prvýkrát, čo Parlament musí odsúhlasiť dohodu ako takú, a zároveň po prvýkrát, čo budú musieť byť ochranné doložky prijaté na základe spolurozhodovacieho postupu. Myslím si, že to má dôsledky pre vzťah medzi Radou, Komisiou a Parlamentom.
<P>
Ochranné doložky sú návrh. Komisia prijala svoj návrh včera a Rade a Parlamentu bude predložený čoskoro. Potom evidentne dôjde k spolurozhodovaciemu postupu, takže nechápem to množstvo poznámok, v ktorých kladiete otázky a vyjadrujete pochybnosti o ochranných doložkách. Budú tu len tie ochranné doložky, ktoré odsúhlasíte, pretože ide o spolurozhodovací postup: je to také jednoduché. Nemali by ste si preto robiť také starosti ani pokiaľ ide o túto otázku, ani pokiaľ ide o ratifikáciu zo strany Parlamentu.
<P>
To, samozrejme, znamená, že vo vašom výbore sa uskutoční rozprava. Už počas vypočutia som povedal, že nepodám návrh na skoré predbežné uplatnenie, pokiaľ sa k dohode nevyjadrí samotný Parlament, či už pôjde o formálnu ratifikáciu zo strany Parlamentu alebo, nejaký iný postup, ktorý môžeme ustanoviť medzi Výborom pre medzinárodný obchod a Komisiou. To ostáva otvorené a môžeme to prediskutovať, ale Parlament bude mať v každom prípade príležitosť poskytnúť svoje politické rozhodnutie o dohode predtým, ako budú predložené akékoľvek návrhy na jej predčasné uplatnenie.
<P>
Ďalšou otázkou je, či je to zmiešaná dohoda, alebo dohoda, ktorá je len o právomociach Spoločenstva. Právna služba ešte stále pripravuje vyjadrenie k tejto otázke, ale nemôžeme vylúčiť možnosť, že nakoniec ju budeme musieť považovať za zmiešanú dohodu, čo znamená, že ju budú musieť ratifikovať aj všetky národné parlamenty, a čo by zároveň - a to je odpoveď na otázku Niccola Rinaldiho - ovplyvnilo postup hlasovania v Rade.
<P>
Toľko k postupu: budete mať príležitosť vyjadriť sa a budeme to svedomito rešpektovať - keby sme to neurobili, myslím si, že by sme sa dostali do problémov.
<P>
člen Komisie. - (NL) Teraz sa budem venovať otázke spoločnosti Opel. Chápem, že otázka spoločnosti Opel sa vynára nielen v Belgicku, ale aj v iných členských štátoch. Čo však nechápem, je, keď ľudia hovoria, že je tu priama súvislosť medzi dohodou o voľnom obchode s Južnou Kóreou a skutočnosťou, že sa plánuje zatvorenie prevádzok spoločnosti Opel v Európe.
<P>
Opel už na začiatku roka 2009 oznámil, že plánuje znížiť výrobnú kapacitu v Európe o 20 %. Pravda je, že sa to nakoniec môže urobiť tak, že všetky závody ostanú otvorené, samozrejme, pod podmienkou, že aj Opel to bude z obchodného hľadiska pokladať za možné.
<P>
Pravda však je aj to, že rozhodnutie naozaj vyrábať športovo-úžitkové vozidlá v Južnej Kórei prišlo v každom prípade až po tom, ako sa podarilo dosiahnuť dohodu so spoločnosťou Magna. Bolo to však pred uzavretím rokovaní o dohode o voľnom obchode medzi Európskou úniou a Južnou Kóreou. Tvrdenie pána Beleta a pani Van Bremptovej teda nezapadá do časového rámca. Dohoda s Južnou Kóreou bola uzavretá až neskôr.
<P>
Myslel by som si, že v podstate je možné tvrdiť opak, inými slovami, že niektoré členské štáty by s dohodou o voľnom obchode s Južnou Kóreou súhlasili len pod podmienkou, že by vedeli, čo sa stane so spoločnosťou Opel. V podstate si myslím, že ak sa pozriete na správny časový sled, ktorý sa v skutočnosti vyvinul, musíte to zobrať z tejto opačnej strany.
<P>
Mimochodom, pre pána Beleta by som rád dodal, že v porovnaní, ktoré uviedol, keď vyhlásil, že Južná Kórea vyváža do Európy pätnásťkrát viac automobilov, ako Európa vyváža do Južnej Kórey, je malá matematická chyba. To sa možno týka politík, do ktorých som bol nedávno zapojený v Belgicku. Podľa súčasných údajov sa do Južnej Kórey vyváža 37 000 automobilov a dováža sa z nej približne 440 000 automobilov.
<P>
Navyše vaše uvažovanie sa tiež uberá nesprávnym smerom, keďže sa domnievate, že dva trhy majú rovnakú veľkosť. Ak porovnáte tieto dva trhy, musíte si všimnúť, že juhokórejský trh je, samozrejme, oveľa menší ako ten európsky, a to znamená, že porovnávate neporovnateľné.
<P>
Pokiaľ ide o prienik na trh, v skutočnosti sme z Európy do Kórey vyviezli rovnaké percento automobilov, ako sa vyviezlo v opačnom smere: približne 3 % až 4 %. Práve na tomto v skutočnosti záleží.
<P>
Pri odhadovaní situácie na trhu je podľa mňa v skutočnosti oveľa dôležitejšie to, že juhokórejskí výrobcovia nedávno otvorili veľké závody v Európe, a to konkrétne v Českej republike a na Slovensku, ktoré budú spoločne schopné vyrobiť okolo pol milióna automobilov ročne. Skutočnosť je teda možno taká, že v budúcnosti sa prevažná väčšina kórejských automobilov vyrobených v Európe v podstate dostane na tunajší trh. Máte tu teda jasný posun, takže to, čo vlastne vidíte na automobilovom trhu ako celku, je, že tu dochádza k presunu smerom k hlavným trhom, na ktorých sa nakoniec môžu kupovať a predávať automobily.
<P>
Moja posledná úvaha o tom, čo je v každom prípade mimoriadne poľutovaniahodnou situáciou v spoločnosti Opel - ktorej riešenie je podľa mňa v podstate na ceste -, je, že nesmieme prehliadať skutočnosť, že výrobcovia sa riadia podľa zákazníkov, a nie naopak, a že to je jedným z najvýznamnejších dôvodov pre ich konkrétne strategické rozhodnutia na zmenšujúcom sa európskom trhu s automobilmi, na ktorom je veľa automobilových výrobcov, ktorí sa ocitli v zložitej finančnej situácii.
<P>
Vyjadrím možno ešte jednu poslednú pripomienku k napätiu medzi dvojstrannými a mnohostrannými rokovaniami, teda k otázke, ktorú predložil aj pán Moreira. Rokovania založené na kole rokovaní v Dauhe prebiehajú od roku 2001, čo je už deväť rokov, pričom sa stále nenašlo riešenie, ako sa dostať zo slepej uličky. Som veľkým zástancom mnohostrannosti a myslím si, že musíme pozitívne uzavrieť aj kolo rokovaní v Dauhe, teda zachovať si prvky rozvoja, ktoré obsahuje. Myslím si to aj preto, lebo mnohostranný rámec týchto rokovaní zároveň poskytuje najväčšiu právnu istotu pre medzinárodný obchod. Myslím si však, že kým čakáme na záver kola rokovaní v Dauhe - ktorý, dúfam, dosiahneme v roku 2010 alebo najneskôr začiatkom roka 2011 -, nemôžeme nečinne sedieť, pokiaľ ide o dvojstranný front.
<P>
Čo pokladám za veľmi dôležité, je, že pokiaľ ide o dvojstranné dohody, uzatvárame len také dohody, ktoré siahajú ďalej než kolo rokovaní v Dauhe, aby sme pri stanovovaní vyšších kritérií nepodkopávali to, o čom sa v Dauhe rozhoduje. To zároveň vysvetľuje vypracovanie dohody o voľnom obchode s Južnou Kóreou. Podľa môjho názoru jej charakter nepodkopáva mnohostrannosť. Keby sme podkopali cestu mnohostrannosti, potom by to naozaj malo takýto následok, ale to nie je zámer a v nasledujúcich rokovaniach ním ani nebude.
<SPEAKER ID="696" NAME="Predsedajúci">
Rozprava sa skončila.
<P>
Nasledujúce zasadnutie sa uskutoční zajtra vo štvrtok 11. februára 2010 od 9.00 hod. do 13.00 hod. a od 15.00 hod. do 17.00 hod.
<P>
Program je uverejnený v dokumente zasadnutia, ktorý nesie rovnaký názov, a tiež na webovej stránke Parlamentu.
