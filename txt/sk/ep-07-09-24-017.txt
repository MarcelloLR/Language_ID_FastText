<CHAPTER ID="017">
Rozvoj železníc Spoločenstva - Certifikácia rušňovodičov rušňov a vlakov - Práva a povinnosti cestujúcich v železničnej preprave (rozprava) 
<SPEAKER ID="124" NAME="Predsedajúci">
Ďalším bodom je spoločná rozprava o
<P>
správe predloženej Georgom Jarzembowským v mene delegácie Európskeho parlamentu v zmierovacom výbore o spoločnom texte schválenom zmierovacím výborom o návrhu smernice Európskeho parlamentu a Rady, ktorou sa mení smernica Rady 91/440/EHS o rozvoji železníc Spoločenstva, a smernica Európskeho parlamentu a Rady 2001/14/EHS o prideľovaní kapacity železničnej infraštruktúry, vyberaní poplatkov za používanie železničnej infraštruktúry a bezpečnostnej certifikácii (PE-CONS 3635/2007 - -, a
<P>
správe predloženej Gillesom Savarym v mene delegácie Európskeho parlamentu v zmierovacom výbore o spoločnom texte schválenom zmierovacím výborom o návrhu smernice Európskeho parlamentu a Rady o vydávaní osvedčení strojvodcom lokomotív a vlakov v železničnom systéme Spoločenstva (PE-CONS 3636/2007 - - a
<P>
správe predloženej Dirkom Sterckxom v mene delegácie Európskeho parlamentu v zmierovacom výbore o spoločnom texte schválenom zmierovacím výborom o návrhu smernice Európskeho parlamentu a Rady o právach a povinnostiach cestujúcich v železničnej preprave (PE-CONS 3637/2007 - -.
<SPEAKER ID="125" NAME="Georg Jarzembowski  " AFFILIATION="PPE-DE">
spravodajca. - (DE) Vážený pán predsedajúci, dámy a páni, dnes večer môžeme byť s celkovým výsledkom železničného balíka všetci spokojní. Ako spravodajca referujúci o dosiahnutých výsledkoch v právnych predpisoch Spoločenstva v oblasti rozvoja železníc síce úplne spokojný byť nemôžem, ale ak sa pozrieme na výsledky, ktoré sme dosiahli v oblasti práv cestujúcich, najmä pokiaľ ide o výplaty odškodného za meškanie vlakov a celoeurópsky systém vydávania osvedčení strojvodcom, môžeme byť vcelku spokojní.
<P>
Chcel by som začať diskusiou o mojej vlastnej správe. Dobrá správa je, že sa 1. januára 2010 národné železničné siete musia otvoriť na používanie všetkým železničným podnikom poskytujúcim medzinárodné služby cestujúcim, bez rozlišovania a bez ohľadu na to, či ide o podnik verejný alebo súkromný. Tým konečne dôjde k vytvoreniu jednotného európskeho trhu cezhraničnej osobnej prepravy a k otvoreniu cesty širšiemu spektru železničných podnikov, ktoré rozšíria svoju ponuku a prinesú tak preukázateľnú výhodu zákazníkom. Očakávame, že uvedené železničné podniky skutočne využijú tieto nové príležitosti a predložia zákazníkom ústretové a konkurencieschopné ponuky, najmä s ohľadom na ceny leteckej dopravy.
<P>
Ak sa tento postup osvedčí, budeme mať príležitosť revitalizovať cezhraničnú železničnú prepravu. A tu v určitom zmysle nadväzujem na predchádzajúcu rozpravu, pretože potom budeme mať aj príležitosť znižovať znečistenie životného prostredia v Európskej únii.
<P>
Neuspokojivým výsledkom zmierovacieho konania je, že sa z dôvodu silného odporu Rady nepodarilo presadiť otvorenie národných železničných sietí aj národným službám železničnej prepravy, čo znamená, že európsky vnútorný trh železničných služieb zostáva neúplný. Úprimne povedané, dôvodom bolo hlasovanie, ktoré sa konalo 18. januára tohto roku práve v tomto Parlamente. Väčšina poslancov hlasovala za otvorenie sietí národným železničným službám, ale bohužiaľ sme vtedy vo štvrtok nedosiahli požadovanú kvalifikovanú väčšinu 393 hlasov.
<P>
V zmierovacom konaní však Parlament dokázal zaistiť, aby sa do novej smernice dostala požiadavka, aby Európska komisia predložila do 31. decembra 2012 správu, v ktorej tiež navrhne opatrenia na ďalšie otváranie trhu osobnej železničnej prepravy. Kvôli zápisnici by som chcel požiadať pána podpredsedu Barrota, aby zopakoval svoj záväzok predložiť do 31. decembra 2012 správu, ako aj prijať ďalšie kroky na otvorenie železničného trhu.
<P>
Parlament a Rada sa ďalej dohodli, že by sme bezpochyby mali obmedziť otváranie sietí cezhraničných služieb, ak by tento krok ohrozil hospodársku rovnováhu verejných a regionálnych služieb cestujúcim. Toto obmedzenie však nesmie viesť k akejkoľvek forme protekcionizmu, k snahe železnice chrániť sa pred konkurenciou; obmedzenie je možné, len ak vnútroštátny vládny orgán na základe objektívnej ekonomickej analýzy potvrdí, že by otvorenie ohrozilo regionálne služby cestujúcim.
<P>
Počas konania však bolo bohužiaľ pridané ešte ďalšie obmedzenie, ktoré členským štátom umožňuje zaviesť poplatok zvýhodňujúci verejné služby v osobnej a miestnej doprave. Parlamentu sa však podarilo obmedziť výšku tohto poplatku tak, že príjmy z jeho výberu nesmú byť vyššie, než suma nevyhnutne potrebná na výkon verejnej služby. Úprimne dúfam, že - s výnimkou jednej krajiny, a aj tam verím, že k tomu nedôjde - členské štáty v skutočnosti nikdy nevyužijú možnosť obmedziť otvorenie sietí.
<P>
V každom prípade dúfam, že členské štáty bezodkladne začnú s realizáciou tejto smernice, a že budeme schopní ponúkať v Európe širšie služby v oblasti medzinárodnej osobnej dopravy a poskytneme tak našim občanom možnosť využívať pri cestách za hranice radšej železničnú než leteckú dopravu.
<P>
Teraz by som rád povedal niekoľko slov v mene svojej kolegyne Elizabeth Jeggleovej. Bohužiaľ tu s nami dnes nemôže byť z dôvodu choroby. Pani Jeggleová chcela najskôr poďakovať pánovi Savarymu za úzku spoluprácu medzi tieňovými spravodajcami v oblasti tretieho železničného balíka a tiež vyjadriť uspokojenie z výsledkov práce na smernici o vydávaní osvedčení strojvodcom.
<P>
Nakoniec sa nám podarilo presadiť existenciu jednotného európskeho oprávnenia pre strojvodcov, pretože by nemalo zmysel sprístupňovať siete, ak by vlaky museli zastavovať na hraniciach kvôli výmene strojvodcov. Chceme európsky vnútorný trh. Chceme európske nákladné vlaky - v nákladnej doprave už sú siete otvorené - a teraz chceme, aby aj medzinárodné osobné vlaky mohli jazdiť cez štátne hranice bez obmedzení, pretože chceme efektívne železničné služby. V tejto súvislosti má zavedenie európskych oprávnení pre strojvodcov kľúčový význam. Tu teda môžeme byť s našou legislatívou spokojní.
<P>
Zároveň by som však chcel upozorniť, že nejde len o problém strojvodcov, ale všetkých osôb poverených bezpečnosťou v železničnej doprave. Rovnako ako lietadlo nemôže vzlietnuť, pokiaľ na palube nie je dostatočný počet letušiek, pretože ony sú zodpovedné za bezpečnosť cestujúcich v mimoriadnych situáciách, tak aj my potrebujeme vo vlakoch sprievodcov a ďalšie osoby. Nemám teraz na mysli kuchára v jedálenskom vozni, ale zamestnancov železníc ako sprievodcov a ďalších, ktorí sú zodpovední za bezpečnosť cestujúcich. Tu sa nám a pánovi spravodajcovi podarilo spoločnými silami presvedčiť Komisiu, aby sa zaviazala, že dva a pol roku od chvíle, kedy smernica začne platiť, predloží správu o možnosti zavedenia jednotného európskeho osvedčenia aj pre týchto zamestnancov, aby sme si mohli byť istí, že ani v medzinárodných železničných službách nepanuje žiadny deficit v oblasti bezpečnosti. Strojvodcovia a ďalší zamestnanci musia prejsť náležitou odbornou prípravou.
<P>
Sme radi, že toto oprávnenie pre strojvodcov predstavuje zároveň krok k mobilite strojvodcov, pretože držitelia európskeho osvedčenia môžu v rámci Európskej únie ľubovoľne meniť miesto svojho zamestnania. Chceme však byť spravodliví, a preto sme sa spoločne zaručili, že ak osoba, ktorá prešla odborným výcvikom v jednom železničnom podniku, dobrovoľne prejde k inému podniku, potom má podnik, ktorý poskytol vzdelávanie, nárok na kompenzáciu za náklady na uvedenú odbornú prípravu.
<P>
V mene pani Jeggleovej mi dovoľte povedať, že sme týmto výsledkom veľmi potešení. Dosiahli sme ho v rámci dobrej spolupráce a ona mojím prostredníctvom žiada tento Parlament, aby celý balík schválil.
<SPEAKER ID="127" NAME="Gilles Savary  " AFFILIATION="PSE">
spravodajca. - (FR) Vážený pán predsedajúci, na začiatku mi dovoľte povedať, že zdieľam všeobecné uspokojenie z práce na tomto železničnom balíku.
<P>
Prešli sme dlhú cestu. Na začiatku sme mali štyri návrhy a skončili sme pri troch. Práce sme začali v roku 2004, a dnes je september 2007. Inými slovami, vlak, do ktorého sme nastúpili, nebol žiadne TGV. Bola to dlhá cesta, ale teraz sme na jej konci. Dokázali sme to, podľa môjho názoru, predovšetkým vďaka pevnému odhodlaniu poslancov tohto Parlamentu a ich úzkej spolupráce. Mám na mysli predovšetkým všetky parlamentné skupiny a troch spravodajcov, ktorí sú tu dnes s nami, ale poďakovanie patrí všetkým, ktorí priložili ruku k dielu vrátane tieňových spravodajcov.
<P>
Sme zaviazaní aj Európskej komisii, a preto by som chcel poďakovať pánovi komisárovi Barrotovi a jeho kolegom za spoluprácu v zložitých obdobiach, pretože zmierovacie konanie bolo mimoriadne náročné a v určitých chvíľach sa zdalo, že naši odporcovia sú v prevahe.
<P>
Sme zaviazaní tiež nemeckému predsedníctvu a nemeckému spolkovému ministrovi dopravy Tiefenseeovi za jeho mimoriadne osobné úsilie: zúčastnil sa na mnohých zmierovacích rokovaniach a som presvedčený, že bez jeho odhodlania uspieť by sme dnes o tomto železničnom balíku nerokovali. Mám na mysli predovšetkým najproblematickejší návrh o právach cestujúcich. S ohľadom na tento návrh by som chcel vzdať hold aj Dirkovi Sterckxovi za jeho prácu.
<P>
Stupeň odporu voči právam cestujúcich je pomerne zvláštna vec. Je pravda, že železnice nie sú cesty, pretože sú riadené na diaľku. Pravdou je aj to, že meškania môžu niekedy vyvolať lavínový efekt; pravdou ale tiež je, že bezpečnosť musí byť vždy na prvom mieste a že vlaky môžu meškať z celkom vážnych dôvodov. V tomto smere sme však celé desaťročia pozadu za leteckou dopravou, a navyše prekážkou, ktorej sme čelili, bol neobvykle silný konzervativizmus európskeho sveta železníc: jeho neobvykle silný odpor voči právam cestujúcich - ktorý bol nakoniec zlomený, pretože sme súhlasili s výnimkami, ktoré nám umožňujú kontrolu vykonávania smernice za 15 rokov, okolo roku 2023.
<P>
Takže, aj keď môžeme byť na tento návrh hrdí, menej spokojní sme s časovým plánom: podľa môjho názoru nie je skutočne úplne správne zavádzať práva cestujúcich v časovom rámci 15 rokov, ak našim cieľom - a to našim dnešným cieľom - je rozvoj železničnej dopravy.
<P>
Musím povedať, že mňa osobne potešilo aj zavedenie európskeho oprávnenia pre strojvodcov - práve to sa skrýva pod názvom "osvedčenie pre strojvodcov vlakov". Nejde sa o úplne ľahkú záležitosť. Georg Jarzembowski podrobne načrtol hlavné črty návrhu, a ja sa domnievam, že odráža vynikajúce výsledky práce poslancov tohto Parlamentu po všetkých stránkach. Ďakujem skupine pána Jarzembowského, ktorá nie vždy zaujíma taký ústretový prístup k podobným záležitostiam, ale v tomto prípade poskytla príkladnú podporu. Chcel by som veriť, že úspech, ktorý sme dosiahli, môže ísť príkladom, pretože je výsledkom dialógu oboch strán príslušného odvetvia. Je príkladom, ktorý de facto obstojí pred každým, kto pochybuje, že Európska únia je úniou svojich občanov. Domnievam sa, že si tento návrh zaslúži publicitu.
<P>
Dovoľte mi ďalej povedať, že veľký význam prikladám záväzku, ktorý sme prijali - záväzku, ktorý docielil Európsky parlament - a ktorý sa týka železničných zamestnancov zodpovedných za bezpečnostné úlohy. Títo ľudia nie sú strojvodcovia, avšak chránia životy cestujúcich vo vlaku, pretože je to povinnosť, ktorá je súčasťou ich práce, a preto je veľmi dôležité, aby existoval systém vydávania osvedčení aj pre tieto osoby, hoci, prirodzene, na inej úrovni než u strojvodcov. Preto dúfam, že ustanovenie obsahujúce tento záväzok, ktoré sa nám podarilo do návrhu zaradiť, bude splnené.
<P>
Napokon, pokiaľ ide o sprístupňovanie a liberalizáciu železničných sietí, domnievam sa, že ak to s vytvorením európskej železničnej kultúry myslíme vážne, musíme začať prijatím faktu, že cez naše územie budú jazdiť vlaky iných národov. Táto perspektíva je nevyhnutná.
<P>
Ak mám hovoriť za seba, som zástancom odstupňovaného prístupu. Všetkým sa asi nepodarí dosiahnuť rovnakú úroveň pripravenosti, a navyše sa domnievam, že aj keď prijmeme tieto pôsobivé smernice, budú stále existovať krajiny, ktoré svoje siete neotvoria. Mám na mysli Írsko, pretože nemá medzinárodné trate, a pravdepodobne aj Fínsko, kde do istej miery trať končí, a ktoré bude mať skôr tendenciu - a to pomerne oprávnene - otvoriť svoju sieť Rusku; mám na mysli predovšetkým všetky krajiny, ktoré majú odlišnú ložnú mieru a odlišný rozchod koľajníc.
<P>
Inými slovami, ak hovoríme o vytvorení európskej železničnej kultúry, prvou veľkou výzvou, ktorej musíme čeliť, je interoperabilita, a na tú sa musíme v ďalších rokoch osobitne zamerať. Nová európska železničná kultúra si samozrejme vyžiada smernice o liberalizácii, my však musíme začať pri investíciách do sietí, aby sme umožnili technickú interoperabilitu. Otvorenie trhu konkurencii medzi Francúzskom a Španielskom nebude mať veľký význam, pretože kým bude existovať rozdielny rozchod koľajníc, nemôžeme zvyšovať objemy ani nákladnej, ani osobnej dopravy.
<P>
Na správu o vydávaní osvedčení strojvodcom možno v určitých ohľadoch nazerať ako na správu o interoperabilite. Nutná je aj sociálna interoperabilita, ktorá strojvodcom z rôznych krajín umožní, aby sa považovali skôr za Európanov než za štátnych príslušníkov určitého štátu. Som presvedčený, že ak dokážeme na železnici prekročiť hranice národných kultúr, budeme schopní zaistiť budúcnosť železničnej dopravy. Naliehavosť tejto úlohy rastie priamo úmerne s rozvojom cestnej a leteckej dopravy.
<SPEAKER ID="128" NAME="Dirk Sterckx  " AFFILIATION="ALDE">
spravodajca. - (NL) Vážený pán predsedajúci, pán komisár, dámy a páni, som si vedomý, že moja správa bola z týchto troch správ najzložitejšia, a že bola, ako povedal pán Savary, najťažším uzlom na rozmotanie. Vcelku si ale myslím, že sme dosiahli v našich diskusiách s Radou dôstojný kompromis. Chcel by som poďakovať všetkým, ktorí sa na nich podieľali, najmä tieňovým spravodajcom pánom El Khadraouimu, Rackovi, Zîlemu, a ďalším, ďalej predsedovi zmierovacieho výboru pánovi Vidal-Quadrasovi Rocovi, ktorý podľa mňa riadil rokovania veľmi šikovne, a samozrejme tiež nemeckému predsedníctvu, ako tu už uviedol pán Savary; myslím, že pán Tiefensee a jeho ľudia venovali tejto problematike veľa času a tvrdej práce, a v Rade boli najpresvedčivejší; vďaka patrí aj zástupcom Komisie, komisárom a ich útvarom, pretože aj z ich strany sa nám dostalo veľkej podpory.
<P>
Čo sme dosiahli? Dôstojný kompromis, ako som už povedal. Myslím, že Parlament zabezpečil niekoľko dôležitých vecí. Po prvé, máme základné práva pre všetkých cestujúcich v železničnej doprave, a to je niečo, o čo sme na začiatku vôbec neusilovali. Tieto základné práva sú: zaručená osobná bezpečnosť, zodpovednosť železničného podniku za cestujúcich, batožinu, služby, ktoré poskytuje, poistenie; takisto to znamená, že osoby so zdravotným postihnutím majú právo cestovať bez diskriminácie. Myslím, že sme pre všetkých cestujúcich v železničnej doprave zaistili niečo veľmi dôležité: záruku osobnej bezpečnosti pre každého cestujúceho v železničnej doprave. Od konca roku 2009 budú železničné spoločnosti povinné poskytovať tieto záruky všetkým.
<P>
Druhým významným bodom podľa môjho názoru je, že sa nám podarilo rozlišovať tam, kde je to dôležité, nie medzi vnútroštátnou a medzinárodnou prepravou, ale medzi diaľkovou a miestnou prepravou, inými slovami, na základe objektívnych údajov v rámci jednotného európskeho trhu sme povedali: pozrite sa, pre týchto cestujúcich musíte urobiť tieto konkrétne veci, a pre iných nemôžete; nerozlišujeme teda medzi vnútroštátnou a medzinárodnou prepravou, ale náš spôsob rozlišovania je iný. Myslím, že aj tento bod má svoj význam. V prípade diaľkových trás sme zaistili systém odškodného a pomoci v prípade meškania, do ktorého sú zahrnutí aj cestujúci, ktorí meškanie zažívajú pravidelne, napríklad pracovníci dochádzajúci každý deň za prácou alebo majitelia traťových lístkov; zriadili sme pomoc pre zdravotne postihnutých na staniciach a vo vlakoch, samozrejme na diaľkových spojoch, ale dúfame, že čo najskôr aj pre všetkých cestujúcich; smernica tiež obsahuje ustanovenia o vybavovaní sťažností. Rozlíšili sme medzi mestskou, prímestskou a regionálnou dopravou, umožnili sme výnimky, ale iba tam, kde boli definované členskými štátmi a pod podmienkou, že budú podliehať kontrole realizovanej Komisiou. Myslím, že pre členské štáty nie je nepodstatné, že môžu povedať: pozrite sa, my rozlišujeme medzi regionálnymi trasami na základe našich vlastných kritérií. Tu sme definovali jedno, možno dve veľmi špecifické pravidlá.
<P>
Toto je teda výsledok, ktorý Európsky parlament dosiahol. Začal som tým, že som sa zo všetkých síl snažil presvedčiť Komisiu, aby opustila svoje pôvodne delenie na medzinárodnú a vnútroštátnu prepravu, a potom sa nám podarilo o tom istom presvedčiť aj Radu. Musím priznať, že prvé presdviedčanie bolo ľahšie než to druhé. V Rade sme sa stretli s tuhým odporom, ale nakoniec sa nám podarilo udržať smer pri mnohých veciach tak, ako sme chceli. Museli sme sa ale zmieriť s tým, že celý proces bude pomalší, než sme pôvodne chceli, ako napríklad v ustanovení, ktorým sa povoľuje výnimka pri diaľkových spojoch na obdobie piatich rokov, ktoré môže byť následne predĺžené o ďalšie dve obdobia. Ale znovu, túto výnimku možno povoliť len vtedy, ak ju členské štáty a železničné spoločnosti dokážu odôvodniť Európskej komisii. Dôležité je teda nielen to, že výnimka je povolená, ale aj to, že musí byť zdôvodnená.
<P>
Celkovo si myslím, že do konca roku 2009 dosiahneme významný pokrok. Základné práva. Začíname diskusiu, ktorej sa železničné podniky a regulačné orgány v členských štátoch už nemôžu ďalej vyhýbať. Raz už musia začať hovoriť s cestujúcimi, užívateľmi železničnej dopravy, o tom, aká sú ich práva, a ako ich plánujú zaručiť; a obávam sa, že to bude veľmi zdĺhavá diskusia. Z mnohých dôvodov železničné podniky nepatria vždy k najrýchlejším prevádzkovateľom, a to nielen kvôli svojej histórii a podnikovej kultúre, ale aj preto, lebo ide o značné investície, a tie si vyžadujú čas. Podľa môjho názoru musí Parlament aj toto vziať do úvahy. V žiadnom prípade sa však železničné podniky a členské štáty už viac nemôžu vyhýbať diskusii o zlepšovaní kvality a o lepšej službe zákazníkom.
<P>
Vo všeobecnosti sa domnievam, že tretí balík je ústretovým krokom k európskemu železničnému trhu. Otvorenému, dynamickému trhu, na ktorom rôzne subjekty súperia o klientov, čo znamená, že sa o svojich klientov musia aj starať. Dúfam, že moja správa o právach cestujúcich prispeje k jeho vzniku; podľa stanoviska Parlamentu si majú byť všetci užívatelia železničnej dopravy rovní. Myslím, že správa Gillesa Savaryho o vydávaní osvedčení strojvodcom je dôležitým krokom vpred. Na otvorenom trhu sú podobné veci nutné na to, aby vlaky mohli jazdiť kamkoľvek, a hranice už neboli prekážkou. Škoda len, že sme neurobili to, čo sme mali urobiť v súvislosti so správou Georga Jarzembowského a prístupom na trh, t.j. že naďalej rozlišujeme medzi medzinárodnými a vnútroštátnymi spojmi, a pre domáce spoje nerobíme to isté ako pre spoje medzinárodné, tým myslím najmä otváranie trhu a poskytovanie čo najväčších možností subjektom pohybujúcim sa v rámci príslušnej infraštruktúry. Obávam sa, že Parlamentu v tejto otázke tak trochu ušiel vlak. A všetci vieme, prečo. Neviem, či by sme s tým v Rade uspeli, ale je škoda, že sme nevytrvali až do konca, ako to pekne vyjadrili Briti.
<P>
Myslím, že Parlament urobil, čo mohol, pán predsedajúci; usilovne sme sa snažili posunúť Radu vpred, kam až to bolo možné. Chceli sme dosiahnuť viac? Určite chceli, ale dúfam, že väčšina Parlamentu pochopí, že Parlament zo všetkého najviac potreboval prijať v tejto otázke rozhodnutie, že sme vyčerpali všetky možnosti pri dohodovaní a že sme dosiahli určitý pokrok v otázke európskeho železničného trhu, ktorý je dôležitý nielen pre cestujúcu verejnosť, ale aj pre hospodárstvo Únie.
<SPEAKER ID="129" NAME="Jacques Barrot">
podpredseda Komisie. - (FR) Vážený pán predsedajúci, dámy a páni, v dňoch 19. a 20. júna 2007, po dlhých a náročných rokovaniach, najmä o otázke práv cestujúcich, zmierovací výbor konečne dospel k dohode. Táto dohoda je jednoznačne odrazom úsilia všetkých zúčastnených inštitúcií, ale Európsky parlament prispel k presadeniu tohto tretieho železničného balíka veľmi výrazne. Chcel by som teda poďakovať pánovi Vidal-Quadrasovi, ktorý viedol Vašu delegáciu, ako aj spravodajcom pánom Jarzembowskému, Sterckxovi a Savarymu a predsedovi a členom Výboru pre dopravu, ktorí sa týmito otázkami podrobne zaoberali a dokázali dosiahnuť skutočné úspechy pri príprave návrhu spoločného stanoviska Rady, predovšetkým v oblasti práv cestujúcich.
<P>
Som rád, že "balíkový" prístup Parlamentu a Komisie slávil úspech. Umožnil prijatie týchto dvoch návrhov presne dva a pol roka po ich predložení Komisiou - aj napriek tomu, že sa medzitým počet členských štátov prakticky zdvojnásobil. Musím uznať, pán predsedajúci, že vďaka húževnatosti Parlamentu došlo zároveň k prijatiu zmeneného a doplneného nariadenia o verejných službách v železničnej a cestnej preprave cestujúcich. Pred dvoma rokmi nebolo rozhodne jasné, že sa dostaneme tak ďaleko. Vzdávam za to vďaku Parlamentu.
<P>
Teraz mi dovoľte stručne zhrnúť výsledky, ktoré sa dosiahli pri prerokúvaní každého z týchto troch návrhov. Začnem s otvorením trhu medzinárodnej osobnej železničnej dopravy. V zmierovacej fáze dominovali diskusii dve otázky, t.j. správa, ktorú má Komisia pripraviť k realizácii otvorenia trhu s medzinárodnými službami cestujúcim, a uloženie poplatku k financovaniu verejných služieb. V prvej otázke sa Parlament horlivo usiloval o to, aby správa Komisie zahŕňala otvorenie trhu s vnútroštátnymi službami a aby ju sprevádzal príslušný legislatívny návrh. Zmierovací výbor prišiel s kompromisom, podľa ktorého bude správa Komisie zahŕňať analýzu perspektív otvorenia vnútroštátnych trhov konkurencii. Tým sa zohľadnia skúsenosti s uplatňovaním pravidiel v oblasti verejných služieb, a rozdiely medzi členskými štátmi. Ak to bude nutné, pán Jarzembowski, budú do správy Komisie zahrnuté aj doplňujúce opatrenia, ktorých cieľom bude uľahčiť postupné otváranie trhu.
<P>
Uvedomujem si, že z vášho pohľadu mal byť tento kompromis ambicióznejší, má však dve výhody. Umožňuje nám implementovať nový legislatívny rámec vrátane ustanovení pre verejné služby. Stanoví tiež jasný časový rámec pre podrobnú analýzu vplyvu tohto nového legislatívneho rámca vo všetkých členských štátoch. Budeme tak mať príležitosť posúdiť závažnosť doplňujúcich návrhov Komisie.
<P>
Druhým bodom v centre záujmu rokovania bolo uloženie poplatku na financovanie verejných služieb. Mnoho členských štátov dúfalo, že všetky služby železničnej dopravy na ich území, vnútroštátne či medzinárodné, a bez ohľadu na prevádzkovateľa, kolektívne prispejú k financovaniu verejných služieb v preprave cestujúcich vďaka uloženiu poplatku. Keď Rada prijala svoje spoločné stanovisko, Komisia ho akceptovala ako určitú možnosť, nakoľko bolo zlučiteľné s právom Spoločenstva. Kompromis dosiahnutý pri rokovaniach v zmierovacom výbore obsahuje niektoré prvky z druhého parlamentného čítania. Som vďačný parlamentnej delegácii za jej podporu a môžem vás uistiť, že som odhodlaný dokončiť tento právny predpis podľa svojich najlepších schopností.
<P>
Tým sa dostávam, pán Savary, k vydávaniu osvedčení príslušníkom vlakového personálu. Okrem viac-menej technických otázok, ktoré boli poľahky vyriešené pred záverečným rokovaním, zostávali ešte dve, ktorými bolo nutné sa zaoberať: čiastočná úhrada výdavkov na odbornú prípravu, ak strojvodca predčasne opustí danú spoločnosť; a pôsobnosť smernice. Riešením, ktoré bolo dosiahnuté v otázke čiastočnej úhrady nákladov na odbornú prípravu, bola žiadosť adresovaná členským štátom, aby sa touto otázkou zaoberali formou vnútroštátnych opatrení, pretože, ako sa nakoniec zistilo, harmonizácia jednotlivých riešení nie je nevyhnutná.
<P>
Vzhľadom na pôsobnosť smernice sa domnievam, že sme našli najlepšie riešenie. Európska železničná agentúra zadá vypracovanie podrobnejšej štúdie profilu a úloh tých členov vlakového personálu, ktorí sa podieľajú na zaistení bezpečnosti. My potom budeme môcť naše návrhy efektívnejšie zamerať práve na týchto zamestnancov, ale mali ste pravdu, keď ste upozornili na mimoriadny význam vydávania osvedčení príslušníkom vlakového personálu.
<P>
Teraz by som sa chcel, pán Sterckx, zastaviť pri otázke práv a povinností cestujúcich v železničnej preprave. Záverečná fáza rokovaní sa zamerala na oblasť pôsobnosti nariadenia o právach cestujúcich v železničnej preprave. Parlament sa od samého začiatku usiloval o to, aby tieto práva boli zavedené do všetkých oblastí železničných služieb vrátane vnútroštátnych. Veľká časť členských štátov sa však domnievala, že by tým vznikli nemalé problémy, predovšetkým pri uplatňovaní nariadenia v oblasti miestnych služieb, ktorých charakter je pomerne odlišný od charakteru služieb v medzinárodnej alebo diaľkovej železničnej doprave.
<P>
Riešenie nakoniec obsahuje dva kľúčové prvky: nové rozlíšenie medzi typmi služieb, a dlhé prechodné obdobia. Určujúcim parametrom pre uplatňovanie pravidiel je teraz dlhá alebo krátka vzdialenosť, pričom služby na krátkych tratiach zahŕňajú mestské, prímestské a regionálne železničné spoje. V nariadení sa teda naďalej nerozlišujú vnútroštátne a medzinárodné služby. Táto nová úprava, na ktorej ste sa, pán Sterckx, zásadnou mierou podieľali, nám umožnila dosiahnuť dohodu v otázke, ktorá bola až dosiaľ hlavným zdrojom problémov.
<P>
Toto riešenie týkajúce sa pôsobnosti má mnoho výhod: lepšie vyhovuje pravidlám o vnútornom trhu, než pôvodne uvažované parametre závislé od dimenzie vnútroštátny/medzinárodný; poskytuje členským štátom viac flexibility, pretože pri definovaní charakteru mestských, prímestských a regionálnych služieb na vnútroštátnej úrovni, a to v rámci, ktorý je stanovený nariadením, bude možné objektívne zohľadniť veľkosť a štruktúru dotyčného územia.
<P>
Kompromisné riešenie obsahuje aj odklad uplatňovania niektorých oddielov nariadenia počas prechodného obdobia v trvaní päť rokov, ktorý môže byť dvakrát predĺžený. Toto riešenie zmenšuje bezprostrednú záťaž železničných spoločností, zároveň však zachováva povinnosť implementovať práva, ktoré sú nariadením vytvárané, do vnútroštátnych predpisov. To znamená, že ak sa železničné spoločnosti pozerajú do budúcnosti, nemôžu vo svojom úsilí poľaviť. Chcem vám tiež pripomenúť, že nariadenie obsahuje minimálny základný súbor práv, ktoré sa uplatňujú bez výnimiek od chvíle, keď predpis nadobudne účinnosť. Tieto práva sa týkajú dostupnosti cestovných lístkov, občianskoprávnej zodpovednosti v prípade nehody, osobnej bezpečnosti cestujúcich na staniciach, a nediskriminačného prístupu k cestujúcim so zníženou pohyblivosťou. Inými slovami, celkom veľa vecí! Považujem toto riešenie za dobrý výsledok, ktorý nám do budúcnosti umožní poskytovať cestujúcim v železničnej preprave kvalitnejšie služby.
<P>
Vážený pán predsedajúci, dámy a páni, preukázali sme, že spoločne dokážeme posunúť veci vpred. Toto je však pochopiteľne len jedna etapa. Teraz sa budeme musieť venovať riadnemu uplatňovaniu pravidiel, ktoré Parlament a Rada prijali. Komisia, plniaca úlohu strážcu zmlúv, bude na plnení tejto úlohy neúnavne pracovať.
<P>
Pretože som prišiel s malým meškaním priamo z Cypru, nepočul som príspevky ani jedného z troch spravodajcov, ale zachytil som poznámku pána Savaryho, že interoperabilita je nevyhnutným predpokladom europeizácie železníc. Je to cena, ktorú musíme zaplatiť za presun časti našej nákladnej dopravy na železnicu - a už dnes si uvedomujeme, aké výhody tento presun prinesie, predovšetkým pri riešení našej priority, ktorou je globálne otepľovanie.
<P>
Tento balík samozrejme nie je dokonalý, ale jeho veľkou zásluhou je už samotný fakt, že existuje, a neviem, pán predsedajúci, či dokážem dostatočne poďakovať všetkým poslancom, ktorí sa podieľali na jeho prijatí, pretože aj pre nás je znamením začiatku novej etapy, ktorej hodlám venovať značné osobné nasadenie a zaujatie.
<SPEAKER ID="130" NAME="Reinhard Rack">
v mene skupiny PPE-DE. - (DE) Vážený pán predsedajúci, pán podpredseda Komisie, dámy a páni, mnohí z nás pravdepodobne poznajú príbeh kapitána z Köpenicku, a mnohí z nás sa aj nasmiali tomu, čo sa v príbehu udialo. Tento príbeh však nebol a nie je až taký smiešny. To, že niekto má na sebe uniformu, ešte neznamená, že si môže, alebo že by si mal, robiť akýkoľvek nárok na moc.
<P>
Nie je to tak dávno, čo sa cestujúci v železničnej doprava po Európe, po našich členských štátoch, stretávali s mnohými malými Köpenickami. Sprievodca predstavoval úrad, zákazník sa musel podriadiť. Právne predpisy Európskeho spoločenstva vniesli do týchto polovládnych štruktúr závan čerstvého vzduchu, a za posledných niekoľko rokov sme sa stali svedkami až prekvapivého množstva zmien. Monopoly a polomonopoly sa pomaly a stále častejšie transformujú na odvetvia služieb, ktorá viac či menej podliehajú konkurencii. Cestujúci získavajú práva. A to je téma, ktorej sa chcem venovať.
<P>
V správe pána Sterckxa si Európsky parlament stanovil veľmi ambiciózne ciele. Naším hlavným cieľom bolo pokiaľ to bude možné zaistiť, aby všetkým cestujúcim boli zaručené rovnaké alebo podobné práva, bez ohľadu na vlak, akým cestujú; a tieto práva sa nesmú obmedzovať len na cestujúcich v medzinárodných spojoch. Parlament považoval za neprijateľné, aby sa s ľuďmi cestujúcimi v rovnakom vlaku zaobchádzalo odlišne.
<P>
Kompromis, ktorý bol s ťažkosťami dohodnutý počas zmierovacieho konania, uvedený cieľ úplne nespĺňa, ale do veľkej miery sa mu blíži. Všetci cestujúci dnes majú základné práva vo veľmi dôležitých oblastiach: v oblasti zodpovednosti, práv osôb so zníženou pohyblivosťou, informácií, a postupne získavajú ďalšie práva, hoci aj s veľmi dlhými prechodnými lehotami. Na hlavné úspechy tohto kompromisu môžeme byť právom hrdí, najmä ak ich porovnáme s právami cestujúcich v leteckej preprave, a tento fakt považujeme tiež za dôležitý. Zahŕňajú zavedenie pokút, odškodného v prípade meškania, zlepšený prístup pre osoby so zníženou pohyblivosťou, vozíčkarov, sprevádzajúce osoby, a lepšiu informovanosť o všetkých uvedených aspektoch. Na túto úlohu sa budeme naďalej zameriavať aj v budúcnosti, aby sme cestujúcim zaistili možnosť vymáhať svoje práva aj vtedy, ak sa k nim ľudia v uniforme budú chovať odmietavo alebo prezieravo.
<P>
Jedno slovo na záver, aby sme sa vyvarovali nedorozumení. V súčasnom znení sa táto nová smernica dosiaľ úplne nevzťahuje na miestne služby - mestské, prímestské a regionálne spoje. Pre miestnu verejnú dopravu budeme musieť vypracovať samostatné predpisy, aby sme aj týmto zákazníkom zaručili skutočne kráľovské zaobchádzanie.
<SPEAKER ID="131" NAME="Bogusław Liberadzki">
v mene skupiny PSE. - (PL) Vážený pán predsedajúci, pán komisár Barrot, možno by som mohol na začiatok povedať, že naším cieľom v Európskom parlamente a v Európskej únii je dobre slúžiť ľuďom, a v oblasti dopravnej politiky sa pokúšať ponúkať skutočné príležitosti na rast, vnášať do železničnej dopravy novú kultúru rastu a rozvoja, podnikateľského ducha a nové príležitosti na rast trhu. Balík, ktorý nám bol predstavený, tieto dva základné ciele spĺňa. Z tohto dôvodu by som chcel hneď na úvod povedať, že budeme hlasovať za jeho prijatie.
<P>
Chcel by som pohovoriť o správe pána Jarzembowského. Prvou zásadnou otázkou je pôsobnosť nového nariadenia o službách v medzinárodnej železničnej preprave cestujúcich. Počas práce výboru sme skúmali a diskutovali, okrem iného aj v dvojstranných diskusiách s pánom spravodajcom Jarzembowským, možnosť, ako postúpiť o jeden či dva kroky smerom k liberalizácii aj v oblasti vnútroštátnych služieb. Akceptujeme však predložený rozsah nariadenia, ktoré zahŕňa medzinárodné, nie však cezhraničné spoje, s možnosťou prepravy cestujúcich medzi železničnými stanicami v rámci každého členského štátu. Toto riešenie považujeme za efektívne a prijateľné, a preto zaň budeme hlasovať.
<P>
Druhou, a trochu kontroverznejšou oblasťou, o ktorej sa komisár Barrot tiež zmieňoval, je možnosť zavedenia poplatkov tam, kde nastanú negatívne dôsledky liberalizácie alebo ohrozenie výkonnosti a efektivity systému prepravy cestujúcich v príslušnej krajine a poskytovania verejných služieb. Tento bod vyvolal znepokojenie a polemiku. Navrhované riešenie môže v praxi fungovať, a Komisia bude pochopiteľne musieť úzko spolupracovať s členskými štátmi.
<P>
Mimochodom, máme veľké problémy s poľským prekladom, ktorý nesprávne tlmočí význam.
<P>
Tretím veľmi dôležitým aspektom je správa posudzujúca účinky tejto liberalizácie v roku 2012. Toto je veľmi dôležité. Niet sporu o tom, že liberalizácia je správny prístup, ale medzi stanoviskom mojej skupiny k tomuto bodu a, napríklad, vyhlásením pána Sterckxa je určitý rozdiel. Chcel by som jasne povedať, že tento balík tvorí jeden celok. Správy pána Jarzembowského, Sterckxa a Savaryho znamenajú skutočný nástup novej úrovne kvality.
<P>
Chcel by som vyjadriť svoje poďakovanie a uznanie spravodajcom, pánom Jarzembowskému, Savarymu a Sterckxovi. Zvláštne uznanie samozrejme patrí aj pánovi komisárovi Barrotovi za jeho prístup, príslušnému generálnemu riaditeľstvu a nemeckému predsedníctvu.
<P>
V nasledujúcich niekoľkých rokoch by sme sa prirodzene mohli stretávať so synergickým efektom v rámci celého dopravného systému v Európe, predovšetkým v oblasti služieb cestujúcim. Z tohto dôvodu cítim veľké uspokojenie, aj keď ako predstaviteľa nového členského štátu ma trápia určité obavy: ak bude existovať voľný trh pre strojvodcov, potom by sme sa mohli dočkať odlivu strojvodcov z krajiny, ale možno by toto opatrenie mohlo byť zároveň aj stimulujúce.
<SPEAKER ID="132" NAME="Anne E. Jensen">
v mene skupiny ALDE. - (DA) Vážený pán predsedajúci, pán komisár, naša skupina Aliancia liberálov a demokratov pre Európu vždy z celého srdca podporovala stratégiu EÚ v oblasti dopravy, ktorej cieľom je posilnenie železničnej dopravy v preprave cestujúcich a nákladu. Najlepšími nástrojmi na dosiahnutie tohto cieľa sú liberalizácia a voľnejšia hospodárska súťaž, ktoré nútia železničné spoločnosti k väčšiemu záujmu o priania zákazníkov. Zvýšená konkurencia razí cestu k väčšej konkurencieschopnosti a finančnej udržateľnosti železničnej dopravy, a zároveň zaisťuje rovnováhu vo vzťahu k ostatným druhom dopravy. S ohľadom na tento fakt budú prirodzene preskúmané cestné dane.
<P>
V tomto roku nadobudol platnosť prvý železničný balík, ktorý priniesol liberalizáciu nákladnej dopravy, a dnes večer budeme posudzovať kompromisné riešenie týkajúce sa tretieho železničného balíka, ktorý pokračuje v liberalizácii, hoci s omnoho menšími ambíciami, než by sme si v skupine ALDE priali. Na druhej strane ale boli zaistené práva cestujúcich, a dosiahnutá dohoda o spoločnom vzdelávaní strojvodcov, ktorí prirodzene predstavujú veľmi dôležitú súčasť rozvoja efektívnejšej cezhraničnej železničnej dopravy.
<P>
Ako spravodajkyňa smernice o vydávaní osvedčení personálu vlaku z mojej skupiny by som chcela poďakovať predovšetkým spravodajcovi Savarymu za výsledky, ktoré sme dosiahli. Moja skupina zdôrazňovala predovšetkým rozumné riešenie otázky financovania. Sme radi, že náklady na vzdelávanie budú v prípade, že strojvodca zmení krátko po dokončení vzdelávania zamestnanie, refundované. Toto vzdelávanie je prirodzene nákladné, a my nesmieme vytvárať systém, ktorý niektorým železničným spoločnostiam umožní správať sa nezodpovedne a systematicky sa vyhýbať plateniu spravodlivého podielu na vzdelávacích nákladoch tým, že budú získavať novovyškolený personál z iných spoločností.
<P>
Čo sa týka zamestnancov, ktorých sa smernica bude týkať, sme spokojní so záverom, že spočiatku sa bude vzťahovať na strojvodcov, a že otázka začlenenia ďalšieho personálu podieľajúceho sa na bezpečnosti prepravy bude znovu posúdená za 30 mesiacov. Nebolo ľahké dosiahnuť dohodu o tom, ktorých železničných prepravcov by sa mala dohoda o právach cestujúcich týkať. V Parlamente sme zastávali stanovisko, že by mala byť zahrnutá vnútroštátna doprava - a nie len 5 % osobnej dopravy, ktorá prekračuje hranice. V tomto bode sme uspeli, a podarilo sa tiež sformulovať pravidlo, ktoré cestujúcim zaisťuje základné práva. To je dôležité. Bohužiaľ je pre mňa ťažké pochopiť, prečo nemôžu byť práva cestujúcich rozšírené na všetku železničnú dopravu. Práce na tomto právnom predpise a návrhy Parlamentu týkajúce sa práv cestujúcich sa dokonca stali inšpiráciou pre železničné spoločnosti v mojej krajine, Dánsku, ktoré dobrovoľne zaviedli pravidlá o odškodnení pre cestujúcich. To znamená, že iajosoby, ktoré každý deň jazdia vlakom do práce, majú teraz nárok na odškodné v prípade zmeškaného spoja, k čomu prirodzene občas dochádza. Tento typ cestujúcich je veľmi dôležitý, a my im zabezpečíme dobré podmienky, aby pre ne železničná doprava bola správnou alternatívou k ostatným, energeticky náročnejším formám dopravy.
<P>
Počas rokovania bolo zrejmé, že túžba zmeniť rámcové podmienky pre železničné spoločnosti v EÚ vzbudzuje silné emócie. Na jednej strane by sme si priali rozvoj železničnej dopravy. Na druhej strane sa však objavujú značné obavy, že vnútroštátne spoločnosti nebudú schopné vyrovnať sa s konkurenciou. Navyše sa nedá povedať, že by železničné spoločnosti alebo odbory vždy oplývali entuziazmom pre zmenu. Existujú však niektoré železničné spoločnosti, ktoré túto výzvu prijali, a modernizujú a vytvárajú nové organizačné formy zaisťujúce efektívnu dopravu tzv. od dverí k dverám pomocou niekoľkých spôsobov dopravy. Toto je, prirodzene, tiež cesta do budúcnosti. Úlohou nás, politikov, je stanoviť rámce, ktoré subjektom usilujúcim o poskytovanie konkurencieschopných, efektívnych a moderných dopravných služieb zaistí príležitosť na realizáciu svojho úsilia. Plne chápem aj tých, ktorí bojujú za zachovanie starých výsad, ale touto cestou sa politici skrátka uberať nesmú. Naším cieľom je zabezpečiť atraktívnu, efektívnu a bezpečnú železničnú dopravu.
<P>
Mám pocit, že výsledok, ktorý sme dosiahli, je krokom vpred, a chcela by som preto poďakovať všetkým trom spravodajcom za ich prácu. Ďalej by som chcela poďakovať komisárovi Barrotovi za významný prínos v procese zvyšovania efektivity železničnej dopravy v Európe.
<SPEAKER ID="133" NAME="Roberts Zīle">
v mene skupiny UEN. - (LV) Vážený pán predsedajúci, pán komisár, najskôr by som chcel poďakovať všetkým trom kolegom spravodajcom, ako aj pánovi Vidal-Quadrasovi, ktorý stál na čele delegácie Európskeho parlamentu v priebehu zmierovacieho konania. Iste, nikto nie je stopercentne spokojný - ani spravodajcovia, ani podniky, Parlament či Rada - ale v najlepších kompromisoch nebýva nikto absolútnym víťazom. Najvýznamnejším úspechom Európskeho parlamentu sa zdá byť rozhodné stanovisko v otázke práv cestujúcich, a ďalším nesporným úspechom je termín "základné práva cestujúcich" - o to významnejším, že sa týka osôb so zvláštnymi potrebami - rovnako ako zodpovednosť železničných spoločností za batožinu. Iste, môžeme vyjadriť poľutovanie nad tým, že rozšírené práva nadobúdajú platnosť obmedzeným spôsobom, a tiež nad skutočnosťou, že platnosť celého balíka ďalších práv cestujúcich v mestách a na regionálnych tratiach nebude vo väčšine krajín zaručená najmenej nasledujúcich 15 rokov. Som rád, že podľa správy pána Jarzembowského vstupuje do medzinárodnej železničnej dopravy od roku 2010 hospodárska súťaž, ale hoci sme urobili ďalší krok v oblasti vnútroštátnej dopravy, aspoň v podobe jasného postupu, na základe ktorého musí Komisia vykonať analýzu, nebol pri tomto rozhodnutí stanovený žiadny termín dokončenia. S poľutovaním som prijal aj ďalšie dva aspekty: prvým je, že v niekoľkých členských štátoch vrátane mojej krajiny, Lotyšska, vlastne neexistuje žiadne medzinárodné vlakové spojenie v osobnej preprave s ostatnými krajinami EÚ. V dôsledku toho je fungovanie celého balíka v Európskej únii čiastočne obmedzené: nefunguje na celom území rozšírenej Európskej únie a niektoré členské štáty sa potom vo všeobecnosti cítia tak trochu poškodené. Ľutujem tiež, že nebolo možné dosiahnuť zlepšenie v otázke nákladnej dopravy s ohľadom na kvalitu prepravy. Dúfam, že tento problém sa v budúcnosti vyrieši. Napriek tomu končím, ako som začal, pozitívnou myšlienkou - dosiahli sme výsledok, ktorý je, predovšetkým vďaka právam cestujúcich, bezpochyby veľkým úspechom. Ďakujem vám.
<SPEAKER ID="134" NAME="Sepp Kusstatscher" AFFILIATION="Verts/ALE">
(DE) Vážený pán predsedajúci, pán komisár Barrote, správa, ktorú máme pred sebou, je kompromisom, ktorý vzišiel z tretieho čítania, a všeobecne by mohla byť charakterizovaná ako víťazstvo Európskeho parlamentu nad Radou, nad členskými štátmi, ktoré často poskytujú neprimeranú ochranu vnútroštátnym železničným orgánom. Musím preto zložiť poklonu všetkým trom spravodajcom, pánom Jarzembowskému, Savarymu a Sterckxovi. Na základe rokovaní s Radou a Komisiou sa im podarilo v priebehu prvého a druhého čítania do konečného znenia návrhu zapracovať množstvo požiadaviek Parlamentu. Cestujúci používajúci európske železnice budú odteraz mať väčšie práva vo vnútroštátnej, ako aj v medzinárodnej doprave. Ako cestujúci, ktorý často jazdí vlakom, najmä v Taliansku, ma tento fakt teší, a dúfam, že Trenitalia bude tiež musieť zaviesť európske normy.
<P>
Rád by som uviedol malý príklad dokladajúci, že v talianskych vlakoch nie je ešte prístup k zákazníkom zďaleka taký ústretový, ako o tom hovoril pán Rack, keď popisoval početné zlepšenia. Ešte tak pred dvadsiatimi tokmi bolo bežné, že stanica so spádovou oblasťou 20 000 obyvateľov a takmer dvojnásobným počtom turistov v hlavnej sezóne, mala pokladňu, ktorá bola vždy otvorená a obsluhovali ju ľudia. Odvtedy je nielenže pokladňa zatvorená, ale stanica je celkom bez obsluhy. V kúte sa krčí automat na lístky. Vlani v lete bol celé týždne mimo prevádzku. Bola na ňom nalepená ceduľka s nápisom vyjadrujúcim poľutovanie nad vzniknutou situáciou. Zákazníkom však bolo povedané, že na nástup do vlaku potrebujú platný cestovný lístok.
<P>
S takýmito službami na staniciach je len sotva pochopiteľné, prečo si človek nemôže kúpiť lístok priamo vo vlaku, ako v iných krajinách. Pretože ešte prednedávnom každý, kto bol v talianskom vlaku pristihnutý bez platného lístka, musel zaplatiť pokutu 50 EUR. Pevne dúfam, že žalostné situácie tohto typu budú na talianskych železniciach už čoskoro minulosťou.
<P>
Mohol by som uviesť mnoho ďalších príkladov, predovšetkým o nefunkčných informačných systémoch. Pevne dúfam, že si vezmeme príklad zo švajčiarskych spolkových železníc. Vo Švajčiarsku je cestujúci vnímaný ako cenený zákazník, ktorému správa železnice slúži, a nie ako niekto, kto železnicu otravuje či ruší.
<SPEAKER ID="135" NAME="Erik Meijer">
v mene skupiny GUE/NGL. - (NL) Vážený pán predsedajúci, tri správy, ktoré boli znovu predložené v treťom čítaní ako tretí železničný balík, sa týkajú množstva veľmi odlišných otázok. Najviac naliehavou z nich je požiadavka, aby strojvodcovia pri prechode štátnej hranice mohli naďalej vlak riadiť a nemuseli riadenie vlaku odovzdávať zahraničným kolegom. Z hľadiska príslušníkov vlakového personálu je vo všetkých troch verziách priestor pre zlepšenie. Moja skupina je ale s kompromismi, ktoré sa spravodajcovi Savarymu podarilo dosiahnuť, spokojná a v hlasovaní tretiu verziu návrhu podporí.
<P>
V otázke práv cestujúcich v medzinárodnej železničnej doprave sme si nechali ujsť príležitosť. Ak Európska únia môže v tejto oblasti urobiť niečo užitočné, je to poskytnúť maximálne záruky cestujúcim v medzinárodnej železničnej doprave proti negatívnym účinkom hospodárskej súťaže, nejednotnosti prevádzkovateľov železničnej dopravy, a vnútroštátnej krátkozrakosti. Európska komisia znovu predložila dobrý návrh na poskytovanie kvalitných služieb v prípade diaľkových spojov, pokiaľ ide o predaj cestovných dokladov a poskytovanie informácií. So zreteľom na hospodársku súťaž a znižovanie nákladov sa však tieto spoje stále viac obmedzujú na jednotlivé členské štáty a ich bezprostredné okolie. Nemecko má v tomto smere veľmi dobrý systém, a všetky ostatné železničné podniky by urobili dobre, keby sa ho pokúsili napodobniť.
<P>
Z popudu pána Sterckxa presunula väčšina Parlamentu očividne dôraz inam. Omnoho viac pozornosti sa teraz venuje vyplácaniu odškodného za prípady meškania vnútroštátnych železničných spojov, a omnoho menej trvalému zhoršovaniu situácie v medzinárodných spojoch. Komisia reaguje na sťažnosti cestujúcich, ktorí tvrdia, že zbytočne strácajú čas, keď si po prekročení štátnej hranice musia kúpiť ďalší cestovný lístok, slovami, že ona prišla s dobrým návrhom, ale Európsky parlament ho zablokoval. Pretože v tejto chvíli neexistuje lepšia alternatíva, a pretože s inými časťami týchto návrhov súhlasíme, budeme hlasovať za prijatie tohto výsledného návrhu. Naďalej sa ale budeme usilovať o zlepšenia, ktoré tvorili základ pôvodného návrhu, a ktoré bohužiaľ v tomto návrhu chýbajú.
<P>
Najviac kontroverzná zostáva z pohľadu mojej skupiny tretia časť. Nielen teraz, ale aj v predošlých dvoch železničných balíkoch sa pán Jarzembowski zasadzoval za zvyšovanie konkurencie a pôsobenie trhových síl. Tento proces začína pri medzinárodnej nákladnej preprave, ale nakoniec zasiahne celú železničnú dopravu vrátane vnútroštátnej osobnej prepravy. To znamená, že horšie pracovné podmienky v cestnej a leteckej nákladnej doprave sa stávajú normou aj v železničnej doprave. Moja skupina si myslí, že to malo byť presne naopak, očakávali sme väčšie záruky a reguláciu v oblasti cestnej a leteckej dopravy. Nesúhlasíme s tým, že hospodárska súťaž je v medzinárodnej preprave nákladu alebo dokonca osôb lepšou odpoveďou na problémy než dobrá spolupráca medzi vnútroštátnymi železničnými podnikmi. Za tieto návrhy tretieho čítania nebudeme hlasovať.
<SPEAKER ID="136" NAME="Michael Henry Nattrass">
v mene skupiny IND/DEM. - Vážený pán predsedajúci, harmonizácia železníc v 27 štátoch nie je pre Spojené kráľovstvo nijako príťažlivá. Konkurencia je dobrá pre obchod, ale nás môžete vynechať, pretože my si budeme riešiť otázky ekonomiky prevádzky našich služieb sami.
<P>
Ak proces normalizácie skutočne nevyhnutne zahŕňa zmenu v rozchode koľajníc, šírke nástupíšť alebo zmeny elektrického napätia na elektrifikovaných tratiach, čo bude v niektorých častiach EÚ nutné, potom prajeme všetkým veľa šťastia, ale nás prosím vynechajte.
<P>
Už len kvôli objemu európskej legislatívy pre oblasť železničnej dopravy by sme boli veľmi prekvapení, ak by sa našiel súkromný prevádzkovateľ, ktorý by sa dokázal prekľučkovať nástrahami predpisov k niečomu, čo by len vzdialene pripomínalo rentabilitu nákladov.
<P>
My máme len jednu železniční trať, ktorá nás spája s kontinentom, a tá je vedená veľmi užitočným tunelom. Keďže nás tieto smernice valcujú kvôli tomuto jedinému tunelu, niekoho by mohlo napadnúť, že by sa mal uprostred zabetónovať a Briti a Francúzi by mohli svoju polovicu používať na bezpečné skladovanie jadrového odpadu. Tým by sa odstránila nákladná požiadavka na harmonizáciu železničnej trate do Spojeného kráľovstva, pretože by už žiadna neexistovala.
<P>
Snažte sa, prosím, kontrolovať ten nekonečný príval smerníc chrlený z tohto miesta. Alebo, inak povedané, vlaky a koľajnice spočívajú na podvaloch, po anglicky sleepers, teda doslova spáčoch. Aká škoda, že tento Parlament je na tom inak...
<SPEAKER ID="137" NAME="Fernand Le Rachinel">
v mene skupiny ITS. - (FR) Vážený pán predsedajúci, pán komisár, dámy a páni, je dobre známe, že železničná doprava vždy bola v porovnaní s cestnou dopravou chudobnou príbuznou. Pokiaľ ide o prepravu tovaru, železnice prehrávajú v každej európskej krajine.
<P>
S potešením konštatujem, že súčasný vývoj nasvedčuje tomu, že sa situácia bude zlepšovať, a to najmä po prijatí rozhodnutia Komisie - ktoré je súčasťou prvého železničného balíka - na základe ktorého by minimálne 40 % výdavkov na dopravu malo smerovať do železničnej dopravy.
<P>
Z týchto prostriedkov by mala ťažiť najmä infraštruktúra, pretože kvôli uzatvoreniu všetkých stratových železničných tratí prevzala významný podiel nákladnej aj osobnej prepravy cestná doprava.
<P>
K správe kolegu Dircka Sterckxa o právach a povinnostiach cestujúcich v železničnej preprave by som povedal, že je v zásade dobrá, pretože sa zameriava na ochranu cestujúcich, zavádza opatrenia zahŕňajúce odškodné v prípade meškania vlakov, právo na prepravu pre osoby so zníženou pohyblivosťou, a zodpovednosť prepravcu za cestujúcich a ich batožinu.
<P>
Na jeden bod, ktorý má veľký význam pre všetky rodiny, sa však v tejto správe úplne zabudlo. Mám na mysli právo na zníženú cenu cestovných lístkov pre veľké rodiny. V niektorých členských štátoch Únie už existuje systém, keď majiteľ preukazu má nárok na zníženú cenu cestovného vo výške 50 % až 75 % pôvodnej ceny, v závislosti od počtu detí - Francúzsko je jednou z týchto krajín - a predsa udivuje, že sa v návrhu nariadenia žiadne návrhy alebo dokonca plány na zavedenie podobnej úpravy neobjavujú. Ak však chceme urýchliť rozvoj osobnej dopravy po železnici, potom by pre nás toto opatrenie, ktoré je zaujímavé nielen po stránke finančnej, ale aj z hľadiska úspory času v porovnaní s cestnou dopravou, bolo bezpochyby tromfom v súboji železníc a ciest.
<SPEAKER ID="138" NAME="Stanisław Jałowiecki" AFFILIATION="PPE-DE">
(PL) Vážený pán predsedajúci, pán komisár, neviem, či v ostatných krajinách existuje rovnaké príslovie, ale v Poľsku sa hovorí, že železnice sú štátom v štáte, alebo že nikto dosiaľ bitku so železnicami nevyhral. O to viac teda vítam fakt, že po dlhej a náročnej práci vstupuje do platnosti tretí železničný balík, a bežný občan bude mať šancu bitku so železnicami vyhrať, ak teda bude právo na jeho strane.
<P>
Toto všetko je možné vďaka skutočnosti, že schvaľujeme dokument, ktorý by sme mohli nazvať chartou základných práv cestujúcich v železničnej doprave. Ich súčasťou je právo na informácie o vlastných právach, čo je veľmi dôležité, právo na poistenie a odškodné, a dokonca právo zaisťujúce voľný pohyb osobám so zdravotným postihnutím. Táto otázka si vyžaduje osobitnú pozornosť a mala by byť pozorne monitorovaná. Mala by sa v rovnakej miere týkať malých aj regionálnych železničných staníc.
<P>
Isto sa medzi nami nájdu priaznivci rozsiahlejších a menej obmedzených práv. My síce určité obmedzenia zavádzame, nechcem však skrývať uspokojenie nad výsledkom, ktorý sme dosiahli. Som si istý, že sa vzhľadom na odhodlanie Európskeho parlamentu nezastavíme a postupne sa budeme usilovať o rozšírenie týchto práv.
<P>
Chcel by som preto poblahoželať všetkým spravodajcom, členom zmierovacieho výboru, Rade a Komisii. Chcem im poblahoželať, pretože verím, že sme urobili významný krok vpred. Je to dôležitý krok, pretože je to krok pre ľudí.
<SPEAKER ID="139" NAME="Saïd El Khadraoui" AFFILIATION="PSE">
(NL) Vážený pán predsedajúci, pán komisár, dámy a páni, aj ja by som rád začal poďakovaním spravodajcom a všetkým členom Rady a Komisie, ktorí sa podieľali na tomto výsledku. Sme na konci veľmi dlhého procesu, ktorého výsledkom je kompromis, ktorý prirodzene neprináša stopercentné uspokojenie, ale ani stopercentné sklamanie. Všetci prajeme železnici nádejnú budúcnosť, nemôžeme sa len zhodnúť, ako ju dosiahnuť. Zopakujem len to, čo som na túto tému povedal už skôr, totiž že nepovažujem liberalizáciu ako takú, ale vždy v širšom kontexte, za zázračné riešenie. Naopak, v mnohých prípadoch vyvoláva ďalšie problémy, najmä ak zasahuje do záväzku verejnej služby na miestnej alebo regionálnej úrovni.
<P>
Čo však skutočne funguje - a železničné podniky v mnohých členských štátoch sú toho dôkazom - sú dodatočné investície do pohodlia, presnosť a príťažlivá cenová politika, a to si prirodzene vyžaduje politickú zodpovednosť. Sám za seba som spokojný najmä s tým, že sa nám podarilo schváliť nemenej dôležitý návrh na liberalizáciu železničnej prepravy osôb. Chceme otvoriť trh v oblasti medzinárodnej prepravy osôb, a spraviť ho príťažlivejším, ale bez toho, že by sme úplne liberalizovali vnútroštátnu osobnú dopravu. Otvorením trhu sa rozumie aj kabotáž, tá však môže byť mierne obmedzená, pokiaľ by právo na kabotáž ohrozovalo ekonomickú rovnováhu zmlúv o verejných službách. Viem, že väčšina mojich kolegov, avšak celkom isto nie kvalifikovaná väčšina, podporovala liberalizáciu aj v oblasti vnútroštátnej železničnej prepravy osôb, ale zatiaľ čo v niektorých krajinách by tento proces prebehol bez problémov, som presvedčený, že v iných situáciách by s najväčšou pravdepodobnosťou spôsobil problémy, v neposlednom rade z dôvodu veľkých rozdielov v hustote a štruktúre železničných sietí; preto musí byť schválený prístup, ktorý bude presne prispôsobený podmienkam a požiadavkám každého členského štátu. Táto smernica, spolu s nariadením o záväzkoch verejných služieb, poskytne kvalitný právny rámec pre tento druh prispôsobeného prístupu.
<P>
Pokiaľ ide o práva cestujúcich, je jasné, že Parlament chcel dosiahnuť, bez ohľadu na stranícku príslušnosť, trochu ambicióznejšie ciele, a zaistiť vyššiu úroveň práv pre všetkých cestujúcich po železnici v celej Európe. Skutočnosť, že v prípade mestskej a regionálnej dopravy je to de facto stále nemožné, je poľutovaniahodná. Je tiež nešťastné, že diaľková vnútroštátna doprava podlieha výnimke z tohto nariadenia počas až 15 rokov, isté však je, že do dvoch rokov všetci cestujúci v medzinárodných vlakoch budú vybavení súborom základných práv, a že niektoré členské štáty sa stanú propagátormi nového trendu, pretože sa naučia dlhú prechodnú lehotu správne využívať. A v tomto bode musíme vyjadriť našu veľkú podporu: európske mlyny melú pomaly, ale isto. Postupne budeme práva cestujúcich zlepšovať. Keď si vybavím, čo sa dosiahlo nariadením o právach cestujúcich v leteckej doprave, nemôžem než naliehavo vyzvať Komisiu, aby bezodkladne vykonala potrebné posúdenie a prijala všetky opatrenia nutné na zatvorenie akýchkoľvek zadných vrátok, aby toto nariadenie mohlo naplniť očakávania doň vložené.
<P>
Na záver mi, pán komisár, dovoľte, aby som Vás požiadal o urýchlené zverejnenie a rozšírenie obsahu nariadenia, aby všetci cestujúci po železnici mohli byť riadne informovaní o právach, ktoré práve získali.
<SPEAKER ID="141" NAME="Ryszard Czarnecki" AFFILIATION="UEN">
(PL) Vážený pán predsedajúci, Európa má byť pre ľudí, občanov, nie pre politické triedy, elity alebo skupiny tárajúcich intelektuálov. Európskemu parlamentu sa nedávno podarilo presadiť zníženie cien medzinárodných telefónnych hovorov z mobilných telefónov. Tomu hovorím konkrétny úspech.
<P>
Dnes máme podobnú príležitosť prijať priame opatrenie v mene Európanov zo všetkých 27 členských štátov, ktorí budú môcť od roku 2010 alebo 2012 ľahšie cestovať po svojej krajine a po krajinách Európskej únie. Toto je ďalší konkrétny krok vpred. Je podobný zmene tykajúcej sa práva cestujúcich na finančné odškodnenie za meškanie vlakov. Dnes je situácia v Európskej únii v tomto smere celkom určite lepšia, než napríklad v Rusku alebo Indii (hovorím z vlastnej skúsenosti), ale európsky daňový poplatník v praxi stále nemá možnosť požadovať odškodné v prípade, že železnica zle funguje. Chcel by som len pripomenúť, že v minulom roku Parlament, v spolupráci s Komisiou a Radou, bojoval za podobnú kompenzáciu pre cestujúcich v leteckej doprave. To bol ďalší konkrétny úspech Európskeho parlamentu. V prípade cestujúcich v železničnej doprave tak hovoríme o 25 % z ceny cestovného lístka za meškanie v dĺžke kratšej než dve hodiny, a o 50 % z ceny cestovného lístka za meškanie dlhšie než dve hodiny. Tieto návrhy sú pre členské štáty omnoho významnejšie než plané politické spory, hoci by aj boli o ústave.
<SPEAKER ID="142" NAME="Jaromír Kohlíček" AFFILIATION="GUE/NGL">
(CS) Milé kolegyne, vážení kolegovia, pri kontroverznom návrhu spravodajcu Georga Jarzembowskeho sa v prijatom materiáli podarilo dosiahnuť povolenie nástupu a výstupu cestujúcich na ktorejkoľvek stanici nachádzajúcej sa na medzinárodnej trase. A to vrátane staníc umiestnených v rovnakom členskom štáte. Verím, že toto ustanovenie bude možné per analogiam použiť aj v medzinárodnej autobusovej doprave. Totiž práve v tejto otázke došlo v poslednom čase k niekoľkým medzinárodným sporom.
<P>
V správe kolegu Savaryho je dobre, že sú zahrnuté práva sociálnych partnerov a špecifikácie interoperability. Uvedomujem si však, že je tu stále problém financovania vzdelania, výberu skúšajúcich a rozsahu skúšok strojvodcov. Pokiaľ ide o jazykové znalosti, z hľadiska bezpečnosti dopravy je nevyhnutné trvať na určitých minimálnych požiadavkách.
<P>
V správe kolegu Sterckxa oceňujem požiadavku zavedenia nediskriminačných pravidiel pre prístup osôb so zníženou pohyblivosťou a cyklistov. Ďalej ukladá množstvo jasne stanovených technických požiadaviek, a predsa mi principiálne vadí, že na rozdiel od švajčiarskych železníc hovoríme o penalizácii, nie o snahe naplniť požadovanú službu prepravy. Tento balík považujem za vhodné zhodnotiť do dvoch rokov po zavedení, a domnievam sa, že je to úplne nevyhnutné. Hlasovať budeme proti prvej a za ďalšie dve správy.
<SPEAKER ID="143" NAME="Johannes Blokland" AFFILIATION="IND/DEM">
(NL) Vážený pán predsedajúci, vo svojom skoršom príspevku do rozpravy o tomto treťom železničnom balíku som naznačil, že nie všetky výsledky obsiahnuté v týchto dokumentoch ma napĺňajú uspokojením. O niekoľko mesiacov neskôr je môj záver taký, že dohoda s Radou predstavuje konštruktívny krok k dokončeniu európskeho trhu železničnej dopravy v niekoľkých dôležitých ohľadoch. Realizácia jednotného železničného trhu pravidelne naráža na praktické problémy, a vytvorením tohto balíka sme niektoré z nich odstránili. Dlhý čas nebolo jasné, či Parlament nepostupuje v snahe dosiahnuť dohodu s Radou príliš unáhlene, či sa nezaoberá problémami, ktoré v skutočnosti problémami nie sú, alebo ktoré vyvolávajú nové problémy. Mám na mysli predovšetkým liberalizáciu trhu vnútroštátnej železničnej prepravy cestujúcich a vytvorenie pravidiel o vydávaní osvedčení príslušníkom vlakového personálu. Konečná dohoda medzi Radou a Parlamentom odráža vyváženosť úsilia o vyriešenie súčasných problémov a realistický scenár pre budúcnosť, rozširujúci pôsobnosť platných dohôd.
<P>
V otázke prístupu na trh je najdôležitejšie brať ohľad na existujúce zmluvy. Tým sa vyhneme inak nevyhnutnému porušovaniu zmlúv a s tým súvisiacim nárokom. Myšlienka zavedenia poplatku na financovanie záväzkov verejných služieb je za súčasných podmienok prijateľná. V porovnaní s dohodami o prístupe na trh a vydávaní osvedčení je pôsobnosť týchto dohôd o právach cestujúcich v zásade taká široká, ako len môže byť. Vzhľadom na recipročné dohody v sektore si myslím, že ide o dobrú vec. Dosiahnuté dohody sú z veľkej časti odrazom dobrovoľných dohôd v sektore, a to je niečo, čo úprimne vítam. Ako vášnivý cyklista som obzvlášť potešený ustanoveniami o preprave bicyklov vo vlaku. Dúfam, že tieto ustanovenia skutočne prispejú k vyriešeniu problému s dopravnými zápchami. Ide o sympatický príklad súčinnosti rôznych druhov osobnej dopravy.
<P>
Na záver musím poďakovať spravodajcom za náročnú prácu a zablahoželať im k dosiahnutému výsledku. Vďaka ich úsiliu sme o niečo bližšie k spoločnému európskemu trhu železničnej dopravy. Moja vďaka patrí samozrejme aj nemeckému predsedníctvu a pánovi komisárovi Barrotovi.
<SPEAKER ID="144" NAME="Luís Queiró" AFFILIATION="PPE-DE">
(PT) Napriek tomu, že vlaky naďalej predstavujú bezpečnú, z hľadiska životného prostredia šetrnú formu dopravy, pomocou ktorej je možné pohodlne a rýchlo prevážať veľké objemy tovarov a osôb pri zachovaní vysokej úrovne kvality, je naďalej smutnou pravdou to, že otvorený, konkurencieschopný systém železníc v Spoločenstve je zatiaľ hudbou budúcnosti.
<P>
Liberalizácia je jediným spôsobom, ako zaistiť správne finančné a technologické podmienky pre prilákanie investícií a poskytnúť nevyhnutné podnety na zabezpečenie väčšej atraktivity a efektivity železníc, a na dosiahnutie väčšej interoperability. Rokovania o treťom železničnom balíku sú len ďalším krokom v tomto smere, a my dúfame, že spoločná vôľa Rady, Komisie a Parlamentu, ktorá sa v nich odráža, vyšle silný a jednotný politický signál, ktorý dokáže zmobilizovať dlhodobé investície, ktoré tento sektor nutne potrebuje.
<P>
Chcel by som poblahoželať svojim kolegom poslancom Jarzembowskému, Savarymu a Sterckxovi k vynikajúcej práci, ktorá nám dnes umožnila prerokovať zásady a hlavné smery v rôznych otázkach. Napríklad, v otázke prístupu na trh pre medzinárodnú osobnú železničnú dopravu od roku 2010 a v otázke dohody v citlivej oblasti poplatkov, ktoré majú byť zavedené v medzinárodnej osobnej železničnej doprave tam, kde je nevyhnutné zaistiť financovanie príslušnej verejnej služby a hospodársku životaschopnosť prepravcov. Chcel by som tiež upozorniť, že tento proces bude pokračovať, pretože otvorenie trhu železničnej dopravy sa má stať predmetom nového oznámenia Komisie plánovaného na rok 2012.
<P>
Zreteľný pokrok sa dosiahol aj v otázke vydávania osvedčení strojvodcom, najmä pokiaľ ide o osvedčenia a oprávnenia, ktoré sa, zásluhou Parlamentu, v budúcnosti budú vydávať všetkým príslušníkom vlakového personálu, ktorí sa zaoberajú otázkou bezpečnosti, a významný pokrok sme zaznamenali aj v zložitej oblasti práv a povinností cestujúcich vzhľadom na odškodné za meškanie a zaručenú mobilitu, s úmyslom zvýšiť efektivitu a atraktivitu medzinárodnej osobnej železničnej dopravy.
<P>
Vážený pán predsedajúci, je nám všetkým známe, že od návrhu právneho predpisu po jeho úplnú realizáciu je veľmi dlhá cesta, a tou cestou sa musíme vydať, ak chceme dosiahnuť dynamický a súdržný rozvoj železničnej dopravy.
<SPEAKER ID="145" NAME="Inés Ayala Sender" AFFILIATION="PSE">
(ES) Stanovenie spoločných základných pravidiel dnes večer symbolizuje začiatok novej etapy modernizácie, skutočnej europeizácie železničnej dopravy. Správa pána Jarzembowského, ktorá do posledného detailu splnila mandát Parlamentu, dokazuje, že sme dosiahli dohodu, ktorá je prijateľná pre všetky strany, a to napriek existujúcej nerovnováhe medzi krajinami, ktoré majú otvorené siete, tými, ktoré investovali čas a úsilie do modernizácie svojej infraštruktúry - napríklad Španielsko pri riešení problému s rozchodom koľajníc - a tými, ktoré potrebujú viac času na dosiahnutie minimálnej požadovanej úrovne pre účasť v hospodárskej súťaži za rovnakých podmienok.
<P>
Z celkového pohľadu je mimoriadne dôležité, že v konečnej dohode, ktorá sa odráža v správe pána Jarzembowského, je zachované právo Komisie rozhodnúť o tom, aký návrh predloží pre záverečnú etapu. V tomto odvetví, ktoré vnímame a chceme vnímať ako bezpečné a udržateľné, je podstatné, aby sme zvolili bezpečný a udržateľný postup.
<P>
Domnievali sme sa, že najzložitejšou otázkou bude otvorenie železničných sietí; nakoniec sa ukázalo, že najzložitejšou bola otázka ľudského faktora. Dôležitá je nielen samotná dohoda o strojvodcoch, ale fakt, že sa pánovi Savarymu podarilo rýchlo a pevne stanoviť podmienky, ktoré umožnia, aby vlaky mohli byť riadené strojvodcami, ktorí prešli spoločným vzdelávaním a majú spoločné osvedčenie. A dostalo sa nám aj prísľubu, že v blízkej budúcnosti budú aj ostatní členovia vlakového personálu môcť pracovať za rovnakých alebo podobných podmienok.
<P>
Ako som už povedala, najťažšou otázkou bola nakoniec otázka práv a povinností cestujúcich v železničnej doprave. Za zásadný úspech považujem dosiahnutie dohody, podľa ktorej sa tieto práva budú vzťahovať na vnútroštátne a medzinárodné železničné spoje. Naši občania by asi sotva pochopili, prečo by sa určité práva mali prijímať na medzinárodnej úrovni, keď oni sa s touto problematikou stretávajú denne na vnútroštátnej úrovni. Hoci nie v takom rozsahu, v akom by sme si to priali, boli schválené základné práva pre všetkých cestujúcich vrátane práva na pohotové a kvalitné informácie a rýchlu a účinnú pomoc.
<P>
Vieme, že to nestačí. Chceme ísť ďalej, a organizácie vedúce kampane za práva cestujúcich - konkrétne, v mojej krajine, Národná organizácia pre zrakovo postihnutých - požadovali viac. Nesmieme poľaviť, ale veríme, že dnes večer sa nám vďaka správe pána Sterckxa otvorila cesta k sľubnej budúcnosti.
<P>
Uzatvorením tejto etapy však pre nás začína nová, nemenej nádejná etapa, ktorá si vyžiada naše úplné zaujatie. Naďalej sa musíme zaoberať otázkou interoperability, všetkými bezpečnostnými aspektmi, ktoré je nutné posilňovať a europeizovať, a úlohou, ako oživiť činnosť agentúry.
<P>
Nakoniec nás čaká ešte veľká výzva v podobe európskej železničnej siete pre prepravu tovaru - pripravované návrhy Komisie týkajúce sa sietí vyčlenených pre prepravu tovaru - a všetkej logistickej podpory nutnej pre budúce začlenenie európskych dopravných uzlov, ktoré dnes vznikajú, do skutočnej dopravnej siete.
<SPEAKER ID="146" NAME="Leopold Józef Rutowicz" AFFILIATION="UEN">
(PL) Vážený pán predsedajúci, chcel by som poďakovať pánovi Jarzembowskému za prácu na príprave návrhu smernice Európskeho parlamentu a Rady, ktorou sa mení smernica o rozvoji železníc Spoločenstva a o prideľovaní kapacity železničnej infraštruktúry, vyberaní poplatkov za používanie železničnej infraštruktúry a bezpečnostnej certifikácii. Návrh smernice bol schválený v zmierovacom konaní. Táto smernica bude dôležitá pre pokračovanie rozvoja železníc Spoločenstva, pre prepravu cestujúcich a nákladu.
<P>
Železnice, ktoré sú už dvesto rokov staré, nadobúdajú v dnešnom svete na význame z dôvodu ochrany životného prostredia a riešenia problému s dopravnými zápchami na cestách. Problémy súvisiace s rozvojom železničnej dopravy sa budú týkať najmä financovania modernizácie súčasných sietí a výstavby nových sítí, a nákupu zariadení. Chudobné krajiny budú na zaistenie harmonického rastu potrebovať značnú finančnú podporu. Schválený návrh novej smernice bude mať pozitívny vplyv na ďalší rozvoj železničnej dopravy.
<P>
Správa pána Savaryho o právach strojvodcov a správa pána Sterckxa o právach a povinnostiach pokrývajú ďalšie otázky týkajúce sa železničnej dopravy. Chcel by som im poblahoželať k výsledku ich práce.
<SPEAKER ID="147" NAME="Georgios Toussas" AFFILIATION="GUE/NGL">
(EL) Vážený pán predsedajúci, dohoda o treťom železničnom balíku je ďalším krokom k rozpredávaniu bohatstva ľudu. Verejný majetok sa rozpredáva kapitálu na účel násobenia zisku a rastúceho vykorisťovania robotníckej triedy.
<P>
Nariadenie o právach a povinnostiach, ktoré je obsahom balíka, nie je ničím iným než osladením horkej pilulky deregulácie osobnej dopravy. Železniční robotníci už vyjadrili svoj silný odpor k deregulácii železničnej dopravy, ktorá je súčasťou všetkých troch železničných balíkov.
<P>
My, poslanci Európskeho parlamentu z Komunistickej strany Grécka, protestujeme proti rozpredávaniu železníc, najmä v Grécku, kde je železničná doprava so zastaranou infraštruktúrou a vybavením značne vzdialená potrebám ľudu.
<P>
Stojíme na strane pracujúcich, ktorí bojujú za rozvoj verejnej dopravy. Potrebujeme verejnú železniční službu zaručujúcu bezpečnú, kvalitnú prepravu, ktorá bude uspokojovať súčasné potreby pracujúcich a bude šetrná k životnému prostrediu.
<P>
Preto budeme hlasovať proti dohode medzi Európskym parlamentom, Radou a Komisiou. Poukazujeme na zodpovednosť EÚ a vlád členských štátov za túto protiľudovú politiku a drancovanie bohatstva ľudu kapitálom.
<SPEAKER ID="148" NAME="Dieter-Lebrecht Koch" AFFILIATION="PPE-DE">
(DE) Vážený pán predsedajúci, pán komisár, dámy a páni, ako jeden z iniciátorov zbierky podpisov nazvanej Jeden milión pre zdravotne postihnutých som povzbudzoval ženy a mužov po celej Európe, aby aktívne podporili zdravotne postihnutých. Začiatkom októbra budú podpisy odovzdané predsedom Európskej komisie a Európskeho parlamentu ako naliehavá žiadosť, aby sa viac zasadzovali o sociálnu Európu. Dnes, takmer v predvečer tejto udalosti, diskutujeme o treťom železničnom balíku, ktorý sa tiež, a podľa môjho názoru veľmi špecificky, týka práv a povinností cestujúcich v železničnej preprave.
<P>
Podstatná časť nariadenia sa zameriava na práva a povinnosti osôb so zníženou pohyblivosťou, spôsobenou vekom, zdravotným postihnutím alebo inými okolnosťami, a - čo je obzvlášť pozoruhodné - všetkých sprevádzajúcich osôb. Tieto osoby majú rovnaké právo na slobodu pohybu, slobodnú voľbu a nediskriminačný prístup ako všetci ostatní občania. Veľkým víťazstvom, ktoré Európsky parlament v tomto smere dosiahol, je fakt, že táto časť železničného balíka sa nebude vzťahovať len na medzinárodné, ale aj na vnútroštátne železničné spoje. Tým sa rozširujú užívateľské práva všetkých cestujúcich po železnici a zvyšuje kvalita a efektivita služieb v osobnej železničnej preprave.
<P>
Všetci cestujúci tak majú právo na informácie o železničných službách pred cestou a počas cesty. Osobám so zníženou pohyblivosťou sa bude postupne zaisťovať prístup do všetkých železničných budov a vozidiel. Cestujúci budú mať viac práv, pokiaľ ide o odškodné a pomoc v prípade meškania, zmeškaných alebo zrušených spojov, a pomocou reklamačného konania, ktoré v minulosti neexistovalo, sa vytvorí dôvera medzi cestujúcimi a poskytovateľmi služieb. Všetky uvedené faktory zvýšia atraktivitu cestovania vlakom.
<P>
Bohužiaľ, členské štáty môžu stále uplatňovať dočasné výnimky, napriek tomu tento výsledok znamená, že sme nastúpili na správnu cestu. Teraz môžu členské štáty preukázať, ako vážne mysleli svoj podpis Charty OSN o právach osôb so zdravotným postihnutím v marci tohto roku. Očakávam, že moja krajina, Nemecko, pôjde v implementácii práv osôb so zdravotným postihnutím do vnútroštátnej legislatívy príkladom. Ďakujem všetkým spravodajcom a tým, ktorí viedli rokovania počas zmierovacieho konania, a odporúčam tento balík schváliť.
<SPEAKER ID="149" NAME="Joel Hasse Ferreira" AFFILIATION="PSE">
(PT) Vážený pán predsedajúci, pán Barrot, páni spravodajcovia, dámy a páni, vydávanie osvedčení strojvodcom je významným krokom vpred v oblasti dopravnej legislatívy Spoločenstva, krokom, ktorý môže byť impulzom pre naštartovanie revitalizácie železničnej siete v Spoločenstve, a Gilles Savary zohral v tomto procese rozhodujúcu úlohu.
<P>
Širšie využívanie železníc je možno podporovať aj tým, že budeme vytvárať podnety na zlepšovanie kvality služieb a posilňovanie práv strojvodcov a cestujúcich, čím preukážeme svoju podporu rovnosti rôznych spôsobov dopravy. Revitalizácia železničnej dopravy v Európskej únii je významným prínosom k vytvoreniu udržateľného dopravného systému a jednotného európskeho trhu. Tento právny predpis preto predstavuje posilnenie železničnej dopravy ako súčasti jednotného trhu, najmä v oblasti medzinárodnej prepravy cestujúcich, t.j. oblasti, ktorá je zahrnutá v návrhu smernice o otvorení trhu medzinárodnej osobnej železničnej dopravy.
<P>
V rámci rokovaní boli tiež určené postupy pre vydávanie osvedčení strojvodcom v Európskej únii, a právne ustanovenia, o ktorých tu diskutujeme, posilňujú okrem iného práva železničných cestujúcich, čo len dokladá to, aký význam má diskusia o týchto troch správach a troch smerniciach.
<P>
Správa o spoločnom texte schválenom zmierovacím výborom o návrhu smernice Európskeho parlamentu a Rady o vydávaní osvedčení strojvodcom lokomotív a vlakov v železničnom systéme Spoločenstva preto obsahuje špecifické právne ustanovenia uznávajúce odborné znalosti s cieľom zaistiť mobilitu strojvodcov v rámci celej Európy a zároveň zlepšiť mobilitu v oblasti medzinárodnej železničnej dopravy v Európskej únii. Tieto pozitívne kroky si zaslúžia našu podporu.
<P>
Vážený pán predsedajúci, dámy a páni, opatrenia nutné na dosiahnutie interoperability boli dôkladne preskúmané pomocou harmonizácie legislatívy v oblasti vzdelávania strojvodcov a vydávania osvedčení, čo je tiež veľmi pozitívny krok. Aj preto sme dosiahli významný pokrok v oblasti železničnej dopravy ako súčasti vnútorného trhu tým, že sme poskytli jasnú záruku práv zamestnancov, podnikov a cestujúcich, ktorí sú napokon európskymi občanmi a teda aj našimi voličmi.
<P>
Na záver by som chcel zablahoželať spravodajcom Dirkovi Sterckxovi a Georgovi Jarzembowskému, a v neposlednom rade aj Gillesovi Savarymu, k výsledku ich náročnej práce. Veľmi pekne vám ďakujem, dámy a páni.
<SPEAKER ID="150" NAME="Corien Wortmann-Kool" AFFILIATION="PPE-DE">
(NL) Vážený pán predsedajúci, úprimná vďaka spravodajcom a podpredsedovi Vidal-Quadrasovi Rocovi za ich náročnú prácu na tomto úspešnom, hoci zložitom, treťom železničnom balíku. Niektorí spravodajcovia môžu mať pocit, že musia na zle odvedenej práci zachraňovať, čo sa dá, hoci dúfali, že dosiahnu omnoho viac; ja si však myslím, že o výsledku, ktorý je predmetom dnešnej rozpravy, sa môžeme vo všetkých ohľadoch vyjadrovať len pochvalne. V dôsledku pozitívneho vývoja dnes všetci cestujúci po železnici v Európe majú súbor základných práv. Čo sa týka osôb s obmedzenou pohyblivosťou, ich schopnosť a právo cestovať sú teraz omnoho lepšie regulované. Správne tiež je, že doplnkové pravidlá o diaľkových spojoch sa musia teraz tiež povinne dodržiavať, tieto pravidlá však nie sú vhodné pre mestskú a regionálnu dopravu, takže je správne, že boli vyňaté a stanú sa súčasťou iného súboru pravidiel.
<P>
Vážený pán predsedajúci, viedli sme dôležitú rozpravu o liberalizácii železničnej dopravy. Nielen s Radou, ale aj tu, v Parlamente. S výsledkom som spokojná. Liberalizácia bola správnou voľbou v medzinárodnej železničnej doprave, nie však vo vnútroštátnej železničnej doprave.
<P>
Rozdiely medzi členskými štátmi sú príliš veľké na to, aby sme z európskeho centra nariadili liberalizáciu vnútroštátnych železničných tratí zhora nastoľovaným postupom, hoci, pretože vyťažené regionálne siete sú krehké, a predtým, než bude vypísané výberové konanie na ich privatizáciu, je nutné vytvoriť príslušný rámec. Aj to bude určitá forma hospodárskej súťaže. S výsledkom som skutočne spokojná. Je to taká opatrná forma hospodárskej súťaže, ale podľa môjho názoru je pre tieto zložité siete vhodná. Pán Barrot hovorí, že Komisia bude analyzovať ďalšie možnosti liberalizácie vnútroštátnej prepravy cestujúcich; naliehavo ho teda žiadam, aby do tejto analýzy zahrnul otázku vypísania výberového konania na privatizáciu týchto sietí, a prípadného vplyvu privatizácie na fungovanie trhu.
<SPEAKER ID="151" NAME="Gábor Harangozó" AFFILIATION="PSE">
(HU) Veľmi pekne Vám ďakujem, pán predsedajúci. Dámy a páni, dovoľte mi najskôr s potešením konštatovať, že sa medziinštitucionálnemu zmierovaciemu výboru podarilo dosiahnuť dohodu o otvorení trhu medzinárodnej železničnej osobnej dopravy v Európskej únii v roku 2010. Liberalizácia je správnym krokom ... (predsedajúci rečníka prerušil); otvorená konkurencia je na trhu služieb osobnej prepravy nevyhnutná. Nielenže prispeje k realizácii reformy v železničnej doprave, ale zároveň vytvorí aj určité konkurenčné prostredie, v ktorom víťazom bude predovšetkým sám spotrebiteľ.
<P>
Nie je však možné ísť priamou cestou a nútiť národné železničné spoločnosti do voľnej hospodárskej súťaže, keďže v niektorých členských štátoch majú železničné spoločnosti finančné problémy. Ich infraštruktúra okrem toho nebýva často veľmi rozvinutá. Preto musíme podporovať ich úsilie o rozvoj a poskytnúť im dostatok času, aby sa mohli stať konkurencieschopnými, a boli schopné obstáť v bitke o cestujúcich.
<P>
Okrem liberalizácie považujem za nemenej dôležité tiež úsilie o zvyšovanie dôvery cestujúcich v železničné služby prostredníctvom zlepšovania, rozširovania a internacionalizácie práv cestujúcich. V tejto novej legislatíve je zahrnutá tiež povinnosť poskytovateľov železničných služieb prevziať väčšiu zodpovednosť. Harmonizácia právnych predpisov EÚ o právach a povinnostiach cestujúcich, poskytovaní informácií, prevzatí zodpovednosti za cestujúcich a ich batožinu, otázka odškodného, riešenie problému s meškaním vlakov, a ustanovenia týkajúce sa cestujúcich so zníženou pohyblivosťou, to všetko sú opatrenia, ktoré zvyšujú bezpečnosť a zároveň zlepšujú povesť poskytovateľov železničných služieb.
<P>
Je to ambiciózny cieľ, ale úplne nevyhnutný pre uľahčenie rozvoja európskej vysokorýchlostnej železničnej siete a cezhraničných prevádzkových dohôd, ktoré s rozvojom súvisia. Zároveň zvyšuje dôveru vo vnútroštátnu železničnú prepravu osôb.
<P>
Zvyšovanie efektivity a skvalitňovanie železničnej siete a služieb sú skutočne zásadné faktory, a to nielen z hľadiska udržateľného rozvoja sektora, ale aj z hľadiska zabránenia prepĺňaniu priestoru a znečisťovaniu ovzdušia. Okrem nového legislatívneho balíka, a v záujme zlepšovania kvality, musíme prirodzene zaistiť, aby smernica bola náležitým spôsobom transponovaná do vnútroštátnych predpisov. V súvislosti s týmito otázkami bude veľmi významným dokumentom správa o implementácii, ktorá má byť predložená v roku 2012, ako aj výročné správy spoločností.
<P>
Na záver by som chcel poďakovať pánovi spravodajcovi za jeho prácu a všetkým kolegom, ktorí sa podieľali na úspechu rokovaní, pretože vďaka vám budeme zajtra konečne môcť o tejto otázke hlasovať. Ďakujem vám za pozornosť.
<SPEAKER ID="152" NAME="Renate Sommer" AFFILIATION="PPE-DE">
(DE) Vážený pán predsedajúci, aj ja by som najskôr rada poďakovala spravodajcom za ich prácu - skutočne nebola ľahká. Tretí železničný balík sa tak stane pokračovaním dlhého procesu, cieľom ktorého je otvorenie európskeho železničného sektora konkurencii a harmonizácia noriem v Európe.
<P>
Ako mnoho mojich predrečníkov, aj ja vítam predovšetkým navrhované nariadenie o právach a povinnostiach cestujúcich. Po prvý raz sa po celej Európe zavádzajú jednotné pravidlá na posilnenie práv cestujúcich. Ako tu veľmi jasne vysvetlil pán Koch, nariadenie okrem iného obsahuje ustanovenie o vhodnom prístupe do vlakov, na stanice a nástupištia pre osoby so zníženou pohyblivosťou. Obsahuje aj ustanovenie o zodpovednosti za zranenie alebo smrť, a vytvorenie systému odškodného za meškanie vlakov a zrušené spoje. Je najvyšší čas, aby nielen leteckým pasažierom, ale aj železničným cestujúcim boli priznané minimálne práva.
<P>
Len na prvý pohľad sa môže zdať, že toto nariadenie predstavuje väčšiu záťaž pre železničné podniky. V konečnom dôsledku udelenie minimálnych práv cestujúcim len zvyšuje atraktivitu železníc. Posilňovanie práv cestujúcich významne prispieva k podpore železničnej dopravy, ktorá vyústi do zvýšenia celkového podielu tohto spôsobu dopravy. Cestovanie vlakom sa tak v Európe konečne stane reálnou alternatívou k lietaniu. Tento fakt má nesporný význam aj pre riešenie otázky klímy.
<P>
V návrhu Komisie sa uvádza zavedenie práv cestujúcich len na medzinárodných železničných tratiach. Som rada, že sa nám podarilo zaistiť rozšírenie pôsobnosti nariadenia na všetkých cestujúcich v železničnej preprave, najmä vnútroštátnych, a nielen na cestujúcich v medzinárodných železničných spojoch. Je to napokon nepochopiteľné, aby cestujúcemu vlakom z Kolína nad Rýnom do Bruselu boli priznané práva, ktoré cestujúcemu vo vlaku z Frankfurtu do Kolína na Rýnom priznané nie sú.
<P>
Napriek tomu je škoda, že sa musíme uspokojiť s kompromisom v podobe možného zavedenia dlhých prechodných lehôt predtým, než sa tieto práva budú môcť uplatňovať. Toto spotrebiteľ nepochopí.
<SPEAKER ID="153" NAME="Marian-Jean Marinescu" AFFILIATION="PPE-DE">
(RO) Vážený pán predsedajúci, tento legislatívny balík má skutočne európsky obsah, z hľadiska princípu i podstaty, hoci si stále ponecháva označenie "medzinárodný", zároveň bojuje za rozvoj vnútorného trhu. Pre túto etapu je stále nevyhnutné rozlišovať, a tento prístup je dôležitým krokom pri vytváraní integrovanej železničnej siete v Európskej únii.
<P>
Členské štáty majú možnosť efektívnejšie umorovať svoje dlhodobé investície, ktoré sú úplne nevyhnutné pre špeciálnu infraštruktúru. Podpora služieb a náklady na kvalitu sa môžu znižovať v prospech cestujúcich, ktorí náhradou získajú slobodu voľby medzi komerčnými a verejnými službami, a zaručené práva. Okrem toho, vďaka kabotáži môžu mať všetci cestujúci prístup ku konkurenčným službám.
<P>
Musíme však priznať, že v nových členských štátoch, ako je Rumunsko, sú podmienky prevádzky skutočne nevýhodné. Z toho dôvodu je nutné zaujať k liberalizácii analytický a individuálny prístup, a zamerať sa na zlepšovanie interoperability a spolupráce v cezhraničných sektoroch, ako aj na prehodnotenie priorít v rámci nástrojov financovania investícií do špeciálnych infraštruktúr.
<P>
Únia sa navyše musí pripraviť na skutočnú výzvu: vytvoriť funkčné integrované siete so železničnými systémami susedných krajín pomocou transeurópskej dopravnej siete a paneurópskych dopravných koridorov, a zároveň zachovať podmienky pre rozšírený a ľahší prístup do strednej a východnej Ázie. V tejto súvislosti chcem upozorniť na riziko výskytu falošných pracovných miest, vytvorených premiestňovaním pracovníkov od jedného prevádzkovateľa k druhému. Preto je nutné nájsť rovnováhu medzi navzájom si konkurujúcimi hospodárskymi a sociálnymi politikami.
<P>
Ďalej je nevyhnutné zabrániť akémukoľvek narúšaniu hospodárskej súťaže. To možno dosiahnuť predovšetkým transparentnosťou a snahou zabrániť vzniku monopolistickej aliancie na úrovni veľkých železničných firiem, ktorá by mohla zablokovať prístup na trh novým prevádzkovateľom, pretože nakoniec sú na tom vždy najhoršie cestujúci.
<SPEAKER ID="154" NAME="Jacques Barrot">
podpredseda Komisie. - (FR) Vážený pán predsedajúci, chcel by som poďakovať všetkým rečníkom, ktorých príspevky sú názorným dokladom našej spoločnej túžby významne rozvíjať možnosti využívania našich železníc. Ku správam pánov Jarzembowského a Savaryho by som dodal, že Komisia sa zaviazala predložiť správu do 30 mesiacov po prijatí smernice, prípadne aj s legislatívnymi návrhmi vychádzajúcimi z odporúčania Európskej železničnej agentúry.
<P>
Čo sa týka vydávania osvedčení strojvodcom, je naším cieľom vytvoriť európsku železničnú oblasť, a tým prirodzene podporiť mobilitu železničného personálu. Toto všetko však bude fungovať len vtedy, ak členské štáty dodajú nevyhnutné investície, pretože naša železničná politika nemôže byť úspešná, kým nevybudujeme transeurópsku dopravnú sieť, a nezaručíme interoperabilitu na všetkých hlavných tratiach, predovšetkým prostredníctvom európskeho rámcového programu ERTMS. Jednoznačne povedané, povinnosť investovať je rozhodujúca. Investície sú cenou, ktorú je nutné zaplatiť za plnú účinnosť návrhov, ktoré hodláme prijať.
<P>
V súvislosti s prepravou nákladu po železnici bol skutočne pôvodne predložený návrh nariadenia o odškodnom v prípade nesplnenia záväzkov v oblasti kvality služieb v tomto sektore. Následne však Parlament a Rada rozhodli, že navrhované opatrenie nie je vhodné, hoci jeho ciele uznali za správne. K tomu chcem povedať len to, že budem naďalej pozorne sledovať rozvoj nákladnej dopravy po železnici. Som stále znepokojený problémami, ktoré súvisia s presnosťou a spoľahlivosťou prepravy tovaru po železnici. Do konca roku 2007 preto predložím správu o uskutočnenom rozvoji v oblasti kvality služieb a vhodných opatreniach na riešenie týchto problémov. To zjavne povedie Komisiu k vytvoreniu návrhu na zriadenie európskej železničnej siete s dôrazom na nákladnú dopravu. Dúfam, že správu predložím v októbri.
<P>
Ako tu už mnohokrát zaznelo, každý kompromis je iba krokom a môže sa zdať, že krokom obmedzeným, ale aj na taký krok možno pozerať ako na opatrenie smerujúce k pokroku. Za seba môžem vyhlásiť, že som presvedčený, že prijatím tohto tretieho železničného balíka Parlament vyšle silný signál Európanom, ktorí môžu omnoho viac využívať železnicu ako moderný dopravný prostriedok.
<P>
Ešte by som dodal, že sme začali proces zriaďovania práv cestujúcich, založený na koncepcii európskeho občianstva. Pokiaľ ido o leteckých cestujúcich, zostáva toho ešte vykonať mnoho, aby bol zákon skutočne účinný. V prípade cestujúcich v železničnej doprave je prirodzene nutné, aby cestujúcim boli poskytované jasné, zreteľné informácie, ktoré im umožnia pochopiť, na čo majú nárok. Domnievam sa však, že keď dávame jasne najavo svoju odhodlanosť naďalej sa usilovať o presadenie charty práv cestujúcich, vysielame silný signál, že hodláme poskytnúť každému - aj osobám najviac znevýhodneným - väčší prístup k mobilite.
<P>
Toto je moje presvedčenie, pán predsedajúci, a na záver mi dovoľte ešte raz poďakovať všetkým členom Parlamentu, ktorých postrehy nám pomôžu dôkladne monitorovať uplatňovanie týchto návrhov.
<SPEAKER ID="155" NAME="Predsedajúci">
Rozprava sa skončila.
<P>
Hlasovanie sa bude konať v utorok 25. septembra 2007.
<P>
Písomné vyhlásenia (článok 142)
<SPEAKER ID="156" NAME="Christine De Veyrac  " AFFILIATION="PPE-DE">
písomne. - (FR) Som veľmi potešená, že sa Parlamentu a Rade podarilo dosiahnuť dohodu o treťom železničnom balíku.
<P>
V súvislosti so správou kolegu Dirka Sterckxa ma osobitne teší, že sa nám podarilo primať Radu, aby prijala ustanovenie o tom, že práva a povinnosti cestujúcich by sa mali vzťahovať na všetky osoby cestujúce vlakom v Európskej únii, nie len na medzinárodných cestujúcich.
<P>
Všetci cestujúci po železnici teraz získajú významné práva, napríklad na odškodné v prípade meškania alebo zrušenia spoja, na poskytovanie informácií, a na prístup pre osoby so zníženou pohyblivosťou.
<P>
V súvislosti so správou Georga Jarzembowského sa domnievam, že otvorenie trhu medzinárodnej železničnej osobnej dopravy konkurencii od 1. januára 2010, by malo zo železnice urobiť efektívnejší dopravný prostriedok, a malo by mať pozitívny vplyv na cestujúcich z hľadiska cien a možnosti voľby prevádzkovateľov.
<P>
Navyše bude možné financovať stratové železniční trate, ak budú mať právnu formu verejnoprávneho subjektu. Toto opatrenie je dôležité z hľadiska záruky univerzálneho prístupu k železničnej doprave.
<P>
Ustanovenia, ktoré obsahuje tento tretí železničný balík, predstavujú skutočný pokrok pre bežných občanov, a ja ich vítam.
<SPEAKER ID="996" NAME="Nathalie Griesbeck  " AFFILIATION="ALDE">
písomne. - (FR) Som veľmi potešená, že prístup, ktorý som obhajovala, bol nakoniec prijatý, najmä otvorenie služieb cestujúcim konkurencii, ale bez zbytočného zhonu. V treťom železničnom balíku je stanovená liberalizácia medzinárodnej železničnej prepravy osôb od roku 2010, spolu s funkčným mechanizmom pre financovanie infraštruktúry. Potom, ako Komisia v roku 2012 predloží svoje závery týkajúce sa hospodárskych, sociálnych a bezpečnostných aspektov, môžeme v pokoji posúdiť, či je vhodné rozšíriť aktuálnu dohodu aj na vnútroštátnu osobnú dopravu.
<P>
Usilovali sme o to, aby tieto opatrenia smerujúce k modernizácii manažmentu železničných služieb boli vyvážené významnými krokmi smerujúcimi k zaisteniu bezpečnosti. Zamestnanci vlakovej obsluhy budú odteraz musieť spĺňať spoločné normy v oblasti kvalifikácie a vzdelávania, a na dôkaz toho im bude vydané oprávnenie pre strojvodcov.
<P>
Parlament dosiahol aj významné zlepšenie v oblasti základných práv cestujúcich na medzinárodných a vnútroštátnych tratiach: boli zavedené ustanovenia o zodpovednosti v prípade havárie, a práva pre osoby so zdravotným postihnutím alebo zníženou pohyblivosťou. S poľutovaním však musím konštatovať, že vzhľadom na nepoddajnosť členov Rady boli schválené odchýlky, umožňujúce odložiť uplatňovanie práva na informácie, odškodného v prípade meškania či havárie, a dokonca aj ustanovení o preprave bicyklov vo vlaku, až o 15 rokov.
<SPEAKER ID="157" NAME="Gyula Hegyi  " AFFILIATION="PSE">
písomne. - (HU) Pred stošesťdesiatimi rokmi, v roku 1846, bola otvorená prvá maďarská železničná trať medzi starým mestom Pešť a mestečkom Vác. Prvá maďarská železnica o dva roky predbehla francúzsku buržoáznu revolúciu z roku 1848, pričom za oboma udalosťami stáli viac-menej rovnakí ľudia. Sotva mohlo ísť o zhodu náhod. Železnica podporila vzostup strednej triedy, hospodársky rozvoj, rozpad feudálnych obmedzení a zrod zjednotených národov. V druhej polovici dvadsiateho storočia motorizácia zatienila rozvoj železníc aj v Maďarsku. Našťastie však išlo len o dočasný pokles.
<P>
Maďarské železnice sú v súčasnosti v pomerne zlom stave, a to je jeden z dôvodov, prečo je pre nás dôležité žiadať o prostriedky Spoločenstva na ich rozvoj. Celkom pochopiteľne je i pre nás prioritou rozvoj medzinárodnej tranzitnej železničnej siete. Podobne vzrástol aj význam prímestskej železničnej dopravy. Minimálne pol milióna ľudí dochádza denne po železnici do Budapešti za prácou alebo do škôl. Jediným riešením, ako zabrániť chronickým dopravným zápcham, je zaviesť poplatky, a získané prostriedky investovať do rozvoja prímestskej železničnej dopravy.
<P>
Liberalizácia je vítaným krokom, pokiaľ neohrozuje pracovné miesta železničných zamestnancov alebo bezpečnosť železničnej dopravy. Takisto je dôležité prostredníctvom funkčných záruk zaistiť ochranu práv cestujúcich. Dúfam, že v rámci nového systému, pomocou vlády a fondov EÚ a súkromného kapitálu, získajú maďarské železnice znovu modernú tvár, ako tomu bolo v čase ich vzniku, v ére veľkých reforiem.
