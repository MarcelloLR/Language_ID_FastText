<CHAPTER ID="012-01">
1. Štátny prevrat v Mauritánii
<SPEAKER ID="191" NAME="Predsedajúci">
Ďalším bodom programu je rozprava o šiestich návrhoch uznesení týkajúcich sa štátneho prevratu v Mauritánii.
<SPEAKER ID="192" NAME="Alain Hutchinson">
autor. - (FR) Vážený pán predsedajúci, vážená pani komisárka, štátny prevrat, ktorý sa uskutočnil v Mauritánii, môžeme považovať za skutočnú tragédiu. Tak ako do mnohých iných krajín, aj do demokratizácie Mauritánie investovala Európska únia mnohé; a čo je dôležitejšie, prispeli k nej aj samotní Mauritánci. Tí, ktorí relatívne nedávno zvrhli diktátora Tayu, vzbudili v obyvateľoch tejto krajiny veľké nádeje a zároveň sa snažili splniť svoje záväzky týkajúce sa organizácie ústavného referenda v júni 2006 a prezidentských volieb v roku 2006. Do tohto dlhého procesu mal príležitosť zapojiť sa každý: odbory, občianska spoločnosť, a samozrejme politici. Po uplynutí jedného roka prevrat všetkými otriasol a v radoch demokratov nastalo veľké sklamanie.
<P>
Táto katastrofa pre demokraciu a ľud Mauritánie nám jasne pripomína nesmiernu krehkosť mladých demokracií, ako aj osobitnú pozornosť, ktorú im treba venovať. Preto je pre nás momentálne veľmi dôležité jednoznačne odsúdiť nový mauritánsky režim. Ak sa zvolený prezident dopustil omylov alebo hrubých chýb, mauritánsky ľud, jeho parlament a zvolení zástupcovia krajiny mali reagovať, kritizovať a uvaľovať sankcie. V žiadnom prípade sa do tejto výhradne politickej záležitosti nemala právo miešať armáda, žandárstvo ani iné policajné sily.
<P>
Preto vyzývame nových "predstaviteľov moci" Mauritánie, aby vrátili ľudu Mauritánie právomoci, o ktoré ich pripravili. Žiadame, aby čo najskôr vrátili zvolenému prezidentovi jeho politické funkcie, aj keď to bude vyžadovať trpkú kritiku, za predpokladu, že sa bude vyjadrovať demokraticky a s ohľadom na ambície mauritánskeho ľudu, ktorého opäť držia v zajatí priania menšiny.
<P>
Okrem toho by som chcel, vážený pán predsedajúci, dodať, že som mal česť viesť pozorovateľskú misiu Parlamentu do Mauritánie, a tak ma prirodzene hlboko zasiahli udalosti v tejto krajine. Tým by som chcel skončiť a predať slovo pani Isler Béguin, ktorá viedla pozorovateľskú volebnú misiu Európskej únie. Veľmi ľutujeme tieto udalosti, pretože v Mauritánii sme boli svedkami skutočnej túžby celého obyvateľstva, túžby, ktorú vyjadrovalo už v minulých rokoch, a preto tieto udalosti považujeme za tragédiu.
<SPEAKER ID="193" NAME="Marios Matsakis">
autor. - Vážený pán predsedajúci, tento úbohý africký národ trpí politickou nestabilitou a krízou už veľa rokov. V dôsledku toho sa za posledné tri roky v krajine udiali dva vojenské štátne prevraty. Ten druhý sa uskutočnil 6. augusta 2008. Generál porušil ústavné zákony a uzurpoval moc, pričom prezidenta, premiéra a ďalších členov vlády, ako aj mnohých civilov, dal zatknúť. Na počudovanie, dve tretiny mauritánskych poslancov podpísali vyhlásenie podpory vedúcim predstaviteľom prevratu.
<P>
Bez ohľadu na to, že svoju úlohu tu pravdepodobne zohrával strach z prenasledovania, potvrdenie zlyhania demokratického procesu a vyhlásenie súhlasu s vojenským diktátorským režimom zo strany zvolených parlamentných zástupcov je urážkou demokracie a poľutovaniahodnou situáciou. Vyzývame všetky politické sily v Mauritánii, aby na prvé miesto kládli záujmy svojho ľudu, a prirodzenou vyspelosťou spoločne pracovali na obnovení ústavného poriadku v krajine. Preto naliehavo vyzývame EÚ, OSN a Africkú úniu, aby poskytli všetku potrebnú podporu.
<SPEAKER ID="194" NAME="Esko Seppänen">
autor. - (FI) Vážený pán predsedajúci, prevrat vojenskej junty v Mauritánii vzbudil široké odsúdenie z dobrého dôvodu. Podľa medzinárodných pozorovateľov v krajine sa voľby v rokoch 2006 a 2007 uskutočnili v súlade s pravidlami a o legitímnosti odstavenej mauritánskej vlády niet pochýb.
<P>
Od získania nezávislosti od francúzskej koloniálnej nadvlády sa v Mauritánii uskutočnilo viac než 10 prevratov alebo pokusov o prevrat. Ten predposledný len pred tromi rokmi. Vtedy prevzali jednoznačne moc vysokí armádni predstavitelia, a tak je to aj teraz. Vývoj sa len ťažko dá nazvať stabilným alebo demokratickým.
<P>
K prevratu prispeli aj rozpory medzi demokraticky zvoleným prezidentom a mauritánskymi generálmi v postoji k extrémistickému islamizmu. Pre tých, ktorí sa do tohto regiónu snažia priniesť mier a stabilitu, je to náročná úloha.
<P>
V návrhu uznesenia sa celkom správne uvádza, že obnovenie zákonnej a demokraticky zvolenej vlády je predpokladom stabilného demokratického vývoja Mauritánie. Preto je rozhodnutie o uskutočnení nových volieb neprijateľné, keďže tie by umožnili vojenskej junte využiť svoju moc. Na tejto situácii je zlé to, že ak krajina zostane v izolácii, podporia sa tým extrémistické názory a činnosti, ktoré potlačia demokratický vývoj. Preto musíme podporiť riešenie OSN, ktoré je do najvyššej možnej miery rýchle a mierové. Naša skupina podporuje návrh uznesenia o situácii v Mauritánii.
<SPEAKER ID="195" NAME="Marie Anne Isler Béguin">
autorka. - (FR) Vážený pán predsedajúci, vážená pani komisárka, vďaka vám som mohla predsedať volebnej pozorovateľskej misii v Mauritánii.
<P>
Na výsledky sme boli veľmi hrdí, pretože po 24 rokoch odovzdala armáda moc do rúk ľudu, a to bol veľký úspech.
<P>
Nedávno som v Mauritánii strávila osem dní a čo som počula? Počula som ľudí, ktorí sa predtým tešili z civilnej vlády, radovať sa z toho, že armáda sa vrátila "znovu nastoliť demokraciu", ako tomu hovorili.
<P>
Tomu sa samozrejme hovorí štátny prevrat. Je to štátny prevrat. Odsudzujeme ho a vždy sme ho odsudzovali. Myslím si však, že tam musíme ísť a vidieť na vlastné oči, čo sa tam deje, a ja vám radím, vážení kolegovia, aby ste tam vyslali delegáciu. Zástupca Africkej únie, pán Ping, to nazýva "netypický stav". Pán Djinnit z OSN tomu hovorí "stav zvratu" a obaja tvrdia, že v súčasnosti musíme byť tvoriví. A naozaj, keď tvrdia, že existuje patová situácia, je určite pravda, že existuje inštitucionálna patová situácia, ale tá nevyplýva z prevratu; je výsledkom procesu degradácie, ktorý sa datuje až do apríla a ktorý vyvrcholil v júni alebo júli návrhom na vyslovenie nedôvery, o ktorom sa nemalo hlasovať, na mimoriadnych zasadnutiach parlamentu, ktoré neboli prijaté ani schválené, a na ktorých prevažná väčšina dvoch tretín, ak nie troch štvrtín poslancov, hlasovala za odstúpenie prezidenta. Išlo naozaj o zvrat a pre ľudí, ktorí situáciu nesledujú, je ťažké to pochopiť.
<P>
Chcem vás požiadať, vážení kolegovia, aby ste videli túto situáciu takú, aká naozaj je, a vyzvať vás, aby ste podporili demokratický odkaz, ku ktorému sa krajina zaviazala v minulých voľbách.
<P>
Netreba tiež zabúdať, že stále fungujú inštitúcie ako senát, parlament a obecné rady, a ja naozaj verím, že tieto orgány konajú ako ochrancovia práv ľudu. Preto si myslím, že práve oni by mali nájsť riešenie. Myslím, že musíme dôverovať svojim kolegom v parlamente, že navrhnú plán pre túto vojenskú juntu, ktorý sme odmietli, a že je naozaj v moci zástupcov ľudu, tak ako sme aj my zástupcami svojich občanov, rozhodnúť, čo ďalej.
<P>
Myslím, že v tomto by sme sa mali na nich spoľahnúť a dôverovať im: ak sa im nepodarí nájsť zákonné a inštitucionálne legitímne riešenia, potom môžeme zasiahnuť silou, ale verím, že zástupcovia ľudu, ktorí majú právo na svojej strane, predložia návrhy, a my ako ich kolegovia by sme ich mali podporiť.
<SPEAKER ID="196" NAME="Ryszard Czarnecki">
autor. - (PL) Vážený pán predsedajúci, každý, kto sa o Mauritániu zaujíma, pozná súčasnú situáciu v krajine. Rovnako tak poslanci, ktorí mali tú česť v tejto krajine zastupovať Európsky parlament. Aj ja som bol v tej skupine.
<P>
Pani Isler Béguin má v tomto smere množstvo skúseností. Myslím, že má pravdu, keď hovorí, že by sme mali zvýšiť zdroje, aby mohol Európsky parlament k tejto situácii účinne prispieť, ako to už urobil v prípade iných krajín. Nemalo by ísť o stanovenie toho, čo je správne a čo sa má stať, ani o odkazovanie na určité normy. Namiesto toho by malo ísť o poskytnutie skutočnej pomoci ľuďom, ktorí bojujú za občianske práva a demokratické hodnoty v oblastiach, v ktorých je oveľa dôležitejšie ich dosiahnuť než v Európskom parlamente. Preto sa navrhuje rozdeliť zdroje tak, aby bolo možné ich skutočne účinné využitie.
<SPEAKER ID="197" NAME="Colm Burke">
autor. - Pred hlasovaním chcem navrhnúť ústny pozmeňujúci a doplňujúci návrh. Nedávny prevrat v Mauritánii je sklamaním. Pre krajinu, ktorá v posledných rokoch urobila taký pokrok smerom k demokracii, je tento prevrat výrazným krokom späť.
<P>
Dôležitosť demokratickej Mauritánie by sa v tomto krehkom regióne Afriky nemala podceňovať, preto je návrat k demokracii a vláde občanov najdôležitejším cieľom. Zvrhnutie demokraticky zvolenej vlády je jednoducho neprijateľné, ako aj následné domáce uväznenie prezidenta a premiéra krajiny. Je však treba poznamenať aj to, že dve tretiny poslancov Mauritánie podpísali vyhlásenie o podpore vedúcich predstaviteľov prevratu a ich spriaznených generálov. Minulú nedeľu generáli vytvorili vlastnú vládu, ktorú je potrebné podľa môjho názoru považovať na nelegitímnu.
<P>
Hoci nechcem uznať túto prechodnú administratívu, ktorá sa do tejto pozície sama dosadila, napriek tomu chcem podporiť vojenskú juntu v stanovení časového harmonogramu čo najskorších dátumov nových prezidentských volieb, aby mohli byť namiesto vojenských osobností znovu vymenovaní civilní ministri. Junta sa musí zaviazať k volebnej neutralite, ako to urobila po poslednom prevrate v roku 2005. Ak sa tento krok vo veľmi blízkej budúcnosti nedosiahne, Európska únia musí zvážiť tvrdšie opatrenia, napríklad pozastavenie pomoci nehumanitárnej povahy. Komisia musí vážne zvážiť reaktiváciu článku 96 Dohody z Cotonou, ktorý by mohol viesť k zmrazeniu aktív členov junty, ako aj k pozastaveniu pomoci. Nakoniec naliehavo vyzývam Európsku úniu, aby úzko spolupracovala s Africkou úniou na uznesení o tejto politickej kríze.
<SPEAKER ID="198" NAME="Laima Liucija Andrikienė" LANGUAGE="LT">
Je to poľutovaniahodné, ale mauritánski generáli spáchali ďalší štátny prevrat, ktorý bohužiaľ veľmi negatívne ovplyvní ľud tejto krajiny. Skutočnosť, že vzápätí po tomto vojenskom prevrate a v zhoršujúcej sa hospodárskej a sociálnej situácii dospela Svetová banka k rozhodnutiu pozastaviť platby tejto krajine, situáciu ešte zhoršuje a ľud jej následky čoskoro pocíti. Jediné možné stanovisko k tejto situácii je to, že odsúdime páchateľov prevratu a budeme žiadať, aby sa v krajine čo najskôr nastolil ústavný a občiansky poriadok. Požadujeme okamžité prepustenie prezidenta Sidiho Mohameda Cheikha Abdallahího a zabezpečenie bežných pracovných podmienok pre vládnych úradníkov.
<P>
Vojenský prevrat nie je spôsobom riešenia krízy. Z ústavnej krízy každú krajinu vyvedú len politické diskusie a slobodné a spravodlivé voľby. Povinnosťou Európskej únie je pomôcť čo najefektívnejšie prekonať túto krízu a zamerať pomoc na najzraniteľnejších ľudí, ktorí najviac trpia hospodárskou a potravinovou krízou.
<SPEAKER ID="199" NAME="Leopold Józef Rutowicz">
v menej skupiny UEN. - (PL) Vážený pán predsedajúci, Mauritánia je chudobná krajina. Je tiež netypickou islamskou krajinou a obeťou mnohých krvavých štátnych prevratov. Je to krajina, ktorá uznáva Izrael a podporuje USA v boji proti al-Káide. Mauritánia má demokratickú ústavu. Postihujú ju mnohé prírodné katastrofy. Bežné je v nej stále otroctvo, čo znamená, že ľuďom sa odopiera kultúrna a náboženská identita a osobnosť. V tejto krajine je to však dlhodobá situácia. Verí sa, že Mauritánia celkom dobre využíva pomoc poskytovanú na vybudovanie infraštruktúry a vzdelanie.
<P>
Posledný prevrat sprevádzalo vyhlásenie svätej vojny zo strany al-Káidy. Tým sa môže do veľkej miery destabilizovať krajina, zvýšiť hlad a zvrátiť dosiahnuté úspechy. Môže to vyústiť aj do smrti mnohých ľudí a do zavedenia nehumánnych metód radikálneho islamu v krajine. Vzhľadom na tieto nebezpečenstvá je pre Európsku úniu a organizácie afrických krajín dôležité, aby rýchlo konali s cieľom takejto tragédii zabrániť.
<SPEAKER ID="200" NAME="Raül Romeva i Rueda">
v mene skupiny Verts/ALE. - (ES) Vážený pán predsedajúci, len včera sme hovorili o nejednotnosti a neúčinnosti, ktoré niekedy charakterizujú politiku sankcií Európskej únie. Mauritánia je očividne zjavným príkladom. Prevrat v tejto krajine z tohto leta musíme odsúdiť, a to robíme v tomto uznesení.
<P>
Vyzývame tiež na odľahčenie politického napätia v príslušných inštitúciách, ktoré majú ešte stále schopnosť v tejto chvíli konať.
<P>
Okrem toho, medzinárodná reakcia nemá byť namierená na potrestanie tých, ktorí si to nezaslúžia, konkrétne mauritánskeho ľudu, ktorý už aj tak dosť trpí hospodárskou a potravinovou krízou.
<P>
Preto vyzývame Európsku komisiu, aby nezrušila financovanie projektov podpory pre občiansku spoločnosť poskytovaných v rámci Európskeho nástroja pre demokraciu a ľudské práva (EIDHR) a tiež aby prehodnotila zmrazenie zmluvy v oblasti rybného hospodárstva.
<P>
Taktiež vyzývame Komisiu, aby sa zapojila do politického dialógu podľa článku 8 Dohody z Cotonou v oblasti obnovenia ústavnej zákonnosti. Ak nebude dialóg úspešný, mal by sa znovu uviesť do platnosti článok 96 Dohody z Cotonou, ktorý môže viesť k zmrazeniu pomoci s výnimkou potravinovej a humanitárnej pomoci.
<SPEAKER ID="201" NAME="Koenraad Dillen" AFFILIATION="NI">
- (NL) Vážený pán predsedajúci, krehké demokratické režimy v Afrike, ktoré boli zvrhnuté pri vojenskom prevrate: nekonečný príbeh, sága, ktorá stále pokračuje. Nepreháňam, ak poviem, že tento Parlament už pravdepodobne v minulosti vyjadril aspoň tucetkrát odsúdenie všetkých druhov prevratov v Afrike. Vo väčšine afrických krajín vládne nespravodlivosť a vládnuci vodcovia sú pri moci už celé desaťročia. Miliardy v podobe rozvojovej pomoci na tom nič nezmenili. Despotovia sa často udržiavajú pri moci a my im až príliš často pripravujeme červený koberec. A to je dôvod na pesimizmus.
<P>
Voľby, ktoré monitoroval tento Parlament, boli spravodlivé: to sa už podarilo zaviesť. Udalosti tohto leta v Mauritánii sú však ďalším dôkazom, že samotné voľby nezabezpečia v Afrike trvalé prijatie demokratických hodnôt.
<P>
Musíme si z toho vziať ponaučenie, že Európa musí ukázať odvahu podmieniť hospodársku a rozvojovú pomoc dobrým riadením a demokraciou, keďže nakoniec budú jej výhody využívať sami Afričania. EÚ však doteraz nemala odvahu prijať takúto pozíciu. Slovné odsúdenie prevratu v Mauritánii nestačí, ak Európska únia zároveň neprijme konkrétne sankcie na izolovanie junty.
<SPEAKER ID="202" NAME="Filip Kaczmarek" AFFILIATION="PPE-DE">
(PL) Vážený pán predsedajúci, je poľutovaniahodné, že dnes musíme diskutovať o Mauritánii. Minulý rok sa v Mauritánii uskutočnili prvé slobodné voľby. Medzinárodné spoločenstvo ich uznalo za spravodlivé a transparentné, a to vrátane pozorovateľskej misie Európskeho parlamentu. Mauritánia uskutočnila významný pokrok smerom k mimoriadne dôležitej demokratizácii, stabilite a budúcemu rozvoju. Mám na mysli trestanie otrokárstva, oslobodenie médií a návrat utečencov.
<P>
Mauritánia teraz urobila krok späť, zrušila výsledky demokratických volieb a preukázala nedostatočný rešpekt k právnemu štátu. Správanie prezidenta Abdalláha sa dá určite rôzne interpretovať a hodnotiť, ale jedna vec je istá. Prezident zvolený vo všeobecných demokratických a slobodných voľbách sa nikdy nesmie nahradiť štátnym prevratom. Takýto krok je neprijateľný v krajine, v ktorej sa rozvíja demokracia, a práve to sa v Mauritánii až donedávna odohrávalo. Európska únia by mala spolupracovať s vládou Mauritánie a s Africkou úniou s cieľom túto situáciu riešiť.
<SPEAKER ID="203" NAME="Eija-Riitta Korhola" AFFILIATION="PPE-DE">
(FI) Vážený pán predsedajúci, ako sme sa dozvedeli na začiatku augusta, prvý demokraticky zvolený prezident Mauritánie spolu s premiérom a ministrom vnútorných vecí krajiny bol zvrhnutý a uväznený v dôsledku vojenského prevratu.
<P>
Mauritánia je jednou z najchudobnejších krajín a jedným z najnovších výrobcov ropy. Ak je jej demokratický vývoj ohrozený, musí sa spochybniť spolupráca na širšej úrovni. Keďže Svetová banka zmrazila 175 miliónov USD finančnej pomoci a keďže EÚ zvažuje zmrazenie 156 miliónov EUR, niekoľkým rozvojovým projektom hrozí zrušenie. Trpezlivý prístup sa však z dlhodobého hľadiska v takejto situácii nevyplatí.
<P>
Zaujatie tvrdého postoja predsa neznamená odmietnuť Mauritáncom potravinovú a humanitárnu pomoc. Vládnucej vojenskej junte sa však musí pripomenúť Dohoda z Cotonou a to, že ak sa nedosiahne žiadny dialóg o obnovení demokratického poriadku, financie EÚ budú opäť pozastavené.
<SPEAKER ID="204" NAME="Glyn Ford" AFFILIATION="PSE">
Vážený pán predsedajúci, chcem potvrdiť to, čo tu už povedalo množstvo kolegov predo mnou: demokratická Mauritánia predstavuje v tomto regióne pól stability. Necelých 12 mesiacov potom, ako volebná pozorovateľská misia Európskej únie vyhlásila, že voľby mali integritu, uskutočnili generáli v Mauritánii druhý štátny prevrat za dva roky.
<P>
Vyzývame na okamžité prepustenie prezidenta a premiéra a veríme, že riešenie spočíva v dialógu. Vítame zapojenie Africkej únie do tohto procesu, ale naliehavo vyzývame Komisiu, aby sa do tohto dialógu tiež zapojila s cieľom nájsť mierové a demokratické riešenie súčasnej krízy a použiť, ak to bude potrebné, hrozbu pozastavenia všetkej pomoci, okrem potravinovej a humanitárnej, Mauritánii, ak nenájdeme uspokojivé riešenie v najbližších mesiacoch.
<SPEAKER ID="205" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, vážená pani komisárka, chcel by som podporiť pripomienky pána Kaczmareka. Štátny prevrat v Afrike a ešte viac v Mauritánii nás nemôže prekvapovať. Ak zvážime situáciu na tomto kontinente, musíme dospieť k záveru, že hoci sa našťastie v mnohých oblastiach začal proces demokratizácie, ktorý naďalej pokračuje, je ešte stále veľmi slabý. To je skutočnosť.
<P>
Našou úlohou je urobiť všetko, aby sme podporili demokratizáciu. K tomu patria naše činnosti počas misií monitorovania parlamentných alebo prezidentských volieb. Patrí k tomu aj finančná pomoc. O tom je aj naša prítomnosť na mieste a zvyšovanie informovanosti ľudí v otázkach demokracie. Vysvetľovanie, ako zohrávať svoju úlohu v tomto procese po ťažkom období príprav, je určite investícia, ktorá sa vyplatí, a tú aj realizujeme. Nemyslím, že v tejto oblasti by sme mali šetriť. Na druhej strane musíme byť veľkorysí. V stávke je budúcnosť Afriky.
<SPEAKER ID="206" NAME="Benita Ferrero-Waldner">
členka Komisie. - Vážený pán predsedajúci, už niekoľko mesiacov Mauritánia zažíva napätú politickú situáciu, opozíciu veľkej časti Parlamentu voči prezidentovi Mauritánie. 6. augusta 2008 po odvolaní prezidenta Adallahího z funkcie niekoľkými veliteľmi armády reagovalo vojsko rýchlym a krvavým štátnym prevratom. V súčasnosti zotrváva zvolený prezident uväznený vo vile pre hostí. Je tiež potrebné poznamenať, že bol uväznený aj premiér, zatiaľ čo iné inštitúcie, napríklad zvolený parlament, ovplyvnené neboli.
<P>
Pred tromi rokmi, 3. augusta 2005, uskutočnili tí istí generáli, v tom čase plukovníci, podobný prevrat proti 20-ročnému režimu plukovníka Oulda Tayu, ktorý je po prevrate opäť pri moci.
<P>
Nedávny prevrat je však úplne iný než ten z roku 2005, ktorým sa ukončil diktátorský režim a nastolil príkladný prechod k demokracii, ktorú významne politicky aj finančne podporuje Európska únia. Tento prechod umožnil prostredníctvom série slobodných a spravodlivých volieb ustanovenie prvých demokraticky zvolených inštitúcií v Mauritánii, ktorých fungovanie sa musí stále zlepšovať.
<P>
Od prvého dňa prevratu je naša pozícia jasná. Komisár Michel dôrazne odsúdil prevrat a žiadal prepustenie a opätovné dosadenie prezidenta Abdalláhiho do funkcie, ako aj rýchly návrat ústavnej moci. Celé medzinárodné spoločenstvo reagovalo veľmi podobne.
<P>
Najnovšie rozhodnutia prijaté vojenskou juntou, samozvanou "Najvyššou štátnou radou", na formalizovanie prevratu a vymenovanie nového premiéra a vlády sú sériou krokov nesprávnym smerom, proti požiadavkám medzinárodného spoločenstva.
<P>
Tento prevrat, podľa môjho názoru, predstavuje závažné a jednoznačné porušenie základných prvkov Dohody z Cotonou týkajúcich sa demokratických zásad a právneho štátu. Preto 2. septembra 2008 Komisia prijala oznámenie Rade o otvorení konzultácií s Mauritániou podľa článku 96 Dohody z Cotonou.
<P>
Na základe výsledkov konzultácií budú navrhnuté vhodné opatrenia. Na základe zváženia potenciálneho negatívneho vplyvu týchto opatrení na obyvateľstvo však stále dúfame, že sa nájde prijateľné riešenie bez nutnosti izolovať takúto strategicky dôležitú krajinu, ako uviedli mnohí z vás.
<P>
Zatiaľ budeme naďalej sledovať vývoj v Mauritánii a plne podporovať úsilie Africkej únie na opätovné zavedenie ústavného poriadku v krajine.
<P>
Dovoľte mi ešte stručne uviesť dve otázky. V tejto fáze je ešte príliš skoro zachádzať do akýchkoľvek podrobností o vhodných činnostiach, ktoré sa majú prijať pre konkrétne projekty alebo oblasti spolupráce. Myslím, že by sme mali počkať na výsledky konzultácií o článku 96 Dohody z Cotonou a bolo by tiež dobré, pani Isler Béguin, počkať na vyslanie delegácie. Najskôr sa musia začať konzultácie o článku 96 Dohody z Cotonou.
<P>
Nakoniec, existujú tu dva dôležité projekty: jedným je Európsky rozvojový fond, ktorý stále prebieha (hodnota: 4,5 milióna EUR) na podporu občianskej spoločnosti, a druhým je plánovaná investičná podpora demokracie a ľudských práv (hodnota: 300 000 EUR). Tie budú pravdepodobne pokračovať aj v prípade čiastočného zmrazenia spolupráce. Takže, v tejto chvíli sa nachádzame vo fáze, keď si myslíme, že sa musí využiť Dohoda z Cotonou a uskutočniť konzultácie o článku 96, a potom sa uvidí.
<SPEAKER ID="207" NAME="Predsedajúci">
Rozprava sa skončila.
<P>
Hlasovanie sa uskutoční na konci rozpravy.
<P>
Písomné vyhlásenia (článok 142)
<SPEAKER ID="997" NAME="Sebastian Valentin Bodu  " AFFILIATION="PPE-DE">
písomne. - (RO) Otázka dodržiavania ľudských práv v afrických krajinách je bohužiaľ stále aktuálna. Pre mnohých Európanov je dodržiavanie ľudských práv darom, ktorý dostali do vienka. Pochádzam z krajiny s najtvrdším komunistickým režimom v Európe, v ktorej sa ľudským právam veľká pozornosť nevenovala. Nemôžem povedať, že za 18 rokov demokracie zmizli prípady porušovania ľudských práv, ale situácia je oveľa lepšia než počas obdobia komunizmu.
<P>
Krehký africký kontinent, ktorého stáročná história vážne poznačila mentalitu obyvateľov, teraz čelí hrozbe destabilizácie celého regiónu po štátnom prevrate vojenských vodcov v Mauritánii. V podstate anulovali demokratické rozhodnutie mauritánskeho ľudu z roku 2007, ktorým bol demokraticky zvolený prvý prezident. Súlad so zásadami právneho štátu je prvou základnou požiadavkou demokracie.
<P>
Nový režim v Mauritánii nemá podporu ľudu a zastupuje výhradne požiadavky obmedzenej skupiny osôb. Medzinárodné spoločenstvo má povinnosť zabezpečiť, aby sa vývoj v tejto krajine nezvrátil, a to pre dobro jej obyvateľov, ako aj pre stabilitu celého regiónu, v ktorom je skutočnou hrozbou terorizmus.
