<CHAPTER ID="020">
Boj proti tuberkulóze (rozprava) 
<SPEAKER ID="292" NAME="Predsedajúci">
Ďalším bodom je vyhlásenie Komisie o boji proti tuberkulóze.
<SPEAKER ID="293" NAME="John Dalli">
člen Komisie. - Vážený pán predsedajúci, pri príležitosti Svetového dňa tuberkulózy vítam možnosť vyzdvihnúť odhodlanie Komisie zaoberať sa problémami zapríčinenými touto chorobou.
<P>
Verili sme, že naše úspechy v posledných desaťročiach odstránili riziká spojené s touto závažnou otázkou verejného zdravia. V našej ostražitosti v prípade tuberkulózy sme však omylom poľavili na príliš dlhý čas. V roku 2008 Európske centrum pre prevenciu a kontrolu chorôb nahlásilo okolo 83 000 prípadov a takmer 6 000 úmrtí zapríčinených tuberkulózou v Európskej únii a krajinách Európskeho združenia voľného obchodu (EZVO). To je asi 16 úmrtí za deň. Takáto situácia je jednoducho neprijateľná a vyžaduje si opatrenia vo všetkých dotknutých oblastiach a zo strany všetkých zúčastnených. Táto skutočnosť sa nedá akceptovať, pretože chorobe, akou je tuberkulóza, je možné predchádzať a liečiť ju a nemala by viesť k takým závažným následkom.
<P>
Tuberkulóza sa dotýka mnohých oblastí a je spojená s viacerými problémami verejného zdravia, ktorým v Európskej únii čelíme, vrátane rozšírenia antimikrobiálnej rezistencie, nedostatku účinných nástrojov na diagnostikovanie a liečbu tuberkulózy, prudkého nárastu pridružených chorôb, ako je HIV, a iných rozdielov, pričom tuberkulóza nadmerne postihuje najzraniteľnejšie skupiny.
<P>
V posledných rokoch prijala Komisia množstvo opatrení na posilnenie kapacít v boji proti tuberkulóze. V roku 2000 bola tuberkulóza zaradená do zoznamu prioritných chorôb pod celoeurópskym dohľadom. Komisia v tejto súvislosti podporila niekoľko projektov, ktoré pomohli skoordinovať monitorovanie tuberkulózy v 53 krajinách európskeho regiónu Svetovej zdravotníckej organizácie (SZO). Tento postup zlepšil naše spoločné vedomosti, ako aj dohľad nad epidemiologickou situáciou. Okrem toho podporuje Komisia prostredníctvom svojich rámcových výskumných programov vývoj nových liečebných postupov, očkovacích látok, liekov a diagnostických nástrojov v boji proti tuberkulóze. Na tieto účely bolo od roku 2002 vyčlenených viac ako 124 miliónov EUR. Keďže však tuberkulóza nepozná žiadne hranice, musíme podporovať aj krajiny mimo Európskej únie.
<P>
Rozvojovým krajinám pomáha Komisia v ich programoch na kontrolu tuberkulózy formou Európskeho akčného programu boja proti HIV/AIDS, malárii a tuberkulóze prostredníctvom vonkajších činností na roky 2007 - 2011. Hlavný spôsob financovania tejto pomoci predstavuje Globálny fond na boj proti AIDS, tuberkulóze a malárii, do ktorého Komisia od roku 2002 prispela sumou 870 miliónov EUR, pričom ročný príspevok sa od roku 2008 pohybuje až vo výške 100 miliónov EUR. Komisia okrem iného podporuje aj klinické skúšky a vytváranie kapacít v subsaharskej Afrike prostredníctvom Partnerstva európskych a rozvojových krajín pre klinické skúšky (EDCTP). Zriadenie Európskeho centra pre prevenciu a kontrolu chorôb nám napokon umožnilo posunúť naše úsilie v boji proti tuberkulóze na novú úroveň.
<P>
Na základe žiadosti Komisie vypracovalo toto centrum v marci 2007 akčný plán boja proti tuberkulóze v EÚ. Tento plán sa zaoberá kľúčovými problémami v mnohých oblastiach, ktorým dnes čelíme v súvislosti s prevenciou a kontrolou tuberkulózy, ako aj posilnením epidemiologického monitoringu: to zahŕňa zabezpečenie rýchlej a kvalitnej liečby TBC pre všetkých obyvateľov, vývoj nových diagnostických nástrojov a liečebných postupov, zníženie počtu komplikovaných prípadov tuberkulózy sprevádzaných súčasným ochorením na HIV a eliminovanie rizika mnohopočetnej liekovej rezistencie.
<P>
Komisia však nemôže v riešení tejto otázky uspieť bez pomoci iných. Kľúčový význam pre dosiahnutie nášho cieľa podporovať celosvetový boj proti tejto chorobe má podpora zo strany občanov na pomoc najzraniteľnejším skupinám, ako aj odhodlanie členských štátov.
<SPEAKER ID="294" NAME="Elena Oana Antonescu" LANGUAGE="RO">
"Príčina smrti v dobe antibiotík" - tak označila skupina výskumníkov tuberkulózu, slovo, o ktorom si mnohí z nás mysleli, že sa vytratilo z každodenného používania, ale ktoré naďalej spôsobuje smrť veľkého počtu ľudí.
<P>
Tuberkulóza je siedmou najčastejšou príčinou smrti na svete. Pre súčasnú situáciu je, nanešťastie, charakteristický nárast počtu ochorení na formu tuberkulózy odolnú voči zaužívanej liečebnej terapii.
<P>
V celosvetovom rozsahu hovoríme o 9,4 milióna nových prípadov tuberkulózy v roku 2008 a 1,8 milióna úmrtiach. Každú sekundu sa niekde vo svete nakazí tuberkulózou jeden človek.
<P>
Na takom dôležitom fóre, akým je Európska únia, musíme byť informovaní o týchto číslach čo najpresnejšie, aby sme si všetci čo najjasnejšie uvedomili, že táto choroba stále poškodzuje našu spoločnosť a zabíja veľký počet občanov v Európe.
<P>
Pochádzam z krajiny, ktorá sa, nanešťastie, v súvislosti s počtom ochorení na tuberkulózu nachádza v Európskej únii na žalostných popredných miestach.
<P>
Hoci v posledných rokoch môžeme hovoriť o mierne klesajúcej tendencii a o vyššom percente osôb úspešne vyliečených z tuberkulózy odolnej voči chemoterapii, zostávajú konečné čísla naďalej alarmujúce a odrážajú tragickú skutočnosť.
<P>
Aby sme túto pliagu dostali pod kontrolu, musíme proti nej bojovať dôsledne a jednotne na základe čo najlepšieho plánu. Na úrovni Európskej únie musíme aj naďalej pokračovať v našej doterajšej práci, aby sme zaistili, že vo všetkých členských štátoch zvýšime šancu choroby odhaliť, zlepšíme dostupnosť adekvátnej liečby, kvalitu monitorovania liečby, ako aj zdravotnej starostlivosti venovanej pacientom.
<P>
Potrebujeme tiež, aby si všetky vlády uvedomili dôležitosť tohto boja a aby so sociálnymi partnermi čo najefektívnejšie spolupracovali na znížení počtu Európanov trpiacich touto chorobou, o ktorej sme si mysleli, že sme ju v predchádzajúcich storočiach už vykorenili.
<P>
Predovšetkým musíme viesť tento boj spoločne ako rodina, bez ohľadu na rozdiely medzi nami, aby sme si navzájom pomohli tento problém prekonať.
<P>
Sme napokon Európska únia a naša sila spočíva v jednote.
<SPEAKER ID="295" NAME="Åsa Westlund">
v mene skupiny S&D. - Vážený pán predsedajúci, v dnešnej dobe by nikto nemal zomierať na TBC.
<P>
(SV) Pri príležitosti Svetového dňa tuberkulózy to dnes povedal pán Pan Ki-mun.
<P>
Má, samozrejme, pravdu. Na tuberkulózu však dnes vo svete ešte stále umiera veľmi veľa najmä mladých a chudobných ľudí. Musíme preto zvýšiť našu pomoc pre globálny fond, ktorý zodpovedá za veľkú časť práce v boji proti tuberkulóze, malárii a HIV v chudobnejších oblastiach sveta.
<P>
Ako však zdôraznila Komisia, aj v Európe ľudia zomierajú na tuberkulózu. Musíme zintenzívniť našu spoluprácu, aby sme zastavili šírenie multirezistentnej formy TBC a našli účinné spôsoby liečby s dosahom na všetky zraniteľné skupiny spoločnosti.
<P>
Európske centrum pre prevenciu a kontrolu chorôb so sídlom v Solne vo Švédsku zohráva v tejto súvislosti veľmi významnú úlohu a som rada, že Komisia si za svoju prioritu stanovila prísť sem a diskutovať tu dnes o tejto dôležitej téme.
<SPEAKER ID="297" NAME="Charles Goerens" LANGUAGE="FR">
Vážený pán predsedajúci, pokrok v medicíne ešte nad tuberkulózou nezvíťazil. Je teda mylné považovať ju za chorobu, ktorá sa týka iba chudobných krajín. Podceňuje sa tým spôsob jej šírenia najmä v strednej a východnej Európe.
<P>
V skutočnosti nie je pred touto strašnou chorobou, ktorá existuje už mnohé tisícročia, v bezpečí žiadna krajina. Okrem toho jej multirezistentné formy nedávajú veľkú nádej na skorý koniec tejto pliagy. Nevyhnutnosť bojovať súčasne na niekoľkých frontoch prostredníctvom prevencie, lekárskeho dohľadu, výskumu a šírenia preventívnych a hygienických opatrení nás motivuje konať koordinovane a dôsledne. V tejto oblasti musíme byť skrátka schopní sa vždy spoľahnúť na najlepšie možné stratégie.
<P>
V spojitosti s financovaním týchto opatrení sa odporúča rozlišovať dva scenáre. V prvom rade by systémy sociálneho zabezpečenia v našich krajinách mali byť v zásade schopné zabezpečiť dostatočnú lekársku ochranu. Pacienti v rozvojových krajinách sa však ešte stále spoliehajú na solidaritu, ktorá počnúc rokom 2002 našla svoju konkrétnu podobu vo forme výnimočného projektu Globálneho fondu na boj proti AIDS, tuberkulóze a malárii.
<P>
Ak je skutočne naším cieľom znížiť od roku 2000 do roku 2015 počet prípadov tuberkulózy na polovicu, musíme podporiť jeden z troch plánov navrhnutých riaditeľom tohto globálneho fondu, Michelom Kazatchkineom.
<P>
Rád by som sa opýtal Komisie, z ktorého z týchto troch plánov vychádza pri predkladaní návrhov členským štátom vo veci budúceho financovania tohto globálneho fondu na boj proti AIDS, tuberkulóze a malárii.
<SPEAKER ID="298" NAME="Maria Da Graça Carvalho" AFFILIATION="PPE">
(PT) Dnešný Svetový deň tuberkulózy je príležitosťou vyzvať na posilnenie politického dialógu a intenzívnejšie zapojenie vlád a občanov v tejto otázke.
<P>
V rámci EÚ sa počet prípadov tuberkulózy znižuje. K významnému poklesu prišlo aj v Portugalsku, ale miera výskytu aj naďalej leží nad priemerom v rámci EÚ. Tento pokles je spojený s úspechom Národného plánu boja proti tuberkulóze. Ako sa však nedávno ukázalo, v niektorých krajinách sa táto choroba opäť objavila.
<P>
Rôzne akčné plány podporované Európskou komisiou predstavujú kroky správnym smerom. Chcela by som vyzdvihnúť partnerstvo medzi Európou a rozvojovými krajinami v uskutočňovaní klinických skúšok. V oblasti vied o živote zohráva tiež dôležitú úlohu rámcový program pre výskum a technologický rozvoj. Posilnenie významu klinického a vedeckého výskumu je kľúčovým prvkom v boji proti tuberkulóze. Je dôležité, aby sa v rámci tohto výskumu naďalej objavovali nové a lepšie nástroje boja proti tuberkulóze a podporovali sa inovatívne diagnostické technológie spolu s liekmi a očkovacími látkami.
<P>
Vyzývam preto Komisiu a členské štáty, aby spojili svoje sily a zintenzívnili boj proti tuberkulóze s cieľom úspešne kontrolovať a vykoreniť túto chorobu.
<SPEAKER ID="299" NAME="Vilija Blinkevičiūt" AFFILIATION="S&amp;D">
(LT) Musíme bojovať proti tuberkulóze, pretože každý rok na túto chorobu zomiera na celom svete veľa ľudí a skoro jeden z troch obyvateľov našej planéty je ňou nakazený. Chcel by som upriamiť pozornosť na skutočnosť, že tuberkulóza je najviac rozšírenou infekčnou chorobou na svete, čo je úzko späté so sociálnymi a ekonomickými problémami, inými slovami chudobou, nezamestnanosťou, alkoholizmom, drogovou závislosťou a HIV/AIDS, ako aj úbohým stavom systému zdravotnej starostlivosti v chudobných krajinách a neskorým odhalením tejto choroby. Aby sme odstránili tieto príčiny tuberkulózy, musí Európska komisia a členské štáty Európskej únie pristúpiť ku konkrétnym a rýchlym krokom s cieľom prijať spoločné opatrenia na boj proti tejto strašnej chorobe, nájsť spoločný politický dialóg o finančnej podpore a prijať spoločný akčný plán na porazenie tejto choroby.
<P>
Napriek skutočnosti, že tuberkulóza je zaradená do zoznamu prioritných chorôb, je boj proti tuberkulóze naďalej nedostatočne financovaný, a preto musíme posúdiť príspevky z rozpočtu Európskej únie na tento akčný program. Vyzývam vás tiež, aby ste podporili väčšie investície do vedeckého výskumu v oblasti boja proti tuberkulóze.
<SPEAKER ID="300" NAME="Olga Sehnalová" AFFILIATION="S&amp;D">
(CS) Dnes je Svetový deň tuberkulózy a pri tejto príležitosti je potrebné spomenúť, že napriek doterajším úspechom dosiahnutým v boji proti tejto chorobe zostáva tuberkulóza závažným celosvetovým problémom. Viac ako 2 miliardy ľudí sú nakazené bacilom tuberkulózy a jeden z desiatich ochorie na jej aktívnu formu.
<P>
Výskyt tuberkulózy a najmä rôzna úroveň liečby a monitorovania tejto choroby sú spojené s rozdielnymi socioekonomickými podmienkami v rôznych regiónoch a tiež rôznych sociálnych skupinách. Skoré odhalenie tuberkulózy a dôkladná liečba tejto choroby pod neustálym dohľadom, inými slovami liečba, ktorá nie je prerušovaná a trvá dostatočne dlho, tvoria základné predpoklady na zníženie rizika značnej odolnosti voči liečbe a výskytu multirezistentných foriem TBC, ktorých liečba je veľmi drahá a v mnohých krajinách ťažko dostupná. Podobne je dôležité tiež upraviť zdravotnícke systémy a každodenné návyky vrátane monitorovania choroby u vysokorizikových skupín a zabezpečenia kvalifikovaného zdravotníckeho personálu a dostatočných zásob vybavenia.
<P>
Podľa odhadov SZO je na úrovni jednotlivých štátov potrebné na boj proti tuberkulóze vynaložiť počas nasledujúcich 10 rokov 44,3 miliardy USD, pričom však bude k dispozícii sotva polovica požadovaných prostriedkov. Úlohou EÚ je preto spojiť svoje sily so SZO a jednotlivými krajinami a ich národnými zdravotníckymi systémami a stanoviť si boj proti tuberkulóze za jednu zo svojich priorít v rámci rozvojovej pomoci krajinám tretieho sveta.
<SPEAKER ID="301" NAME="John Dalli" LANGUAGE="MT">
Rád a so záujmom som si vypočul vystúpenia vážených poslankýň a poslancov. Chcel by som ich uistiť, že Komisia sa veľmi vážne zaoberá problémom tejto choroby a tiež prikladá veľkú dôležitosť tomu, čo bolo dnes povedané. Sme rozhodnutí dosiahnuť naše ciele, aby sme nad tuberkulózou získali kontrolu. Diskusie takéhoto druhu sú veľmi dôležité preto, aby sme všetku našu pozornosť a záujem sústredili na túto chorobu. Podpora a pomoc zo strany Parlamentu významnou formou prispeje k našim snahám bojovať s touto chorobou v rámci Európskej únie, ako aj v iných krajinách.
<SPEAKER ID="302" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="303" NAME="Nessa Childers  " AFFILIATION="S&amp;D">
písomne. - Hoci mnohí hovoria o tuberkulóze v minulom čase a vnímajú ju ako chorobu 19. storočia, má tuberkulóza každý rok aj naďalej závažné, či už priame, alebo nepriame, následky na životy státisícov farmárov v EÚ. Hoci ochorenie na TBC bolo u ľudí vo väčšine krajín EÚ od polovice 20. storočia potlačené, tuberkulóza sa aj ďalej agresívne šíri medzi hovädzím dobytkom a postihuje každý rok 5 % stád dobytka v mojom volebnom okrsku Ireland East v Írsku.
<P>
Nedávno som dostala správu od producenta mlieka v grófstve Westmeath, ktorého stádo ocenených dojníc takmer vyhynulo, odkedy sa na jeho farme pred menej ako rokom po prvýkrát vyskytla TBC. Choroba prenášaná jazvecom bola po prvýkrát zistená v deň, kedy mal odísť na dvojtýždňovú dovolenku minulý rok v júni a odvtedy stratil 64 kusov zo svojho stáda v celkovom počte 82 kusov.
<P>
Hoci EÚ v poslednom čase správne plnou silou zakročila proti ochoreniu na TBC u ľudí, bovinnému typu tejto choroby, ktorá každoročne zapríčiňuje straty v príjmoch vo výške miliónov eur, pri navrhovaní budúcich zákonov v súvislosti s TBC by sme mali venovať zvýšenú pozornosť.
