<CHAPTER ID="003-01">
1. Sloboda informácií v Taliansku a iných členských štátoch Európskej únie (hlasovanie)
<SPEAKER ID="092" NAME="Edite Estrela" AFFILIATION="S&amp;D">
(PT) Vážený pán predsedajúci, chcela by som požiadať o slovo v súlade s článkom 157 ods. 1 rokovacieho poriadku, pretože sa chcem vyjadriť k druhému pozmeňujúcemu a doplňujúcemu návrhu predloženému Poslaneckým klubom Európskej ľudovej strany (kresťanských demokratov) k spoločnému návrhu uznesenia o práve na informácie v Taliansku a iných členských štátoch.
<P>
Tento pozmeňujúci a doplňujúci návrh je hanbou Európskeho parlamentu a, popravde, nemali by sme o ňom rokovať a už vôbec nie o ňom hlasovať. Predpoklady tohto návrhu sú nesprávne a sú založené len na falošnej predstave vymyslenej portugalskými politickými stranami počas volebnej kampane. Portugalskí voliči im dali správnu odpoveď.
<P>
Nespochybniteľnou pravdou však je, a na toto tvrdenie tu mám dôkazy, že poslanec Európskeho parlamentu, ktorý tento pozmeňujúci a doplňujúci návrh predložil, ukázal včera svoju netoleranciu a inkvizítorský postoj na svojej internetovej stránke tým, že žiadal spisovateľa Josého Saramaga, držiteľa Nobelovej ceny za literatúru, aby sa zriekol svojej portugalskej národnosti. Je teda úplne jasné, kto útočí na slobodu názoru.
<SPEAKER ID="094" NAME="David-Maria Sassoli" LANGUAGE="IT">
Vážený pán predsedajúci, v súlade s článkom 147 rokovacieho poriadku by som vám chcel pripomenúť, že v rozprave o ľudských právach vo svete v roku 2007 sa tento Parlament rozhodol, na rozdiel od návrhu Poslaneckého klubu Európskej ľudovej strany (kresťanských demokratov), tento Parlament rozhodol neodvolávať na osoby, ktoré zastupujú vysoké štátne inštitúcie alebo náboženské inštitúcie, s cieľom posilniť politické argumenty.
<P>
Preto vás žiadame o prijatie rovnakého opatrenia v súvislosti s pozmeňujúcimi a doplňujúcimi návrhmi k nášmu uzneseniu predloženými skupinou PPE, ktoré sa otvorene odvolávajú na talianskeho prezidenta Giorgia Napolitana.
<SPEAKER ID="095" NAME="Predsedajúci">
Pán Sassoli, nastolili ste otázku o neprípustnosti v súlade s článkom 147 rokovacieho poriadku. Preto predsedníctvo, konkrétne pán predseda Buzek, preskúmal túto záležitosť podrobne, ako si určite viete predstaviť. Svoju analýzu postavil na nasledovných zásadách. Po prvé, pozmeňujúce a doplňujúce návrhy, na ktoré poukazujete, konkrétne pozmeňujúce a doplňujúce návrhy 7, 8 a 9, priamo súvisia s textom, ktorý majú zmeniť. Po druhé, ich cieľom nie je odstrániť alebo nahradiť celé znenie textu, ani zmeniť iné odseky textu a nemôžeme ani tvrdiť, že by neovplyvnili všetky jazykové verzie tohto textu.
<P>
Z tohto dôvodu, v zmysle prísneho uplatňovania ustanovení článku 147, sa pán predseda domnieva, že spĺňajú všetky príslušné kritériá prípustnosti. Preto pán predseda rozhodol, že tieto pozmeňujúce a doplňujúce návrhy sú prípustné.
<P>
V súvislosti s odkazom na pána prezidenta Napolitana, nášho drahého bývalého kolegu, existuje precedens, ktorý nám dovoľuje zahrnúť mená ľudí, politikov, do našich textov.
<P>
Pán Sassoli, ak trváte na svojej žiadosti, existujú, samozrejme, aj iné postupy, ktoré vám umožňuje využiť rokovací poriadok, napríklad ústny pozmeňujúci a doplňujúci návrh a, samozrejme, aj hlasovanie proti vyššie uvedeným pozmeňujúcim a doplňujúcim návrhom.
<SPEAKER ID="096" NAME="Mario Mauro" LANGUAGE="IT">
Vážený pán predsedajúci, čo sa týka pozmeňujúcich a doplňujúcich návrhov, úplne súhlasím s výkladom predsedníctva. Mám len ústny pozmeňujúci a doplňujúci návrh. Zachováme teda všetky naše pozmeňujúce a doplňujúce návrhy a navrhujeme, aby sme jednoducho z návrhu odstránili meno a priezvisko talianskeho prezidenta.
<P>
Preto, v súlade s naším štandardným postupom, navrhujem, aby text neobsahoval zmienku o osobách a aby sme odstránili zmienku o Giorgiovi Napolitanovi, čím zachováme pozmeňujúce a doplňujúce návrhy a tiež možnosť hlasovať o týchto pozmeňujúcich a doplňujúcich návrhoch. Myslím, že toto nám umožní určitým spôsobom vyjadriť rešpekt voči talianskemu prezidentovi, ktorý jasne povedal to, čo povedal, a o ktorom sa v rozprave zmienili všetci rečníci zo všetkých politických skupín.
<SPEAKER ID="097" NAME="Niccolò Rinaldi" LANGUAGE="IT">
Vážený pán predsedajúci, vzhľadom na rozhodnutie predsedníctva o prípustnosti týchto pozmeňujúcich a doplňujúcich návrhov, by som chcel požiadať autorov týchto pozmeňujúcich a doplňujúcich návrhov, aby ich jednoducho stiahli z politických dôvodov.
<P>
Nemyslím si, že neuvedením mena a priezviska talianskeho prezidenta sa niečo podstatným spôsobom zmení, keďže práve taliansky prezident je predmetom týchto pozmeňujúcich a doplňujúcich návrhov. Čo sa týka našej práce, myslím si, že je to čosi ako rituál. Nikdy som totiž nezažil, aby poslanci Európskeho parlamentu z iných krajín citovali v našich uzneseniach anglickú kráľovnú alebo nemeckého prezidenta, pretože by sa to mohlo zneužívať. Z tohto dôvodu jednoducho žiadam o stiahnutie pozmeňujúcich a doplňujúcich návrhov 7, 8 a 9.
<SPEAKER ID="098" NAME="Predsedajúci">
Pán Sassoli, keďže ste predniesli túto otázku a pán Mauro ako reakciu predložil svoj návrh, chceli by ste sa ujať slova a reagovať na to?
<SPEAKER ID="099" NAME="David-Maria Sassoli" LANGUAGE="IT">
Pán predsedajúci, sme za vypustenie mena a priezviska nášho prezidenta. Budeme, samozrejme, hlasovať proti týmto pozmeňujúcim a doplňujúcim návrhom.
<SPEAKER ID="100" NAME="Predsedajúci">
Vypustíme teda meno a priezvisko talianskeho prezidenta.
<P>
Pred hlasovaním o odseku 3:
<SPEAKER ID="101" NAME="Nuno Melo" AFFILIATION="PPE">
(PT) Vážený pán predsedajúci, môj ústny pozmeňujúci a doplňujúci návrh je nasledovný: vyjadruje hlbokú ľútosť nad vplyvom portugalskej socialistickej vlády, ktorý viedol k rozhodnutiu zrušiť program Jornal Nacional portugalskej televíznej stanice TV1 a poznamenáva, že toto rozhodnutie je v súčasnosti prešetrované portugalským regulačným orgánom.
<SPEAKER ID="103" NAME="József Szájer" AFFILIATION="PPE">
Vážený pán predsedajúci, rád by som tomuto Parlamentu pripomenul, že Európsky parlament nemá prijímať uznesenia, ktoré používajú dvojaký meter. Z tohto dôvodu uvádzam príklad z našej krajiny, Maďarska, kde minister financií podal podnet na začatie trestného konania proti novinárovi, pretože sa mu nepáčilo, čo o ňom tento novinár písal.
<P>
Preto sa domnievam, že keď vo svojom texte spomeniete talianskeho predsedu vlády, ktorý podáva žaloby na talianske a európske noviny, a zároveň nespomeniete tento prípad - myslím si, že to, čo sa stalo v Maďarsku, je závažnejšie - používate dvojaký meter. Vyzývam teda svojich kolegov z ľavice, aby nehlasovali proti tomuto pozmeňujúcemu a doplňujúcemu návrhu, pretože to by len ukázalo a dokázalo, že vaša činnosť nie je nič iné ako šou - šou na zastrašenie predsedu vlády krajiny, v ktorej neexistuje ľavica.
<P>
(potlesk)
<P>
Vláda nie je z vašej politickej rodiny a vy nepoužívate rovnaký meter v prípade socialistickej vlády. Pozmeňujúci a doplňujúci návrh je teda formulovaný správne.
<P>
(potlesk)
<P>
"keďže Európsky parlament nemá používať dvojaký meter; keďže s cieľom vyvinúť politický tlak na novinárov odhaľujúcich prípady korupcie spojené s vysoko postavenými úradníkmi a politikmi vládnucej strany, vládna administratíva v Maďarsku podnikla nedávno kroky na začatie trestného konania proti týmto predstaviteľom médií," - menovite pánovi Tamásovi Pindrochovi, novinárovi z Magyar Hírlap - "keďže nezabúdame predovšetkým na skutočnosť, že trestné konanie bolo začaté proti novinárovi, ktorý skúmal škandály vysoko postaveného bývalého člena vlády a jedného z kandidátov na európskeho komisára; keďže toto vyústilo do atmosféry, v ktorej je tlač v Maďarsku pod politickým tlakom".
<P>
Žiadam vás, aby ste podporili tento pozmeňujúci a doplňujúci návrh a udržali si tak svoju dôveryhodnosť. Toto ukáže, že nezastrašujete človeka, ktorý sa vám nepáči a ktorý sa nestotožňuje s vašimi politickými názormi, ale že skutočne podporujete slobodu tlače v Európe.
<P>
(Ústny pozmeňujúci a doplňujúci návrh nebol prijatý.)
<SPEAKER ID="104" NAME="Predsedajúci">
Týmto uzatváram toto hlasovanie.
<P>

<SPEAKER ID="105" NAME="Mario Mauro" AFFILIATION="PPE">
(IT) Vážený pán predsedajúci, ujal som sa slova, aby som vás informoval o závažnej udalosti, ktorá sa netýka tohto hlasovania. Vyzývam predsedníctvo Parlamentu, aby získalo potrebné informácie čo najrýchlejšie, aby sme mohli podniknúť kroky na obranu našich výsad a imunity.
<P>
Dnes dopoludnia si talianske bezpečnostné zložky vynútili vstup do súkromného sídla člena našej delegácie v čase, keď bol tu v Štrasburgu. Preto musel urýchlene opustiť Štrasburg a vrátiť sa do Talianska, pretože talianske súdy nariadili prehliadku poslanca Európskeho parlamentu, teda prehliadku jeho súkromného sídla, čo je evidentné porušenie našich základných výsad a imunity.
<P>
Žiadam jednoducho Parlament a predsedníctvo, aby preskúmali, či táto iniciatíva súdov a talianskych policajných zložiek v súvislosti s pánom Mastellom nepredstavuje neúctivé konanie a závažné porušenie práv spojených s našou imunitou.
<SPEAKER ID="106" NAME="Predsedajúci">
Predsedníctvo sa bude tejto otázke venovať, aby jednoznačne obránilo naše výsady a imunitu.
<SPEAKER ID="107" NAME="Vytautas Landsbergis" AFFILIATION="PPE">
Vážený pán predsedajúci, dúfam, že predchádzajúce nešťastné hlasovanie o litovskom zákone, ktorý ešte len musí vzniknúť, pomohlo mnohým kolegom pochopiť nebezpečenstvo, ktorému musíme zabrániť, a to, aby sa Európska únia nezmenila na Sovietsky zväz.
