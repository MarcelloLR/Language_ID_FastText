<CHAPTER ID="006-09">
9. Európska únia a údaje PNR (hlasovanie) 
<P>
- Pred začiatkom hlasovania:
<SPEAKER ID="106" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán podpredseda Európskej komisie, predsedovia skupín, dámy a páni, predovšetkým je dojemné, že sa na vás obraciam v čase hlasovania.
<P>
Som rád, že francúzske predsedníctvo dostalo príležitosť vyjadriť sa v Parlamente o údajoch PNR. Tento projekt vyvolal mnoho otázok, obáv a očakávaní, ktoré si všetky zaslúžia dôkladné zváženie.
<P>
Zahŕňa veľké množstvo verejných a súkromných agentúr a predstavuje vnútornú bezpečnosť Európskej únie, jej vnímanie základných slobôd a práv a z určitého hľadiska dokonca aj jej medzinárodnú politiku.
<P>
Preto tento program potrebuje metodický, sústredený a progresívny prístup.
<P>
Za posledných šesť mesiacov sme diskutovali otvorene a na základe argumentov o špecifických a konkrétnych otázkach. Vypočuli sme spoločnosti zo sektora leteckej dopravy, bezpečnostných služieb v členských štátoch a koordinátora EÚ pre boj proti terorizmu. Pracovali sme úplne transparentne s orgánmi na ochranu údajov a musím povedať, že mimoriadnym prínosom bol príspevok európskeho dozorného úradníka pre ochranu údajov.
<P>
Francúzske predsedníctvo získalo stanovisko Agentúry pre ľudské práva, čo bolo prvou iniciatívou.
<P>
V rovnakom duchu otvorenosti Rada vyjadrila svoje želanie veľmi úzko spolupracovať s týmto Parlamentom bez ohľadu na to, či skutočne platí právny základ alebo inštitucionálny rámec. Preto sme navrhli tomuto Parlamentu, aby sa čo najčastejšie vymieňali názory na tento program. Váš spravodajca tiež neformálne dostal podrobné informácie pri každom kroku práce vykonanej za posledných šesť mesiacov.
<P>
Budúci týždeň predsedníctvo predloží Rade pre spravodlivosť a vnútorné veci na schválenie písomnú správu o pokroku. Sľubujem Parlamentu, že tento súhrnný dokument vám bude zaslaný.
<P>
Naša vzájomná diskusia musí dokázať pokryť všetky dôležité otázky vyplývajúce z tohto programu. Spolu ide o tri otázky.
<P>
Prvou otázkou je, že tento dôležitý nástroj je nenahraditeľným nástrojom, čoho dôkazom je napríklad jeho používanie v boji proti drogám. Vo Francúzsku je program výmeny údajov zodpovedný za 60 % až 80 % drog zadržaných na letiskách. Jeden a pol tony drog za rok sotva vyvoláva úsmev, ale to, čo platí v boji proti drogám, rovnako platí v boji proti terorizmu. Pre koordinátora EÚ pre boj proti terorizmu, ktorý úzko spolupracuje so zodpovednými úradmi v členských štátoch, sú údaje z tohto programu nepochybne užitočné najmä z dôvodu osobitej zraniteľnosti teroristov na hraničných priechodoch.
<P>
Druhou dôležitou otázkou je, že zjavne potrebujeme balík zásad na ochranu práv a slobôd, ktoré sa budú musieť rešpektovať v Európe všade, kde sa tieto údaje použijú. Údaje sa v súčasnosti zbierajú a spracúvajú pomocou veľmi rozdielnych metód, čo nie je v rámci Európskej únie uspokojivé. Potrebujeme harmonizované normy a čokoľvek zbytočné alebo neproporčné sa, samozrejme, bude musieť zlikvidovať alebo sankcionovať.
<P>
Napokon tretia dôležitá otázka je medzinárodného charakteru. Máme záujem o vytvorenie globálnej politiky, aby sme mali model porovnateľný s americkým modelom, a Európa musí zaujať pozíciu na presadzovanie tohto modelu na medzinárodnej úrovni.
<P>
Európska únia má autoritu na to, aby zasiahla do spoločného globálneho úsilia s cieľom ovplyvniť spôsob, ktorým sa tieto údaje a programy používajú a regulujú. Ide o otázku vplyvu, ale aj otázku rešpektu k našim hodnotám. Letecké spoločnosti a spoluobčania nás žiadajú, aby sme to urobili v záujme zmiernenia obmedzení spôsobených príliš rozdielnymi vnútroštátnymi požiadavkami.
<P>
Vážená pani predsedajúca, predsedovia výborov, dámy a páni, toto sú veci, na ktoré musíme spoločne zareagovať.
<P>
(potlesk)
<SPEAKER ID="107" NAME="Sophia in 't Veld" AFFILIATION="ALDE">
Vážená pani predsedajúca, budem veľmi stručná. Ďakujem Rade za stanovisko. Chcela by som povedať - aj v mene tieňových spravodajcov z iných skupín -, že si myslím, že Európsky parlament je seriózny partner, ktorý je v plnej miere schopný prispieť k tomuto procesu. Zaujmeme však len formálny postoj, keď poskytneme úplné, uspokojivé a podrobné odpovede na všetky obavy a ciele, ktoré pri niekoľkých príležitostiach odzneli zo strany Európskeho parlamentu, európskeho dozorného úradníka pre ochranu údajov, vnútroštátnych orgánov na ochranu údajov, agentúr pre ľudské práva a leteckých spoločností, pretože si myslím, že majú nárok na skutočnú odpoveď.
<P>
Rada často vyjadrovala svoj záväzok týkajúci sa reforiem Lisabonskej zmluvy. Chcela by som požiadať Radu, aby aj pri chýbajúcich reformách konala v duchu Lisabonskej zmluvy a riadila sa odporúčaniami tohto Parlamentu alebo vysvetlila situáciu - ani nie Európskemu parlamentu, ale občanom Európy.
<P>
Osem rokov po Zmluve z Nice prebieha rozhodovanie o týchto otázkach v oblasti policajnej a justičnej spolupráce, nanešťastie, stále za zatvorenými dverami a nepodlieha žiadnej významnej demokratickej kontrole. Preto by som bola rada, keby členské štáty preukázali to isté odhodlanie a odvahu a vyriešili demokratické reformy tak, ako to urobili počas finančnej krízy.
<P>
Na záver by som chcela vyzvať mojich kolegov, aby podporili toto uznesenie a Rade vyslali jasný politický signál.
<P>
(potlesk)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Vážená pani predsedajúca, keďže pán minister nás čoskoro opustí, myslím si, že Parlament by sa mu mal poďakovať. Je jedným z najusilovnejších ministrov, akých poznáme. Želám mu veľa šťastia.
<P>
(hlasný potlesk)
<SPEAKER ID="109" NAME="Predsedajúca">
Ďakujem vám, pán Cohn-Bendit. Aká dobrá nálada tu dnes panuje!
