<CHAPTER ID="017">
Kvalita okolitého ovzdušia a čistejšie ovzdušie v Európe (rozprava)
<SPEAKER ID="087" NAME="Predsedajúci">
Ďalším bodom rokovania je odporúčanie do druhého čítania, v mene Výboru pre životné prostredie, verejné zdravie a bezpečnosť potravín, o spoločnej pozícii prijatej Radou na účely prijatia smernice Európskeho parlamentu a Rady o kvalite okolitého ovzdušia a čistejšom ovzduší v Európe [16477/1/2007 - C6-0260/2007 - (spravodajca: Holger Krahmer
<SPEAKER ID="088" NAME="Holger Krahmer">
spravodajca. - (DE) Pán predsedajúci, pán komisár, dámy a páni, kompromis dosiahnutý o smernici o kvalite ovzdušia je predovšetkým výsledkom úspešnej tímovej práce. To by som chcel zdôrazniť hneď na začiatku. Moje poďakovanie patrí hlavne kolegom poslancom, ktorí sa aktívne zúčastnili na vypracovaní znenia tejto smernice, hlavne spravodajcom - pani Weisgerberovej v mene skupiny Európskej ľudovej strany (kresťanských demokratov) a Európskych demokratov a pani Corbeyovej v mene skupiny sociálnych demokratov v Európskom parlamente, ako aj pani Hassiovej v mene skupiny zelených/Európskej slobodnej aliancie. Ďalej by som rád poďakoval Komisii za jej cennú pomoc a portugalskému predsedníctvu Rady, ktoré k tomuto dobrému výsledku prispelo tým, že na rokovaniach vystupovalo ako otvorený a konštruktívny partner.
<P>
Kompromis postavil budúcu politiku EÚ v oblasti kvality ovzdušia na spoľahlivý základ. Nová smernica zachováva rovnováhu medzi ambicióznymi cieľmi a limitmi a pružnosťou potrebnou na realizáciu v členských štátoch. Okrem toho sa viac sústredí na expozície a zvýšenie povedomie o potrebe opatrení týkajúcich sa zdrojov znečisťovania.
<P>
Dovoľte mi najprv načrtnúť kľúčové body kompromisu. V súlade s účelom zmeny právnych predpisov týkajúcich sa kvality ovzdušia sa dosiahol rozhodujúci pokrok v regulácii najjemnejších častíc PM2,5. Odborníci sa zhodujú na tom, že najväčším rizikom pre ľudské zdravie sú najjemnejšie častice, ktoré pochádzajú výlučne z ľudskej spoločnosti. Jemné prachové častice PM2,5 s priemerom menej než 2,5 mikrometrov, a teda voľným okom neviditeľné, prenikajú do pľúc a ich dôsledkom sú závažné dlhodobé ochorenia dýchacích ciest. Už dávno sa preto očakávalo, že sa európska politika v oblasti kvality ovzdušia zameria práve na najmenšie častice.
<P>
V Spojených štátoch platia od roku 1997 pre PM2,5 prísne limity. Pokiaľ ide o právne predpisy v tejto oblasti, Spojené štáty sú o dobrých desať rokov pred EÚ. Pri všetkej úcte k politike USA v oblasti kvality ovzdušia by som ale rád povedal, že sa nedá len skopírovať to, čo Spojené štáty už roky robia. V Európe panujú úplne iné podmienky, a to hlavne pokiaľ ide o hustotu obyvateľstva a hustotu premávky.
<P>
Požiadavka na okamžité zavedenie prísnych limitov PM2,5, ktorú vzniesli ekologické skupiny, je nereálna. V Európe nie sú k dispozícii príslušné údaje a skúsenosť s opatreniami je nedostatočná. To nie sú dobré podmienky pre náhle zavedenie limitov. Medzi Radou a Parlamentom panovala od začiatku zhoda o regulácii PM2,5 v dvoch etapách. Po prvé by sa mal stanoviť cieľ na obdobie po roku 2010 a potom limit na obdobie od roku 2015 vo výške 25 mikrogramov na meter kubický. Parlament na Komisiu neustále vytvára tlak a vedie kampaň proti odmietavému postoju Rady voči prísnejším limitom pre PM2,5. Je preto zásluhou Parlamentu, že dnes chceme znížiť limit pre PM2,5 na 20 mikrogramov na meter kubický v druhej fáze v roku 2020.
<P>
Okrem cieľov a limitov PM2,5 bude v členských štátoch do roku 2015 zavedená maximálna koncentrácia expozície vo výške 20 mikrogramov. Cieľom je znížiť základnú koncentráciu s pozitívnym dosahom na ochranu ľudského zdravia, hlavne v mestských aglomeráciách. Podobne sa zaviedol model navrhnutý Európskym parlamentom na zníženie koncentrácií PM2,5 do roku 2020. Rozlišujú sa v ňom jednotlivé členské štáty a viac sa zohľadňujú vstupy.
<P>
V prípade PM10 lobovala parlamentná väčšina v prvom čítaní za ambiciózny ročný limit, ktorý je tiež lepšie previazaný s platným denným limitom. V priebehu rokovania sa uznal postoj Rady a Komisie vôbec nemeniť súčasné limity. Konečná lehota pre PM10 predĺžená o tri roky je zaručená do roku 2012, keď smernica nadobudne platnosť pre miestne orgány, ktoré napriek celému evidentnému úsiliu neboli schopné dodržiavať limity v dôsledku svojej geografickej polohy alebo meteorologických podmienok.
<P>
Aj keď zlepšovanie kvality okolitého ovzdušia bude hlavnou výzvou pre EÚ aj v budúcnosti, rád by som poukázal na tri body, na ktoré by sme nemali zabudnúť pri vykonávaní tejto smernice a pri revízii právnych predpisov v roku 2013.
<P>
Po prvé: znečistenie okolitého ovzdušia za niekoľko posledných desaťročí výrazne pokleslo. Ako sa uvádza v novej štúdii Európskej agentúry pre životné prostredie, emisie jemných prachových častíc sa v období od roku 1990 do roku 2004 - teda dokonca ešte pred zavedením limitov PM10 - znížili. Nie je to ani tak výsledkom právnych predpisov ako technického pokroku.
<P>
Po druhé: podmienky v rámci Európskej únie a medzi členskými štátmi sa mimoriadne líšia. Už som spomínal meteorologické a geografické podmienky. Najväčší vplyv má ale v zásade veľmi rozdielna hustota obyvateľstva, premávky a priemyslu. V budúcnosti bude potrebné venovať tomu väčšiu pozornosť pri vykonávaní právnych predpisov.
<P>
Po tretie: cieľ ďalšieho zníženia znečistenia ovzdušia sa nedá dosiahnuť ani krátkodobými akciami, napríklad blokádami ciest a dopravnými zákazmi, ani prísnejšími limitmi zakotvenými v právnych predpisoch.
<P>
Parlament srdečne víta stanovisko Komisie o prijímaní opatrení pre zdrojový subjekt, ktorý má byť spoločne s novou smernicou v roku 2008 vydaný v Úradnom vestníku. Znečistenie ovzdušia sa dá znížiť len dlhodobou činnosťou a na úrovni EÚ konkrétne prostredníctvom posilňovania cezhraničných opatrení. Politika zdrojov, ktorej sa doteraz venovala len malá pozornosť, by sa mala stať ohniskom záujmu v budúcnosti, hlavne pokiaľ ide o súkromné zariadenia na spaľovanie, lodný priemysel a tiež poľnohospodárstvo.
<SPEAKER ID="089" NAME="Charlie McCreevy">
člen Komisie. - Pán predsedajúci, prevezmem tento bod za svojho kolegu komisára Dimasa, ktorý je na konferencii na Bali.
<P>
Rád by som začal poďakovaním a gratuláciou spravodajcovi Krahmerovi k jeho vynikajúcej práci, ktorú vykonal na smernici o kvalite ovzdušia, a Výboru pre životné prostredie, verejné zdravie a bezpečnosť potravín, hlavne tieňovým spravodajcom, za ich pozitívny príspevok.
<P>
Cesta návrhu až do súčasnej fázy nebola jednoduchá. Európsky parlament zohral konštruktívnu úlohu pri práci smerom k dohode o správnom a účinnom znení. Rád by som zdôraznil, že Komisia si to cení.
<P>
Pri príprave návrhu Komisie, ako aj v priebehu rokovaní nás jasne viedli vedecké dôkazy o dôležitosti trvalého úsilia o zlepšenie kvality ovzdušia a potrebe riešiť najmenšie častice (PM2,5). Priemerná dĺžka života klesla v prípade občanov EÚ v dôsledku znečistenia ovzdušia o viac než osem mesiacov. Je to neprijateľné a tento trend musíme zvrátiť.
<P>
V posledných rokoch sa kvalita ovzdušia v EÚ mierne zlepšila, pričom ústrednou témou diskusií bola realizovateľnosť cieľov v oblasti PM2,5, ako i platné normy.
<P>
Na úrovni Spoločenstva aj na úrovni vnútroštátnej, regionálnej a miestnej zjavne potrebujeme ďalšie opatrenia. Opatrenia Spoločenstva, ktoré sa zaoberajú emisiami pre zdrojovom subjekte, boli vytýčené v tematickej stratégii týkajúcej sa znečistenia ovzdušia. Pokiaľ ide o rozvoj a prijímanie týchto opatrení, sme na správnej ceste. Aktuálne informácie o dosiahnutom pokroku sa dajú nájsť aj vo vyhlásení pripojenom ku kompromisnému balíčku. Komisia a Parlament majú ten istý názor, pokiaľ ide o význam týchto opatrení na dosiahnutie účinného zníženia emisií.
<P>
Smernica sa vyznačuje týmito základnými črtami: zachováva platné limity a cieľové hodnoty, pričom zároveň umožňuje počas určitého obdobia dosahovať úplný súlad v špecifických zónach za predpokladu, že sú splnené určité podmienky. Kompromisné znenie zaisťuje, aby sa obmedzil odklad, a nevytvára podnety na odklad opatrení, ktoré je potrebné prijať. Ovzdušie neuznáva hranice, preto budú opatrenia podporovať úsilie o dosiahnutie súladu aj v susedných regiónoch a štátoch.
<P>
Pokiaľ ide o hodnotu ročného limitu PM10, vidím za návrhom výboru snahu to ohroziť. Vedecké dôkazy však ukazujú, že v prípade dlhodobého vystavenia má v rámci PM10 najväčší význam práve zložka PM2,5. Komisia preto odporúča ponechať limit PM10 bez zmien a riešiť túto snahu prostredníctvom nových cieľov pre PM2,5. Normy pre PM10 sa v plnom rozsahu znovu posúdia pri preskúmaní v roku 2013 s cieľom zabezpečiť, aby tieto normy odrážali najnovšie vedecké poznatky, ako aj skúsenosti s realizáciou.
<P>
Stanovenie včasných, reálnych a pritom ambicióznych cieľov v oblasti PM2,5 tvorilo ústrednú otázku pri rokovaniach. Kompromisný balíček stanovuje v znení článku o preskúmaní veľmi jasné povinnosti, pričom ukazuje, že ambicióznejší limit sa bude riešiť v rámci povinného preskúmania v roku 2013 a stanovením orientačného limitu pre PM2,5.
<P>
Význam zavedenia novej, právne záväznej koncentrácie expozície už v roku 2015 sa nedá doceniť. Kým nový prístup zameraný na zníženie expozície už členským štátom poskytuje pružnosť na čo najúčinnejšiu maximalizáciu prínosov ich snaženia o zmiernenie pre verejné zdravie, nová právna povinnosť a relatívne krátka lehota na jej realizáciu zabezpečujú, aby členské štáty neodkladne podnikli kroky a vážne sa zaoberali znížením expozície obyvateľov voči jemným časticiam.
<P>
Veľmi ma teší to, že výbor pripisuje zvláštny význam citlivým skupinám, hlavne deťom. Dodatky podporia príslušné zohľadnenie citlivých skupín pri koncipovaní opatrení na zmiernenie.
<P>
Vďaka tomuto významnému právnemu predpisu je Európska únia pripravená ďalej účinne znižovať a minimalizovať značné nepriaznivé následky znečistenia ovzdušia. Komisia tento proces aktívne podporuje rozvojom opatrení Spoločenstva a trvalou podporou vykonávania smerníc zo strany členských štátov formou poskytovania poradenstva a pomáhaním pri výmene informácií medzi členskými štátmi.
<SPEAKER ID="090" NAME="Anja Weisgerber">
v mene skupiny PPE-DE. - (DE) Pán predsedajúci, aj ja by som sa rada poďakovala spravodajcovi Krahmerovi a tieňovým spravodajcom za ich účinnú spoluprácu. Dosiahnutie dohody s Radou v druhom čítaní je pre Európsky parlament úspechom. Táto dohoda je hlavným krokom k zlepšeniu kvality ovzdušia v Európe. Naozaj však potrebujeme pomoc všetkých zúčastnených. Mestá a obce, ktoré nedodržiavajú limity, musia napríklad vypracovať plány čistého ovzdušia a vytvoriť ekologické zóny. Členské štáty na to musia vytvoriť podmienky, ako napríklad v Nemecku vydávaním nariadenia o označovaní motorových vozidiel.
<P>
To sa požaduje aj v rámci Európy. Len 20 - 30 % častíc sadzí v ovzduší pochádza z dopravy v mestách. No len tu sú miestne orgány schopné jednoznačne uplatniť svoj vplyv. Miestne orgány nemajú šancu dodržiavať limity, pokiaľ nie sú na európskej úrovni prijaté opatrenia na zníženie emisií nepochádzajúcich z dopravy. Samotné meranie emisií nezlepší kvalitu ovzdušia. Potrebujeme opatrenia na boj proti vypúšťaniu jemných prachových častíc priamo pre zdrojový subjekt. Len tak sa zaistí skutočná ochrana zdravia.
<P>
Komisia sa teraz politicky zaviazala prijať nasledujúce kroky. Chce vypracovať legislatívne návrhy, napríklad pre normu Euro 6 pre nákladné automobily (ktorá nevyhnutne vedie i k povinnému zavedeniu filtrov pre častice sadzí), emisné normy pre malé priemyselné zariadenia a nové nariadenie pre lodné motory. Ak chceme zabezpečiť skutočné zlepšenie kvality ovzdušia, musia ruka v ruke s týmito nariadeniami ísť aj normy miestnych orgánov.
<P>
Po prvé sa stanovia limity pre najmenšie prachové častice. Tieto častice sú pre ľudské zdravie škodlivejšie, pretože sa dajú vdýchnuť. Musíme to teda zohľadniť. Prostredníctvom ambicióznych, ale realistických hodnôt vysielame ďalší signál na ochranu zdravia. Zákonodarca tak preukázal zmysel pre primeranosť, zároveň však zaistil vysoký stupeň ochrany zdravia. Vzhľadom na to, že sa Parlamentu podarilo dosiahnuť dobrý výsledok v prípade najmenších prachových častíc, prijali sme stanovisko Rady nemeniť nič na platných limitoch pre PM10 vrátane denných limitov. To však zároveň znamená, že sa ročné limity pre PM10 nesprísnili. Znenie smernice úplne jasne hovorí, že miestne orgány nie sú povinné prijímať neúčinné krátkodobé opatrenia, ako sú napríklad blokády ciest. Sústrediť by sa mali na dlhodobé udržateľné opatrenia, ako napríklad ekologické zóny. Miestne orgány už v tomto smere urobili veľký kus práce a mali by v tom pokračovať.
<P>
Mestá však v budúcnosti môžu požiadať o predĺženie lehoty na splnenie platných limitov PM10 za prísnych podmienok. To znamená - a to chcem zdôrazniť - žiadne "voľné cestovné lístky" pre miestne orgány. Limity sa nedajú prekračovať do nekonečna a predĺženie lehoty sa dá získať len pri splnení dvoch prísnych podmienok: musí ísť o mesto (alebo obec) s nepriaznivými klimatických alebo prevádzkovými podmienkami, ako sú napríklad kritické miesta, a toto mesto muselo vykonať všetky vhodné a primerané opatrenia na miestnej úrovni. Táto pružnosť pre miestne orgány prispieva k vykonateľnosti smernice, pričom sa nezabúda na úroveň ochrany zdravia.
<P>
Dámy a páni, predložili sme vám zodpovedný balíček. Dosiahli sme pokrok v oblasti ochrany zdravia.
<SPEAKER ID="092" NAME="Dorette Corbey">
v mene skupiny PSE. - (NL) Pán predsedajúci, čisté ovzdušie je základnou podmienkou pre život. Za posledných tridsať rokov sa ovzdušie zlepšilo, stále je však veľmi znečistené. Súlad so smernicami, ktoré sú v súčasnosti platné, je neadekvátny. Ak máme znečistenie riešiť účinnejšie, treba preskúmať smernicu o kvalite okolitého ovzdušia. Parlament a Rada dosiahli minulý týždeň v otázke novej smernice dohodu. Vítam tento výsledok a chcela by som sa poďakovať pánovi Krahmerovi, pani Weisgerberovej a ďalším tieňovým spravodajcom za ich konštruktívnu spoluprácu v posledných dvoch rokoch. Rada by som zdôraznila tri veci.
<P>
Predovšetkým prísnejšie normy. Moja skupina sa trvalo angažuje za ambicióznejšie normy pre častice a ďalšie znečisťujúce látky, ktoré sú pre ľudské bytosti a životné prostredie škodlivé. Teší ma preto, že vďaka nám vznikne nová norma pre mikročastice. Znečistenie spôsobené mikročasticami nie je vidieť ani cítiť, má však najväčší podiel na poškodení zdravia a jeho následkom sú stovky tisíc predčasných úmrtí Európanov. Množstvo ľudí trpí astmou a ďalšími ťažkosťami. Nové normy nám umožnia pristupovať k riešeniu týchto škôd na zdraví cielenejšie.
<P>
Táto dohoda je preto dobrou správou pre verejné zdravie. Parlament neustúpil miernej ambícii Komisie a Rady. Požadovali sme prísnejší záväzok a získali sme ho. Norma pre PM2,5 bola z 25 mikrogramov znížená na 20. Podľa vedcov sa tak zvýši priemerná dĺžka života o 4 až 5 mesiacov. Ani nové normy však nie sú dostatočné. Potrebné sú ďalšie zlepšenia, hlavne treba väčšiu pozornosť venovať deťom. Rozhodne sa musíme dostať na normu menej než 10 mikrogramov častíc na meter kubický vzduchu. To je strop odporúčaný Svetovou zdravotníckou organizáciou a zaručuje skutočne čistý vzduch. Súčasná smernica je krokom správnym smerom.
<P>
Druhým bodom je, že Európa nemôže len stanovovať dobré normy. Musí tiež vyvíjať nástroje na plnenie týchto cieľov. Európa je koniec koncov väčšinou dobrá vo vytváraní všeobecných politických cieľov, oveľa menej účinná je však vo chvíli, keď dôjde k vytváraniu vhodných nástrojov zameraných na skutočné splnenie týchto cieľov. Bez čistejších áut, lodí, poľnohospodárstva a priemyslu zostanú normy v oblasti kvality ovzdušia len zdrapom papiera.
<P>
Nedávno sme hlasovali o normách V a Euro VI: o čistejších osobných automobiloch od roku 2009, a dokonca ešte čistejších automobiloch od roku 2014. Tento druh právnych predpisov sa musí urýchlene zaviesť aj pre ťažké nákladné automobily a autobusy. Parlament naliehavo žiadal Radu a Komisiu, aby urýchlili vytvorenie doplnkovej politiky s cieľom riešiť zdroje znečistenia. V nadväznosti na to vydala Komisia vyhlásenie uvádzajúce zoznam všetkých opatrení, ktoré sa majú v najbližších rokoch prijať. Toto vyhlásenie sa pripojí k smernici a bude na ňu odkazovať. Ide o jasný signál pre verejnosť, že Európa podniká kroky a spúšťa operácie smerujúce k odstráneniu následkov znečistenia vo všetkých typoch odvetví.
<P>
Tretím bodom, o ktorom sa rokovalo, bola pružnosť noriem. 24 členských štátov nedokáže splniť normy, ktoré stanovuje platná smernica. To mi nepripadá ako dobrý príklad účinného právneho predpisu. Vždy som zastávala názor, že je celkom prijateľné, aby členské štáty, ktoré prijímajú množstvo opatrení, no nie sú schopné plniť normy, dostali čas navyše na riešenie kritických miest, samozrejme za predpokladu, že sa v strednodobom horizonte zavedú prísnejšie normy. Je veľmi dôležité, aby boli právne predpisy, ktoré tu vytvárame, uskutočniteľné.
<P>
Dnes sa ukázalo, že Európsky parlament berie sťažnosti členských štátov na neuskutočniteľné právne predpisy vážne. Skúsenosť nás naučila, že ak zanedbáme vykonanie smernice, vzduch čistejší nebude. Nová smernica o kvalite okolitého ovzdušia je vylepšením tej starej. Lepšie a prísnejšie normy sú dobrou správou pre verejné zdravie, miestne orgány aj stavebné firmy. Môžeme opäť dýchať!
<SPEAKER ID="093" NAME="Marios Matsakis">
v mene skupiny ALDE. - Pán predsedajúci, predovšetkým chcem zablahoželať pánovi Krahmerovi k jeho vynikajúcej správe o tomto náročnom a veľmi dôležitom predmete.
<P>
Ďalej by som rád zagratulovať tieňovým kolegom a tým, ktorí prispeli svojimi návrhmi, radami a pozmeňujúcimi a doplňujúcim návrhmi, ktoré nakoniec umožnili vznik kompromisného právneho predpisu schváleného pri rokovaní a ktoré sa, ak sa uskutočnia, pokúsia o lepšiu smernicu v oblasti kvality ovzdušia a do istej miery zabezpečia čistejší a zdravší vzduch pre Európu.
<P>
V čase, keď sú ochorenia dýchacieho ústrojenstva, ako napríklad astma, emfyzém a rakovina pľúc, na vzostupe v mnohých oblastiach Európy, pričom tí, ktorých tieto choroby zasahujú, patria vo veľkej miere medzi tých najzraniteľnejších, teda deti a starších ľudí, máme my ako zákonodarcovia povinnosť zabezpečiť, aby sa uskutočnilo všetko, čo je v našich silách, pre zdravšie dýchanie našich občanov.
<P>
S týmto cieľom sme boli súdržní vo svojom odhodlaní neustúpiť neodôvodneným požiadavkám Rady, ktorá neprijala žiadne zmeny ustanovení týkajúcich sa platných denných a ročných limitov PM10, a zamietla jasný návrh Parlamentu prepojiť každú odchýlku s prijatím dodatočných opatrení EÚ vzťahujúcich sa zdroje znečisťovania.
<P>
Dohoda síce bola dosiahnutá, no Rada musí pochopiť, že tento Parlament uprednostňuje viac zdravie miliónov občanov pred bohatstvom niekoľkých európskych priemyselných gigantov. Každý si musí v plnej miere uvedomiť, že Parlament má oveľa väčší záujem na predchádzaní škôd na ľudskom zdraví (v dôsledku pľúcnych chorôb) ako na napomáhaní, aby tučneli peňaženky chamtivých priemyselných barónov.
<P>
Som si istý, že Parlament bude mať v budúcnosti príležitosť úspešne prijať všetky svoje opatrenia v menej kompromisnom právnom predpise, ktorý bude skutočne a komplexne chrániť občanov pred najvýznamnejšími respiračnými chorobami.
<SPEAKER ID="094" NAME="Mieczysław Edmund Janowski">
v mene skupiny UEN. - (PL) Vážený pán predsedajúci, v mene skupiny Únie za Európu národov by som rád vyjadril uznanie kvalitám správy pána Krahmera.
<P>
Pokračujeme v našej práci na smernici, ktorá má značný význam pre celý ekosystém, hlavne pokiaľ ide o zlepšenie zdravotného stavu obyvateľov Európy a zo širšieho hľadiska aj celého sveta.
<P>
Zakrývať by sa nemal ani hospodársky aspekt týchto opatrení. Naším cieľom by preto malo byť nájsť kompromis, ktorý naozaj umožní členským štátom realizovať prijaté parametre upresňujúce najvyššiu prípustnú hodnotu emisií pre častice a plyny, ktoré znečisťujú atmosféru. Hovorím o koncentrácií častíc PM2,5 a PM10 a plynoch oxidu uhoľnatého a uhličitého, oxidu siričitého, oxidoch dusíka a ozónu, benzénu, prchavých organických zlúčením a tiež olova.
<P>
Znamená to aj spoľahlivé a pravidelné sledovanie. Potrebné budú veľké výdavky na radikálnu modernizáciu mnohých podnikov vrátane tých, ktoré dodávajú energiu a hlavne teplo. Nevyhnutné budú základné zmeny v metódach a organizácii pozemnej, vzdušnej aj vodnej dopravy.
<P>
Áno, bude potrebné znášať tieto a ďalšie náklady.
<P>
Pravda je však aj to, že nie všetky krajiny sú pripravené prijať prísne opatrenia v tejto oblasti v relatívne krátkom čase, ako sa navrhovalo, bez toho, aby pritom nedošlo k jasným hospodárskym stratám.
<P>
Ide predovšetkým o nové členské štáty, hlavne Poľsko, ktoré robí mnoho v tejto oblasti.
<P>
Nakoniec by som rád zdôraznil, že je dôležité, aby kroky, ktoré podniká EÚ, našli svojich nasledovníkov aj inde, hlavne v Spojených štátoch, Číne, Rusku, Japonsku a v Brazílii. Vzduch koniec koncov patrí všetkým ľuďom na svete.
<SPEAKER ID="095" NAME="Marie Anne Isler Béguin">
v mene skupiny Verts/ALE. - (FR) Vážený pán predsedajúci, pán komisár, dámy a páni, na pamäti máme výzvu Svetovej zdravotníckej organizácie z 5. októbra 2006, ktorá apeluje na medzinárodné spoločenstvo, aby zlepšilo kvalitu ovzdušia. Bolo nevyhnutné prijať veľmi prísne normy v oblasti znečistenia ovzdušia a cieľom bolo znížiť počet úmrtí v znečistených mestách pod 15 %. Európska únia, ktorá často stála na čele právnych predpisov v oblasti životného prostredia, bola v prvom čítaní veľkým sklamaním - v tom zmysle, že náš komisár pre životné prostredie, pán Dimas, bol osobne veľmi pobúrený postojom Európskeho parlamentu, ktorý oslabuje platné právne predpisy, ktoré sú už beztak takmer bezzubé.
<P>
V druhom čítaní dňa 9. októbra 2007 upozornili Zelení Výbor pre životné prostredie na kontraproduktívne dôsledky administratívneho zjednodušenia a konkrétnejšie na zvýšenie povoleného počtu dní, počas ktorých sa môžu prekračovať hodnoty limitov, a rozšírenie výnimiek pre niektoré znečisťujúce látky. Kompromis, ktorý sa nedávno dohodol v druhom čítaní v Európskom parlamente, je cvičením z obmedzovania škôd z prvého čítania. Pokiaľ ide o PM2,5 v mestských oblastiach, navrhol sa nový limit vo výške 20 mikrogramov na meter kubický, ktorý má Európska komisia preskúmať v roku 2015.
<P>
Samozrejme, dajú sa zavádzať doplnkové opatrenia s cieľom zohľadniť situáciu citlivých skupín obyvateľstva, ako sú deti a starší ľudia. Aj keď ide o zlepšenie oproti úvodnej situácii, nie je tento kompromis pre Európsky parlament žiadnym zásadným krokom vpred. Členské štáty nebudú mať povinnosť prijať obmedzujúce opatrenia potrebné na zlepšenie zdravia Európanov. Vplyv znečistenia ovzdušia na našich občanov sa prejavuje znížením dĺžky života o deväť mesiacov. Musíme preto ísť ďalej, integrovať obmedzovanie častíc v suspenzii skôr pomocou preventívnych nástrojov zameraných na obmedzenie emisií z jednotlivých odvetví, hlavne z dopravy a priemyslu.
<SPEAKER ID="096" NAME="Dimitrios Papadimoulis" LANGUAGE="EL">
Pán predsedajúci, pán komisár, vážení poslanci, každý rok zomrie v Európe predčasne 370 000 ľudí na choroby spojené so znečistením ovzdušia. Podľa oficiálnych údajov Komisie poklesla dĺžka života v niektorých európskych krajinách o osem mesiacov až dva roky v dôsledku nebezpečných vzduchom prenášaných znečisťujúcich látok. Veľkú časť úmrtí majú na svedomí jemné vzduchom prenášané častice. Moja politická skupina podporuje konečnú kompromisnú dohodu a váhavé, ale v každom prípade pozitívne kroky, ktoré koná v reakcii na túto situáciu.
<P>
Rád by som sa však zameral na niektoré závažné slabé miesta. Limity stanovené týmto kompromisom pre jemné vzduchom prenášané častice sú viac než dvakrát vyššie než príslušné hodnoty odporúčané Svetovou zdravotníckou organizáciou. Agentúra pre ochranu životného prostredia USA stanovuje prísnejšie limity než Európska únia. Nebola dosiahnutá dohoda o bezpečnejších limitoch pre jemné vzduchom prenášané častice (PM10). Obmedzili sa požiadavky na sledovanie napriek tomu, že na zlepšenie situácie je veľmi dôležité sledovať množstvo kritických znečisťujúcich látok.
<P>
Lehoty na dodržanie súladu pre benzén sa vrátili do pôvodného stavu, pričom kvalita paliva, najväčší vinník, zostala nedotknutá. Kvalita ovzdušia a jej sledovanie na pracovisku boli vyňaté napriek tomu, že všetci hovoria o potrebe lepších palív a čistejších áut. Navyše sa členským štátom poskytuje značná voľnosť nevymáhať platné právne predpisy a nesledovať ich správne vymáhanie. Robíme krok správnym smerom, nie je však dostatočný. A práve preto podporuje moja politická skupina kompromisnú dohodu Európskeho parlamentu, zároveň však žiada Radu a Komisiu, aby robili odvážnejšie kroky.
<SPEAKER ID="097" NAME="Bastiaan Belder">
v mene skupiny IND/DEM. - (NL) Vážený pán predsedajúci, vystúpim za svojho kolegu, pána Bloklanda, ktorý sa momentálne nachádza na konferencii o zmene klímy na Bali.
<P>
Po dlhých rokovaniach bola konečne dosiahnutá dohoda o kvalite okolitého ovzdušia. Nejde o žiadnu maličkosť a dohoda je veľmi dôležitá, pretože kvalita okolitého ovzdušia má priamy vplyv na kvalitu životného prostredia a ľudské zdravie. Preto by som sa rád poďakoval spravodajcovi Krahmerovi predovšetkým za celú jeho prácu, ktorú pre to vykonal.
<P>
Táto smernica naozaj prispieva k zlepšeniu zdravia a životného prostredia. Kvalita okolitého ovzdušia sa v posledných rokoch zlepšila a táto smernica v budúcnosti prinesie ďalšie zlepšenia. Pre mnohé krajiny je však stále náročné tak skoro vyhovieť prísnym normám. Preto ma teší, že táto dohoda povoľuje odklad, ktorý umožní členským štátom, ak vyvinú dostatočné úsilie, zladiť svoju kvalitu okolitého ovzdušia s týmito normami.
<P>
Ďalším dôležitým aspektom je, že opatrenia sa nevyžadujú na miestach, ku ktorým verejnosť nemá prístup a ktoré nie sú trvalo obývané. Pružnosť je dôležitá hlavne v prístavných oblastiach. Okrem toho veľmi vítam aj skutočnosť, že sa konkrétne spomínajú opatrenia pre zdrojový subjekt. Podľa mňa sú tieto opatrenia, napríklad nová norma Euro VI pre ťažké nákladné vozidlá, zásadné na dosiahnutie dobrej kvality okolitého ovzdušia.
<P>
Na záver preto môžem povedať, že súčasnú dohodu vítam a budem hlasovať v jej prospech.
<SPEAKER ID="098" NAME="Andreas Mölzer" AFFILIATION="NI">
(DE) Vážený pán predsedajúci, nárast respiračných ochorení, ktorý zaznamenávame v súčasnosti, a to hlavne medzi deťmi, staršími ľuďmi a chorými, ako aj nárast dýchacích ťažkostí spojených s alergiami je priamo spojený s prepravnou lavínou, ktorá sa denne valí našimi mestskými aglomeráciami a po hlavných dopravných trasách.
<P>
Neúspešná dotačná politika EÚ sa v posledných desaťročiach prejavila predovšetkým v medzimestskej doprave.
<P>
V prípade mimoriadne citlivých regiónov, ako sú napríklad Alpy, sme, ako je všeobecne známe, doposiaľ neboli schopní premeniť pekné slová vyslovené v minulosti na skutky, a to napríklad realizáciou Alpského dohovoru.
<P>
Vypomstil sa nám však aj predaj našich verejných podnikov, ktorý viedol ku katastroficky nepostačujúcej verejnej rýchlostnej dopravnej sieti.
<P>
Podľa môjho názoru je veľmi sporné, do akej miery sa tu ešte môžu uchytiť kroky ako obmedzenie dopravy a vytvorenie ekologických zón či mestské poplatky.
<P>
Najdôležitejšie je veľmi rýchlo nahradiť hlavných pôvodcov emisií znečisťujúcich látok, napríklad dodávkové automobily so starnúcimi naftovými motormi.
<SPEAKER ID="099" NAME="Péter Olajos" AFFILIATION="PPE-DE">
(HU) Ďakujem vám, pán predsedajúci. Viac než 300 miliónov ľudí na celom svete trpí astmou, z toho je 30 miliónov v Európe a 200 000 v Maďarsku. Osemnásť percent astmatikov v západnej Európe trpí závažnou formou tejto choroby. Počet pacientov s astmou sa v mojej vlasti - v Maďarsku - za posledných desať rokov zvýšil o 250 %. Počet nových pacientov diagnostikovaných každý rok sa v rovnakom období zdvojnásobil. Prvenstvo medzi príčinami, ktoré spúšťajú astmu a astmatické záchvaty, má znečistenie ovzdušia. Myslím, že údaje v predloženej správe hovoria sami za seba. Jej osud, o ktorom zajtra rozhodneme, je len čiastočne otázkou ochrany životného prostredia, oveľa viac sa týka kvality života a ochrany zdravia.
<P>
Jedným z najväčších dnešných problémov platných právnych predpisov Únie je nedostatočná realizácia. Platí to, bohužiaľ, aj v prípade právnych predpisov týkajúcich sa kvality ovzdušia. Našou prvotnou úlohou preto nie je hlasovať za väčší počet pravidiel, ktoré by boli ešte prísnejšie, ale podporovať dodržiavanie platných pravidiel. Budapešť - mesto, v ktorom žijem a ktoré má dva milióny obyvateľov, v prípade prachových častíc v ovzduší prekračuje limity už v prvých štyroch mesiacoch tohto roka, pričom štvor- až päťnásobné prekročenie nie je ničím výnimočným.
<P>
Našou úlohou je preto ďalej rozvíjať súčasné právne predpisy rozumným spôsobom a pripravovať pokyny, ktoré nebudú stanovovať nové úlohy, ale zdokonaľovať tie platné, s cieľom naozaj prispievať k čistejšiemu ovzdušiu pre obyvateľov EÚ.
<P>
Domnievam sa, že správa pána Krahmera túto požiadavku spĺňa. Jej sila spočíva v tom, že chce merať a zachytávať znečistenie ovzdušia predovšetkým na mieste znečistenia, čo je technicky správny prístup. Kompromis teda síce nie je ambiciózny, je však pokrokový. Verím, že dotknuté miesta a členské štáty budú teraz schopné vykonávať smernicu koherentnejšie a že sa nám možno podarí predať našim deťom lepšie obývateľnú Európu. Veľmi pekne vám ďakujem, pán predsedajúci.
<SPEAKER ID="100" NAME="Justas Vincas Paleckis" AFFILIATION="PSE">
(LT) Blahoželám spravodajcovi. Na úvod by som rád povedal, že je vždy príjemné mať dobré počasie. My síce počasie ovplyvniť nemôžeme, môžeme však urobiť niečo pre jeho kvalitu. Miera znečistenia ovzdušia v husto osídlených a priemyselných mestských oblastiach je v Európskej únii stále neprijateľná. Ak sa nachádzate v najväčších európskych mestách, až príliš jasne dokážete cítiť ohrozenie vplyvom znečistenia ovzdušia. Každý rok zaviní znečistenie predčasnú smrť desiatok tisíc Európanov. Znečistenie má vplyv na dĺžku a kvalitu ľudského života.
<P>
V posledných rokoch došlo v krajinách EÚ k výraznému zníženiu škodlivých emisií plynov. To je však len začiatok. Musíme skrotiť príšery, ktoré prskajú plyn do ovzdušia, najhorších znečisťovateľov ovzdušia na cestách. Musíme prijať rázne opatrenia na rozvoj verejnej dopravy, aby sme ľudí povzbudili menej často používať prostriedky súkromnej dopravy. To je zásadný problém v nových členských štátoch, kde životné prostredie aj naďalej znečisťujú automobily v desnom stave staré dvadsať, či dokonca tridsať rokov.
<P>
Postoj skupiny socialistov v Európskom parlamente a Parlamentu všeobecne je veľmi dôležitý pre krajiny, ktoré vstúpili do Európskej únie v 21. storočí, hlavne pokiaľ ide o záväznejšie lehoty a ciele v oblasti zníženia znečistenia ovzdušia, pružnosť pri realizácii týchto cieľov a koordináciu dlhodobých a krátkodobých cieľov.
<P>
Musíme urobiť všetko, čo je v našich silách, aby sme vo väčšine Európy dosiahli do roku 2015 najmenšie možné koncentrácie vzduchom prenášaných častíc rôznej veľkosti. Krajiny, ktoré podnikajú aktívne kroky smerujúce k zníženiu znečistenia, no napriek tomu sa im doposiaľ nepodarilo splniť stanovené ciele, by mali dostať šancu, aby to uskutočnili. Je dôležité, aby sa lehota pre odchýlky znížila zo štyroch plus dvoch rokov na tri plus dva roky.
<SPEAKER ID="101" NAME="Zdzisław Zbigniew Podkański" AFFILIATION="UEN">
(PL) Pán predsedajúci, Európsky parlament sa dnes po druhýkrát zaoberá návrhom smernice o kvalite ovzdušia. Jedným z cieľov tejto smernice je obmedziť množstvo prachových častíc v suspenzii v ovzduší v priebehu ďalších niekoľkých rokov - častíc, ktoré vdychujeme, s veľkosťou 2,5 až 10 mikrónov. Vedci upozorňujú, že najjemnejšie častice vážne ohrozujú ľudské životy a že sú to práve ony, na ktoré sa prerokovávaná smernica sústredí.
<P>
Kompromis medzi Parlamentom a Radou priniesol ústupky Rade, ktorá je zástancom menej obmedzujúceho právneho predpisu. Verím, že kroky, o ktorých hovorí táto smernica, sa neukážu ako neprimerané a že keď sa bude Európska komisia týmto problémom znovu zaoberať v roku 2013, prijmú sa ambicióznejšie ciele, pretože ide o zdravie súčasných a budúcich generácií.
<P>
Na záver by som sa rád poďakoval pánovi spravodajcovi za dobrú prácu a pripomenul vám, že je lepšie niečoho sa vyvarovať, než potom riešiť následky.
<SPEAKER ID="102" NAME="Hiltrud Breyer" AFFILIATION="Verts/ALE">
(DE) Pán predsedajúci, dosiahnutý kompromis je lepší, než sa očakávalo, jeho oslavovanie by však bolo podvodom, pretože bol oslabený. V porovnaní s revidovanými ustanoveniami bol oslabený vo všetkých bodoch, pretože teraz sa dajú vyčleniť silne znečistené miesta.
<P>
Navrhovaný kompromis je však len znižovaním škôd, pretože plánované obdobie úľav sa teraz bude chápať ako výzva k ničnerobeniu. Ak sa výnimka nemá stať pravidlom, Komisia musí sledovať príslušné akčné plány a dodržiavanie limitov a udeľovať sankcie, ak nedôjde k transponovaniu do vnútroštátneho práva. Smernica sa naozaj nedá oslavovať ako veľký úspech, pretože si dobre uvedomujeme, že mala byť v skutočnosti v platnosti už dávno.
<P>
Nemala by však ani, a to je pozitívny aspekt kompromisu, dať voľnú ruku nemeckým miestnym orgánom, aby mohli sedieť so založenými rukami. Tým sa zastavia opakované podnety na ničnerobenie a miestne orgány a federálne štáty tak musia vytvoriť akčné plány.
<P>
Musíme však tiež zdôrazniť, že rozsudok nemeckého Federálneho správneho súdu hovorí a pre Nemecko zdôrazňuje, že miestne orgány sú viazané povinnosťou konať v každom prípade. Sme si vedomí toho, že v Európskej únii už existujú dobré iniciatívy, napríklad ekologické zóny či výmena vozového parku. Musí sa však úplne jasne povedať aj to, že ide o posledný odklad. Po slovách teraz musia naozaj nasledovať činy, ktorými sa zabezpečí, aby sa ambiciózna politika čistého ovzdušia nestala len absurditou.
<SPEAKER ID="103" NAME="Jaromír Kohlíček" AFFILIATION="GUE/NGL">
(CS) Milé kolegyne, vážení kolegovia, monitorovanie znečistenia ovzdušia a snaha o zlepšenie jeho kvality sú veľmi potrebnými a chvályhodnými aktivitami. To, že niektoré časti prerokovávaného návrhu stanovujú trochu vysoké požiadavky a iné skutočnosť zjednodušujú, nie je nijako na škodu. Závažnejšia je skutočnosť, že diskusia o sledovaní a odstraňovaní mikročastíc síce správne posúva pozornosť od hrubých častíc cez PM10 k PM2,5, ale sledovanie a znižovanie by sa mali týkať aj tých najjemnejších aerosólov s priemerom častíc pod PM2,5. Tie totiž prenikajú až do pľúcnych alveol a majú navyše obrovský merný povrch, čím môžu absorbovať veľké množstvo škodlivín. Aj keď sa tieto častice nezachytia v horných dýchacích cestách, sú potenciálne veľmi nebezpečné. Napriek týmto výhradám návrh smernice podporujem, rovnako ako skupina GUE/NGL, ktorej som členom, a verím, že sa k tejto téme skoro znovu vrátime v o niečo kvalifikovanejšej podobe.
<SPEAKER ID="104" NAME="Françoise Grossetête" AFFILIATION="PPE-DE">
(FR) Pán predsedajúci, všetci sa zhodujeme a uznávame, že naše zastavané oblasti, naše mestá sú čím ďalej tým viac znečistené a že v dôsledku tohto znečistenia sú úmrtia čím ďalej tým bežnejšie. Ako predsedníčka siete sledujúcej kvalitu ovzdušia v mojom obvode, ktorú som založila už pred 16 rokmi, by som vám rada pripomenula, že občania vnímajú znižovanie kvality ovzdušia ako prioritnú úlohu verejných orgánov v oblasti životného prostredia a že pre 54 % Francúzov je znižovanie kvality ovzdušia dokonca najväčším zdrojom obáv.
<P>
Tento text je preto odpoveďou na obnovený výskyt respiračných ochorení, ako je astma, zápal priedušiek a emfyzém, ktoré majú vplyv hlavne na malé deti - hovorím o zápale priedušiek u malých detí počas zimy - a rakovine pľúc u starších osôb.
<P>
Preto je zavedenie nových noriem pre najmenšie a najškodlivejšie častice, ktoré doposiaľ neboli regulované, dostačujúcim opatrením. Na dosah ruky však máme mnoho riešení zlepšenia kvality vzduchu, napríklad opatrenia v oblasti palív, druhov dopravy či automobilov. Stále je tu mnoho právnych predpisov EÚ, ktoré už máme a ktoré musíme uplatniť a ktoré väčšina členských štátov, bohužiaľ, nedodržiava. Podľa textu, o ktorom budeme zajtra hlasovať, budú členské štáty musieť vytvoriť v mestských oblastiach miesta na odber vzoriek. V skutočnosti bude každý musieť mať "plány pre častice". Zároveň musíme verejnosti, hlavne tým, ktorí sú mimoriadne citliví, poskytovať denne informácie o časticiach v ovzduší.
<P>
Nemali by sme zabúdať ani na kvalitu ovzdušia v uzatvorených priestoroch, kde môžeme tráviť viac než 80 % nášho času. V štúdiách sa venuje malá pozornosť kvalite domáceho prostredia, aj keď je jeho vplyv na zdravie prinajmenšom taký veľký ako v prípade vonkajšieho prostredia.
<SPEAKER ID="105" NAME="Silvia-Adriana Ţicău" AFFILIATION="PSE">
(RO) Pán predsedajúci, rada by som na úvod zablahoželala spravodajcovi Krahmerovi.
<P>
Návrh smernice o kvalite okolitého ovzdušia a čistejšom ovzduší pre Európu sa zaoberá vzťahom medzi kvalitou ovzdušia a ľudským zdravím a navrhuje akcie Spoločenstva na zlepšenie kvality ovzdušia v Európe.
<P>
Mestská doprava má na svedomí 40 % emisií oxidu uhličitého a 70 % emisií ostatných znečisťujúcich látok produkovaných automobilmi, pričom na dopravné zápchy, hlavne v oblastiach hlavných miest, musí EÚ vynaložiť približne 1 % HDP.
<P>
Mnoho európskych hlavných miest je zahltených dopravou a znečistenie má závažné následky na ich obyvateľov. Viac než 66 % európskych občanov považuje dopravnú preťaženosť miest a s ňou spojené znečistenie za problémy, ktoré majú významný vplyv na kvalitu ich života, a požadujú, aby Únia konala súdržne a predovšetkým rozhodne.
<P>
Európska únia sa na zasadnutí Európskej rady v dňoch 8. a 9. marca 2007 pevne prijala záväzok znížiť emisie skleníkových plynov, a to minimálne o 20 % do roku 2020 v porovnaní s rokom 1990.
<P>
Európska únia a členské štáty musia svoje akcie zamerať na preľudnené územia hlavných miest a miest všeobecne a zaoberať sa otázkou kvality ovzdušia v mestských aglomeráciách ambicióznejším dodržiavaním zásady subsidiarity, realizáciou stratégie spolupráce a koordinácie na európskej úrovni. Zelená kniha mestskej dopravy podporuje rozvoj verejnej osobnej dopravy, zaoberá sa však aj opatreniami na zníženie emisií skleníkových plynov pochádzajúcich z cestnej dopravy.
<P>
Pokiaľ ide o pozmeňujúci a doplňujúci návrh č. 31, rada by som spresnila, že niektoré kroky v oblasti povinných technických noriem na znižovanie znečistenia pochádzajúceho z pozemných vozidiel a plavidiel vnútrozemských vôd už boli prijaté v rámci iných právnych predpisov.
<P>
Domnievam sa, že je mimoriadne dôležité, aby bol parlament každých päť rokov informovaný o pokroku v oblasti zlepšovania kvality ovzdušia, ktorý členské štáty dosiahli. Považujem však navyše za veľmi dôležité, aby sa takéto opatrenia financovali zo štrukturálnych fondov.
<SPEAKER ID="106" NAME="Leopold Józef Rutowicz" AFFILIATION="UEN">
(PL) Pán predsedajúci, smernica Európskeho parlamentu a Rady o kvalite okolitého ovzdušia a čistejšom ovzduší má zásadný význam pre zdravie európskych občanov, a to hlavne s ohľadom na to, že látky pochádzajúce z priemyslu, dopravy a elektrární sa môžu prenášať na veľkú vzdialenosť, ako napríklad častice oxidov síry, dusíka a olova.
<P>
Smernica stanovuje limity ich emisií a zdôrazňuje význam zníženia emisií znečisťujúcich látok a ich zdrojov. Podmienky na splnenie týchto požiadaviek sa však líšia. V zónach a mestských aglomeráciách, kde je v prevádzke množstvo jednotiek produkujúcich emisie znečisťujúcich látok, napríklad uhoľné pece a továrne využívajúce zastarané technológie, bude prispôsobenie sa s cieľom splniť požiadavky smernice vyžadovať čas a zodpovedajúce finančné výdavky.
<P>
V odôvodnených prípadoch by sa mal preto dátum zavedenia požiadaviek smernice v súlade s pozmeňujúcim a doplňujúcim návrhom č. 2 posunúť. Táto smernica správne zdôrazňuje potrebu sledovať emisie znečisťujúcich látok, čo má veľký význam pre obmedzenie znečisťujúcich látok vrátane tých, ktoré majú pôvod za hranicami. Blahoželám spravodajcovi Krahmerovi.
<SPEAKER ID="107" NAME="Richard Seeber" AFFILIATION="PPE-DE">
(DE) Pán predsedajúci, veľmi ma teší, že sme vo všetkých skupinách tak rýchlo dosiahli zhodu na tomto významnom dokumente. Kvalita ovzdušia je kľúčová pre zdravie a dobré životné podmienky našich obyvateľov. Rovnako ma teší, že sme stanovili prísne limity, predovšetkým nové limity pre častice PM2,5, pretože tieto sú pre zdravie obzvlášť škodlivé. Bohužiaľ, v mnohých odvetviach, kde to bolo potrebné, k žiadnemu sprísneniu nedošlo. To sa týka samozrejme aj častíc PM10 a tiež oxidov dusíka.
<P>
Viac než limity, ktoré sme stanovili, ma znepokojuje súčasný stav ovzdušia v členských štátoch. Ako všetci viete, takmer všetky členské štáty stále prekračujú platné limity. Lopta je teraz na našej strane a my máme zrealizovať tento ambiciózny legislatívny balíček a povinnosťou Komisie je to sledovať. Komisia doposiaľ nezačala žiadne konanie vo veci porušenia právnych predpisov napriek tomu, že sa limity neustále prekračujú. Na jednej strane preto musí byť realizácia jasná, na druhej strane však musí aj Komisia podniknúť účinné kroky proti členským štátom, ktoré nie sú schopné alebo ochotné dodržiavať limity.
<P>
Významné je aj to, že sa nám podarilo nájsť jednotné kritériá pre opatrenia. Prax sa v tomto v jednotlivých členských štátoch veľmi líši. Pokiaľ ide o dopravu - jednu z hlavných príčin znečistenia ovzdušia v mojej krajine - treba povedať, že Komisia je v istej miere nepripravená podporovať iniciatívy, ktoré krajiny prijímajú s cieľom dodržať limity. Komisia by mala naozaj požadovať, aby boli členské štáty podporené, nie aby sa im bránilo v ich záujmoch o udržanie čistého ovzdušia. Zaznamenali sme veľmi významný nárast dopravy naprieč Alpami a aj tu je potrebné s ohľadom na kvalitu ovzdušia niečo urobiť.
<SPEAKER ID="108" NAME="Lambert van Nistelrooij" AFFILIATION="PPE-DE">
(NL) Pán predsedajúci, Európsky parlament dnes poskytuje vyjasnenie v dlhodobej diskusii o spresnení noriem požadovaných z dôvodu verejného zdravia, pokiaľ ide o tieto častice: PM2,5 a PM10. Dnes dochádza k výraznému zlepšeniu pre citlivých ľudí: deti a staršie osoby. Bezvýhradne túto politiku podporujem.
<P>
Rovnako je zrejmé, že existujú aj opatrenia, ktoré by viac vyhovovali tomuto účelu. Má sa umožniť členenie našich v prevažnej miere urbanizovaných regiónov na zóny, čím sa zlepší realizovateľnosť bez toho, aby sme museli poľaviť zo svojich jednoznačných cieľov. Je tiež jasné, že politika zdrojov sa teraz berie vážne a že v Európe prebieha cezhraničná spolupráca.
<P>
Čo však, pán predsedajúci, nie je jasné - aspoň mne to nie je jasné - či sa naozaj odstránila prekážka v holandských právnych predpisoch týkajúca sa množstva projektov v dôsledku integrovaného povolenia environmentálneho a hmotného plánovania. Holandsko, predovšetkým dolná snemovňa holandského parlamentu a legislatíva, musí vedieť, či sa dá toto objasniť v rámci plánu spolupráce v oblasti kvality ovzdušia.
<P>
Európa dnes poskytuje veľmi jasný rámec toho, čo sa dá uplatniť, a to aj v Holandsku. Je teraz na Holandsku, aby citlivo prepojilo hmotné plánovanie a environmentálnu politiku a vyhlo sa tak ďalším zbytočným prekážkam. V tomto duchu je pre mňa dnes potešením sľúbiť dosiahnutej dohode podporu.
<SPEAKER ID="109" NAME="Charlie McCreevy">
člen Komisie. - Pán predsedajúci, do celkového kompromisného balíčka, ktorý sa teraz predkladá, sa dostalo množstvo kľúčových prvkov.
<P>
Najvýznamnejšie sú tieto:
<P>
možnosť časového predĺženia pre PM10 sa ponechala na úrovni spoločného postoja; pri prijímaní opatrení nemôže dôjsť k žiadnemu omeškaniu a jednofázový postup zníži administratívnu záťaž;
<P>
normy pre PM10 sa nezmenili v súlade s pôvodným návrhom Komisie;
<P>
realistický a vhodný ročný cieľ pre PM2,5 a limit vo výške 25 µg na meter kubický, ktorý sa má dosiahnuť do roku 2010 resp. 2015;
<P>
orientačný limit pre rok 2020, ktorý sa dopĺňa k ambicióznemu programu pre PM2,5 na povinné preskúmanie v roku 2013;
<P>
právne záväzná povinnosť v oblasti koncentrácie expozícií v roku 2015, ktorá dopĺňa cieľ znížení expozície spustením promptných opatrení, od ktorých sa očakáva, že poskytnú maximálne prínosy pre verejné zdravie; a
<P>
vyhlásenie Komisie o pokroku v rozvoji opatrení Spoločenstva, pokiaľ ide o zdroje znečistenia.
<P>
Nový bod odôvodnenia 15 tiež posilňuje odhodlanie dvoch zákonodarcov prioritne sa zaoberať legislatívnymi návrhmi, ktoré predložila Komisia s cieľom riešiť emisie pre zdrojový subjekt na úrovni Spoločenstva.
<P>
Uvedomujem si, že všetky tieto body boli pre Parlament veľmi dôležité pri prvom čítaní a tiež pri rokovaní vo výbore. Verím, že terajší navrhnutý kompromis uspokojí Parlament, pretože sa získal dôležitý podklad na základe kľúčovej zásady ambiciózneho, avšak realistického stanovenia noriem kvality okolitého ovzdušia s jasným plánom zahŕňajúcim prijatie nevyhnutných opatrení Spoločenstva a dobre vymedzeným preskúmaním v roku 2013.
<P>
S mimoriadnym potešením som zaznamenal, akú dôležitosť prikladá Parlament i Rada dosiahnutiu kompromisu o tejto smernici.
<P>
Vzniknutý kompromis aj preukázané riešenie umožňujú Európskej únii prijať ďalšie účinné kroky smerujúce k zaisteniu zdravšieho ovzdušia pre svojich občanov.
<P>
Na záver by som rád uviedol, že Komisiu veľmi teší výsledok rokovania. Komisia môže navrhované kompromisné pozmeňujúce a doplňujúce návrhy prijať v úplnom znení.
<P>
Rád by som sa poďakoval spravodajcovi Krahmerovi za jeho úsilie smerujúce k dosiahnutiu dohody v druhom čítaní a ešte raz mu zablahoželal.
<SPEAKER ID="110" NAME="Predsedajúci">
Rozprava sa skončila.
<P>
Hlasovanie sa uskutoční v utorok, 11. decembra 2007.
<P>
Písomné vyhlásenia (článok 142)
<SPEAKER ID="999" NAME="Małgorzata Handzlik  " AFFILIATION="PPE-DE">
písomne. - (PL) Význam dobrého ovzdušia, ktoré nás obklopuje, nepotrebuje vysvetlenie ani zdôrazňovanie.
<P>
Súčasná európska politická priorita, ktorá sa sústredí na urýchlené a rozsiahle zavedenie súdržných a jednotných právnych noriem zameraných na zaručenie kvality ovzdušia, je tým správnym prístupom.
<P>
Návrh smernice, o ktorej teraz hovoríme, spája a zlaďuje platné európske právne predpisy prostredníctvom vytvorenia jednotného súdržného návrhu. Podľa analýzy návrhu, ktorý v súčasnosti obsahuje, možno s istotou povedať, že kompromisný balíček schválený skupinou Európskej ľudovej strany (kresťanských demokratov) a Európskych demokratov, skupinou sociálnych demokratov v Európskom parlamente a skupinou Aliancie liberálov a demokratov pre Európu v plnej miere odráža záujmy všetkých dotknutých strán, na ktoré bude mať smernica priamy vplyv. Pre členské štáty je to vyvážený návrh, z ktorého pocítia váhu jeho ustanovení a súčasné zlepšenie kvality ovzdušia v Európe a z dlhodobého hľadiska, ako aj značné zníženie PM.
<P>
Okrem veľmi podrobného riešenia jednotlivých cieľových hodnôt pre PM10 a PM2,5 považujem za veľmi dôležité zamerať sa na opatrenia vzťahujúce sa na pružnosť pri dosahovaní prijateľných hodnôt zo strany členských štátov. Je vhodné poukázať na to, že členské štáty majú už teraz veľmi vážne problémy s dodržiavaním platných opatrení na zlepšenie kvality ovzdušia.
<P>
Rovnako dôležité je zdôrazniť dlhodobé opatrenia v oblasti kvality vzduchu. Zo skúsenosti vieme, že krátkodobé opatrenia nie sú často také účinné ako tie dlhodobé. Mali by sme podporiť členské štáty, aby na dobrovoľnom základe použili dlhodobé politické stratégie v oblasti znečisteného ovzdušia.
<SPEAKER ID="111" NAME="Gyula Hegyi" AFFILIATION="PSE">
písomne. - (HU) Keďže úlohou členských štátov a Európskej únie je zabezpečiť základné ľudské životné podmienky (čistú vodu a vzduch), dá sa právo na čisté ovzdušie vykladať aj ako ľudské právo. Pred päťdesiatimi až sto rokmi bol symbolom industriálnej spoločnosti dymiaci sa komín továrne. Naše hodnoty sa však od tých čias zmenili a my si ceníme čistý a prirodzený spôsob života, prinajmenšom slovne. Ovzdušie v našich mestách však o tom svedčí len čiastočne. S kolapsom ťažkého priemyslu či jeho premiestnením do krajín tretieho sveta sa znečistenie pochádzajúce z priemyslu znížilo, znásobila sa však motorizácia. Pred 25 rokmi bol v desaťmiliónovom Maďarsku jeden milión áut. Dnes je ich trojnásobok, z toho jeden milión znečisťuje ovzdušie v Budapešti, čo má rôzne katastrofálne následky na zdravie. Znásobil sa počet osôb trpiacich rakovinou pľúc a počet prípadov astmy sa zvýšil deväťkrát. Malé deti, ktoré žijú blízko hlavných dopravných ťahov, sú v podstate vystavené trvalému ohrozeniu. Ukázalo sa tiež, že znečistenie spôsobené mikročasticami pochádzajúcimi z motorových vozidiel je pre ľudské zdravie mimoriadne škodlivé. Európa by sa mala hanbiť za to, že sú normy v EÚ miernejšie než v Spojených štátoch. Mali by sme od slov prejsť k činom. Potrebujeme využívať definované nástroje na obmedzenie cestnej dopravy v zaľudnených oblastiach a vytvoriť záväznejšie emisné pravidlá než tie, ktoré platili doteraz pre automobily, ktoré sa budú používať. Zo spoločnosti znečisťovateľov sa musíme premeniť na spoločnosť zdravého života.
<SPEAKER ID="998" NAME="Monica Maria Iacob-Ridzi  " AFFILIATION="PPE-DE">
písomne. - (RO) Európska smernica o kvalite ovzdušia zlepší zdravie európskych občanov a prispeje k zvýšeniu životného štandardu v mestskom prostredí. Vďaka záväznej povahe tohto právneho predpisu sa to dosiahne na celom území Európskej únie.
<P>
Slabým miestom tejto smernice je financovanie opatrení na dosiahnutie stanovených cieľov zo strany členských štátov do roku 2010 resp. 2015. Ako prvý krok bude potrebné preukázať značné finančné úsilie na vytvorenie stredísk na odber vzoriek a meranie znečistenia ovzdušia. Štrukturálne fondy vhodné pre environmentálnu politiku, ktoré už členské štáty vyčlenili, budú tiež dostupné na dosiahnutie cieľov popísaných v smernici, znížia sa tým však pôvodne odhadované sumy. Domnievam sa, že keď táto smernica nadobudne účinnosť, mala by sa vytvoriť ďalšia rozpočtová položka.
<P>
Zároveň podporujem vloženie doložky o pružnosti, ktorá by členským štátom umožnila prechodné obdobie až do dvoch rokov, ak sú schopné dokázať, že vyvinuli značné úsilie na dosiahnutie cieľov v oblasti znižovania znečistenia ovzdušia.
<SPEAKER ID="112" NAME="Eija-Riitta Korhola  " AFFILIATION="PPE-DE">
písomne. - (FI) Dnes v druhom čítaní hovoríme o dvoch dôležitých smerniciach o zlepšovaní kvality životného prostredia. Prvá z nich sa vzťahuje na more, druhá na ovzdušie. Ochrana ovzdušia je jednou z kľúčových a najtradičnejších oblastí ochrany životného prostredia, pretože medzi kvalitou okolitého ovzdušia a ľudským zdravím existuje priama väzba. Ako už uviedla Komisia, dĺžka života sa v EÚ skrátila pre znečistenie ovzdušia o osem a pol mesiaca. Aj napriek výraznému zníženiu emisií v posledných rokoch sa kvalita života stoviek tisíc ľudí denne znižuje a prirodzené životné prostredie je ohrozené. Význam smernice o kvalite ovzdušia pravdepodobne nemožno dostatočne zdôrazniť: predstavuje množinu noriem, ktoré boli predtým rozptýlené, a celkovo ide o určite lepší prístup.
<P>
Predovšetkým by som sa rada poďakovala Rade za to, že sa stretla s Parlamentom s cieľom riešiť takéto významné otázky. Celkovo bola akceptovaná takmer polovica pozmeňujúcich a doplňujúcich návrhov prijatých v prvom čítaní. Rada nakoniec prejavila svoju podporu niektorým veľmi dôležitým pozmeňujúcim a doplňujúcim návrhom Parlamentu. Vzťahujú sa na nahradenie niektorých cieľových hodnôt koncentrácií častíc záväznými limitmi, na lehoty na splnenie týchto limitov a postup, akým sa budú napĺňať. Norma pre limity častíc PM2,5, ktoré najviac škodia životnému prostrediu, je životne dôležitá.
<P>
Preto potrebujeme mimoriadne prísnu smernicu. Samotné limity však sami o sebe nestačia. Pozornosť je potrebné venovať aj technológiám, ktoré zlepšujú kvalitu okolitého ovzdušia.
