<CHAPTER ID="009-23">
23. Začatie medzinárodných rokovaní na účely uzavretia medzinárodnej zmluvy o ochrane Arktídy (hlasovanie) 
<P>
- Pred začiatkom hlasovania:
<SPEAKER ID="129" NAME="Avril Doyle" AFFILIATION="PPE-DE">
Vážený pán predseda, chcela by som požiadať kolegov poslancov o zváženie vrátenia tohto návrhu naspäť do výboru. Navrhujem to v súvislosti so včerajším prejavom pani komisárky Ferrerovej-Waldnerovej v rámci rozpravy v Parlamente. Nerobí sa mi to ľahko, lebo súhlasím s obavami kolegov poslancov vyjadrenými v tejto rozprave a v uznesení.
<P>
Chcela by som však povedať, aby som bola k pani komisárke úprimná, že nemáme v úmysle spôsobovať jej problémy v kritickej fáze rokovaní, ktoré momentálne vedie s Arktickou radou. Uviedla konkrétne, že "takýto návrh by bol v tejto fáze" - a teraz citujem z prepisu jej prejavu pred plénom - "nielen neúčinný, ale mohol by sa ukázať ako škodlivý pre úlohu a dôveryhodnosť EÚ v celkovej arktickej spolupráci".
<P>
V závere svojho prejavu osobitne spomenula načasovanie nášho návrhu. Komisia predložila nórskemu predsedníctvu Arktickej rady žiadosť o rozšírenie medzinárodného dohovoru o morskom práve. Na jej schválenie je potrebná jednomyseľnosť a hlasovanie sa uskutoční 29. apríla - o tri či štyri týždne. Veľmi jasne teda požiadala o odloženie hlasovania, hoci úplne súhlasí s našimi pocitmi. Mohla by som na základe toho navrhnúť, aby sme zvážili vrátenie návrhu do výboru?
<SPEAKER ID="130" NAME="Diana Wallis" AFFILIATION="ALDE">
Vážený pán predseda, mohla by som v mene skupiny ALDE uviesť, že podporíme návrh pani Doylovej? Myslím, že je veľmi záslužný. Minulý rok v októbri prijal Parlament v tejto veci uznesenie. Do istej miery opakujeme, čo sme už vtedy povedali, ale sú tam aj niektoré trochu silnejšie vyhlásenia, ktoré prichádzajú, ako uviedla pani Doylová, v kritickej chvíli, keď by si väčšina poslancov tohto Parlamentu želala, aby EÚ získala kreslo v Arktickej rade, a to by sme nechceli prekaziť.
<P>
Bolo by omnoho lepšie vrátiť tento text do výboru a v novom volebnom období prísť s úplnou a premyslenou správou.
<SPEAKER ID="131" NAME="Predseda">
Dámy a páni, len aby bolo jasné, o čom teraz hlasujeme: nemôžeme tento návrh vrátiť výboru, pretože ho nepredložil výbor. Môžeme však odložiť hlasovanie. Tak nám káže rokovací poriadok.
<SPEAKER ID="132" NAME="Véronique De Keyser" AFFILIATION="PSE">
(FR) Vážený pán predseda, prepáčte, ale nedali ste slovo oponentom.
<P>
Ja, naopak, považujem za úžasné, že sme o tomto uznesení diskutovali včera a že ho predkladáme v čase, keď vyzývame na 50-ročné moratórium vo využívaní ropných zásob, v čase, keď vyzývame na prijatie záväznej charty a keď vieme, že krajiny môžu do konca apríla vyhlásiť na úrovni OSN zvrchovanosť nad morským dnom a ide o myšlienku zvrchovanosti sprevádzanú aj vojenskou silou - všetko závisí od toho, čo urobíme práve teraz.
<P>
Ak nepoukážeme na rozdiely a nepresadíme vypočutie svojho hlasu, bude to krok späť, nebudeme aktívni. S tým však absolútne nesúhlasím.
<P>
(potlesk)
