<CHAPTER ID="009-03">
3. Somálsko (rozprava) 
<SPEAKER ID="243" NAME="Predsedajúca">
. - Ďalším bodom programu je rozprava o šiestich návrhoch uznesení o situácii v Somálsku.
<SPEAKER ID="244" NAME="John Bowis  " AFFILIATION="PPE-DE">
autor. - Pani predsedajúca, veľa generácií ľudí zo Somalilandu a Somálska prichádza do môjho volebného obvodu v Londýne. Majú za sebou dlhoročnú prácu v britskom obchodnom loďstve a domov posielajú zarobené peniaze. Počas svojho pôsobenia v britskom parlamente som bol podpredsedom Britsko-somálskej parlamentnej skupiny. Niekedy sme sa zaoberali problémami a inokedy sme riešili osobné problémy a pod.. Bolo ich naozaj dosť. Somálčania sú skvelí ľudia, no nevládnu im skvelí politici.
<P>
Teraz sa situácia ešte viac zhoršila. Pred sebou máme nefungujúci štát. Krajina má jednu z najhorších zdravotných štatistík na svete - taká je situácia. Obyvatelia Somálska dennodenne čelia násiliu a neustále rastúcej úmrtnosti matiek a detí. Stávajú sa obeťami krížovej paľby medzi Etiópčanmi, vládnymi jednotkami a súdnymi milíciami. Z tohto dôvodu je táto otázka dnes na programe. Vidíme, aký hrozný je dnes život v Somálsku. Vidíme do oči bijúcu nutnosť poskytnúť humanitárnu pomoc, no stále sa nám nepodarilo dopraviť ju do krajiny. Vidíme, že treba mierové sily, a vítame prísľub Africkej únie, no nesúhlasíme s tým, čo Africká únia v súčasnosti poskytuje. Nie je to to, čo bolo sľúbené.
<P>
Jediné, čo sa tam momentálne nachádza, sú jednotky z Ugandy. Kým sa dosiahne prisľúbený počet 8 000 jednotiek, Etiópčania už nebudú nažive. Musíme nájsť spôsob, ako začať rozhovory: cezhraničné rozhovory, rozhovory napriek niektorým našim tradičným predsudkom, pretože, ak ľudia nezačnú diskutovať, nenastane stabilita, a ak nenastane stabilita, krajina nebude mať budúcnosť. Ak neexistuje perspektíva do budúcnosti, zomrie čoraz viac ľudí. My za to nebudeme niesť zodpovednosť, ale takisto túto situáciu ani nepomôžeme zvrátiť.
<SPEAKER ID="245" NAME="Raül Romeva i Rueda  " AFFILIATION="Verts/ALE">
autor. - (ES) Pani predsedajúca, rád by som zdôraznil význam tohto uznesenia, a to najmä v kontexte rozpravy, ktorá sa konala dnes ráno. Hovoríme zreteľne o tom, ako riešiť situáciu v takzvaných citlivých štátoch. Somálsko nie je len citlivý štát, ale aj nefungujúci štát.
<P>
Na tomto mieste však nesmieme zabúdať na to, čo povedal pán Bowis, že obrovská vlna násilia, ktorá v súčasnosti existuje v krajine, je v prvom rade zapríčinená neustálym prísunom zbraní, najmä ľahkých zbraní a munície, ktoré prichádzajú z ostatných krajín regiónu a v mnohých prípadoch priamo zo západných krajín vrátane Európskej únie.
<P>
Preto nesmieme zabúdať, že sme okrem reagovania na súčasné okamžité následky situácie v Somálsku zodpovední aj za túto situáciu, a keď hovoríme o záväzku a povinnosti chrániť, lebo tomu sa venujeme v takýchto druhoch rozpravy, musíme prevziať aj zodpovednosť za prevenciu, napríklad formou kontroly vývozu zbraní.
<SPEAKER ID="246" NAME="Ana Maria Gomes  " AFFILIATION="PSE">
autorka. - (PT) Včera došlo v meste Mogadišo k podnecovaniu útokov na jednotky Africkej únie - taká je miera tragédie a straty kontroly, ktoré ničia Somálsko, a postihujú celý Africký roh. Naliehavou záležitosťou musí byť pre EÚ vyvinutie nátlaku na všetky strany, ktoré sú zapojené do konfliktu, aby sa zaviazali zrealizovať inkluzívny proces národného zmierenia, dokážuc prekonať politické otázky v zárodkoch krízy. Prechodná vláda ostane len fikciou, ak ani naďalej nepodnikne kroky na ochranu civilného obyvateľstva a nezabezpečí humanitárnu pomoc.
<P>
Vychádzajúc z aktuálnej správy OSN je Somálsko zaplavené zbraňami viac, ako kedykoľvek predtým. Je dôležité, aby boli krajiny a dodávatelia porušujúci zbrojné embargo uvalené v roku 1992 zastavení a niesli za to zodpovednosť. Dovoľte mi na záver povedať, že mierové jednotky Africkej únie musia byť bez akýchkoľvek pochybností posilnené a okupačné etiópske jednotky musia odísť. Musíme si priznať, že etiópska intervencia, iniciovaná Bushovou administratívou s pasívnou spoluúčasťou Európskej únie nepriniesla mier ani vládu a dokonca ani nebojovala proti terorizmu v Somálsku. Priniesla iba väčšie utrpenie, chudobu a smrť ľuďom celého regiónu.
<SPEAKER ID="247" NAME="Marcin Libicki  " AFFILIATION="UEN">
autor. - (PL) Pani predsedajúca, dnes tu hovoríme o tragédii, ktorá sa deje v Somálsku. Všeobecne povedané existujú 3 intervenčné opatrenia, ktoré možno použiť v takomto prípade: diplomatický tlak, hospodárske embargo a v prípade potreby vojenský zásah. Existuje však aj štvrtá možnosť, ktorú sme doteraz nespomenuli, a síce, že krajiny Európskej únie by sa mali začať zbavovať svojich vlastných pochybných obchodov so skorumpovanými byrokratmi v rôznych postkoloniálnych krajinách, ktorí potom rozpútajú občiansku vojnu, často len z jednoduchého dôvodu, aby sa ich pseudoobchod rozvíjal.
<P>
Dovoľte mi povedať o téme, ktorú už spomenuli pán Romeva i Rueda i pani Gomesová, niečo iné: niet pochybností o tom, že zbrane používané v týchto krajinách vrátane Somálska, sú vyrábané a vyvážané z takzvaných demokratických štátov, zo štátov, ktoré sú ekonomicky rozvinuté. Štáty v tejto časti sveta by mali vyvinúť mimoriadny nátlak na svojich vlastných výrobcov zbraní a pseudoobchodníkov s nimi, aby zabezpečili, že nevyprovokujú ani sa nezúčastnia tej najhoršej katastrofy, ktorá sa v súčasnosti odohráva na našej planéte.
<SPEAKER ID="248" NAME="Marios Matsakis  " AFFILIATION="ALDE">
autor. - Pani predsedajúca, Somálsko bolo v minulosti predmetom uznesení Európskeho parlamentu a rezolúcií OSN. Žiaľ, situácia sa vôbec nezlepšila a dlhotrvajúca ničivá občianska vojna stále pokračuje. Z toho vyplývajúce tragické ľudské utrpenie pokračuje v podobe státisícov utečencov postihnutými chudobou, tisíckami podvýživených a umierajúcich detí a hláseniami o pohotovosti v oblasti nákazlivých chorôb ako cholera a hepatitída. Táto krajina je v zúfalej situácii, vládne jej anarchia a zákon džungle.
<P>
V tomto spoločnom návrhu uznesenia sme rovnako ako v predošlých predložili niekoľko prospešných návrhov, ako napríklad ukončenie všetkých cudzích vojenských intervencií v Somálsku (hlavne etiópskych a eritrejských) a úplnú realizáciu zbrojného embarga voči Somálsku, ktoré, hoci bolo uložené pred 15 rokmi, je, žiaľ, príliš slabé na to, aby sa stalo naozaj účinným.
<P>
Takisto sme výrazným odsúdením systematického prenasledovania tlače zo strany somálskej vlády a jej žalostného zlyhania pri vyšetrovaní vrážd novinárov, správy ktorých boli považované za kritiku vlády, vyzvali aj na ochranu slobody tlače.
<P>
Prekladáme tieto výzvy aj s vedomím, že pravdepodobnosť ich vypočutia je skutočne veľmi nízka. Stále však musíme dúfať, že na záver predsa len zvíťazí zdravý rozum a ľudský prístup a že sa somálsky národ napokon dožije života v mieri a prosperite.
<SPEAKER ID="249" NAME="Erik Meijer  " LANGUAGE="NL">
Pani predsedajúca, Somálsko od roku 1991 ako štát v skutočnosti neexistuje, minimálne v zmysle územia bývalej talianskej kolónie. Iba na severe, na území bývalej britskej kolónie Somaliland, existuje určitá forma štátu, ktorá však nie je medzinárodne uznaná.
<P>
Územie tohto štátu si privlastnilo mnoho vojenských diktátorov, ktorí oscilujú medzi vzájomnými bojmi a spoluprácou. Armáda susednej Etiópie sa vyhlásila za ich ochrancu. Na druhej strane stojí Zväz islamských súdov, ktorý je ich spoločným nepriateľom a chce zjednotiť Somálsko na základe tradičných islamských predpisov a bez vojenských diktátorov.
<P>
Všetky doterajšie pokusy vytvoriť všeobecne rešpektovanú jednotnú vládu a pomôcť Somálsku, aby opäť fungovalo ako štát, zlyhali. Finančná podpora Komisie pre dočasné federálne orgány, ktoré vznikli v roku 2004, sa zdala byť oprávnená, no súčasne viedla k obvineniu, že sa Európska únia v konflikte priklonila na stranu Etiópie proti tým silám, ktoré sa snažili priviesť k moci prísny islamistický režim.
<P>
Taká európska politika, nech už je akokoľvek dobre myslená, nebude mať úspech bez podpory zo strany obyvateľov Somálska. Z tohto dôvodu je dobré, že návrh uznesenia, o ktorom budeme o chvíľu hlasovať, žiada ukončenie cudzích vojenských zákrokov a dialóg a zmierenie na vnútroštátnej úrovni.
<SPEAKER ID="250" NAME="Lidia Joanna Geringer de Oedenberg" LANGUAGE="PL">
Pani predsedajúca, od pádu režimu Siada Barrea v roku 1991 Somálsko nemalo správne fungujúcu vládu. V krajine vládne chaos a anarchia. V dôsledku konfliktu medzi rebelmi zo Zväzu islamských súdov a provizórnymi vládnymi jednotkami prišlo 850 000 ľudí o strechu nad hlavou a mnoho ďalších zomrelo.
<P>
Situácia v Somálsku je dramatická. Cholera sa šíri po celej oblasti, viac ako 1,5 milióna ľudí potrebuje urýchlene lekársku pomoc a desiatky tisíciek detí trpia podvýživou. Existuje reálna hrozba, že by tento konflikt mohol viesť k destabilizácii v celom regióne. Omnoho závažnejšie je, že zo sľúbených 8 000 vojakov Africkej únie bolo doteraz iba 1 600 rozmiestnených v sprostredkovateľských misiách.
<P>
Z tohto dôvodu by mali Africká únia, Spojené štáty, Európska únia a OSN zvýšiť humanitárnu a logistickú pomoc pre Somálčanov, ako aj zosilniť diplomatické úsilie o urýchlenie mierového procesu a vytvorenie stabilnej vlády na základe slobodných volieb v roku 2009 .
<SPEAKER ID="251" NAME="Leopold Józef Rutowicz">
v mene skupiny UEN. - (PL) Pani predsedajúca, Somálsko leží na Somálskom polostrove známom aj ako Africký roh a je etnicky a nábožensky homogénnym štátom. Somálčania tvoria 97 % obyvateľstva a takmer 100 % z nich sa hlási k islamu.
<P>
Vďaka svojim prírodným zdrojom mala Somálska republika, ktorá vznikla v roku 1960, podmienky na dosiahnutie hospodárskeho rozvoja a slušného života pre svojich obyvateľov. Žiaľ, coup d'état (štátny prevrat) a občianska vojna, zmeny politického smerovania, kmeňové oddiely a účasť Zväzu islamských súdov s jeho prepojením na hnutie Taliban sa v boji o moc stali kombináciou, ktorá somálskemu ľudu vytvorila peklo na zemi.
<P>
Ako môžeme pomôcť týmto ľuďom? Riešenie somálskej otázky leží v rukách OSN a Africkej únie. V záujme Afriky by Africká únia mala zvýšiť svoje politické a vojenské aktivity, aby ochránila obyvateľstvo a vytvorila podmienky na poskytnutie absolútne nevyhnutej humanitárnej pomoci zo strany OSN a Európskej únie. Diskusia o porušovaní ľudských práv, ku ktorému v krajine dochádza vo veľkej miere, nezmení na situácii v krajine vôbec nič. Sú potrebné činy, ktoré by podporila aj Európska únia.
<SPEAKER ID="252" NAME="Danuta Hübner">
členka Komisie. - Pani predsedajúca, plne súhlasím s pánom Bowisom, že kým ľudia diskutujú, stále existuje nádej. Domnievame sa, že je nanajvýš aktuálne, že sme dnes dostali budíček ohľadom situácie v Somálsku, pretože súčasná situácia je vážnym ohrozením mieru a bezpečnosti nielen v tomto regióne, ale aj mimo neho. A somálskemu ľudu spôsobuje veľké utrpenie.
<P>
Ako viete, Únia prevzala kľúčovú úlohu v somálskom mierovom procese a vo vytváraní orgánov dočasnej vlády. Vždy sme sa snažili o politické riešenie s účasťou všetkých somálskych politických strán a pán komisár Louis Michel uskutočnil mierovú misiu, ktorá bola posledným zúfalým pokusom zachrániť mierový proces pred zásahom Etiópie v decembri 2006, a veľmi pomáhal pri poskytnutí podpory EÚ mierovej misii Africkej únie v Somálsku a otvoreniu skutočného kongresu národného zmierenia.
<P>
V Somálsku ide o humanitárnu katastrofu obrovských rozmerov a priestor pre humanitárnu pomoc sa zmenšuje, nehovoriac o zásahu voči nezávislým médiám a novinárom, ktorí zomierajú pri objednaných vraždách. Súčasný stav humanitárneho nešťastia dosiahol v južnom a strednom Somálsku alarmujúce rozmery. Odhaduje sa, že humanitárnu pomoc potrebuje 1,5 milióna ľudí vrátane viac ako 730 000 osôb vysídlených v rámci štátu, z ktorých je podľa odhadov jedna tretina vo veľkom ohrození. Odhaduje sa, že len za posledné dva týždne ušlo 173 000 obyvateľov Mogadiša pred násilím z mesta.
<P>
Rád by som vás tiež informovala, že v rámci reakcie na súčasnú humanitárnu krízu spolupracuje Úrad Európskej komisie pre humanitárnu pomoc (ECHO) s partnermi pri uskutočňovaní pomoci pre 1,5 milióna ľudí zabezpečujúc miestnym obyvateľom, osobám vysídleným v rámci štátu a hostiteľským komunitám prístup k vode, hygienickým zariadeniam, potravinám, liekom a pomoc živočíšnej výrobe a hospodárskym zvieratám. Tento rok bolo na pomoc Somálsku vyčlenených najviac prostriedkov v histórii; ide o sumu 20 miliónov EUR.
<P>
Taktiež nás znepokojuje vývoj bezpečnostnej situácie v Mogadiše a ďalších oblastiach na juhu a v strede krajiny. Zdá sa, že dochádza k nárastu povstaleckých operácií a všetky strany v posledných týždňoch výrazne zvýšili svoje vojenské kapacity. EÚ sa zaviazala k nasledujúcemu viacbodovému prístupu, ktorý so sebou prináša podporu komplexnej bezpečnostnej stratégie vrátane procesu prímeria a úplného umiestnenia misie Africkej únie v Somálsku, ktorá by mala zabezpečiť odchod Etiópčanov a povzbudiť nomináciu úspešného premiéra a vlády, ktorí budú zástupcami všetkých, ako aj zapojenie opozície a poskytnutie záruk na to, aby mohla rozvíjať svoje pôsobenie počas zvyšku prechodného obdobia vedúceho k voľbám v roku 2009. EÚ tiež vyzýva všetky subjekty, aby dodržiavali základné ľudské práva a medzinárodné humanitárne právo.
<P>
Na záver by som rada povedala, že musíme zohľadniť regionálne dimenzie krízy a spojiť sa s Etiópiou a Eritreou, ktoré v Somálsku vedú vojnu v zastúpení riskujúc tak vyvolanie vlastného hraničného konfliktu. Komisia vymenovala osobitného vyslanca ES pre Somálsko a posúva dopredu návrhy na konanie EÚ v Rade pre všeobecné záležitosti a vonkajšie vzťahy. Záväzok intenzívnej spolupráce s Európskym parlamentom na zastavení násilia a nájdení politického riešenia krízy ostáva zachovaný.
<SPEAKER ID="253" NAME="Predsedajúca">
Pán Matsakis by sa rád vyjadril k procedurálnym otázkam.
<SPEAKER ID="254" NAME="Marios Matsakis" AFFILIATION="ALDE">
Pani predsedajúca, skôr, ako pristúpime k hlasovaniu o procedurálnej námietke, by som chcel znova pripomenúť, že v Parlamente nie sú prítomní zástupcovia Rady. To sa teraz stáva takmer stálym javom a asi s tým treba niečo urobiť.
<SPEAKER ID="255" NAME="Predsedajúca">
Rozprava sa skončila.
<P>
Hlasovanie sa uskutoční na konci rozpravy.
<P>
Písomné vyhlásenia (článok 142)
<SPEAKER ID="256" NAME="Glyn Ford" AFFILIATION="PSE">
Situácia v Somálsku je odrazom štátu, ktorý sa zrútil, a nefungujúceho hospodárstva. Od zvrhnutia režimu Saida Barrea v roku 1991 neexistuje v krajine fungujúca vláda, čo viedlo k anarchii, bojom medzi klanmi a prepadom.
<P>
Súčasné boje medzi Zväzom islamských súdov a spojeneckými jednotkami etiópskej a dočasnej somálskej federálnej vlády vyhnali a ohrozili hladomorom najmenej 100 000 ľudí. Zhoršená bezpečnostná situácia v Mogadiše však zabránila medzinárodným MVO v poskytnutí humanitárnej pomoci počas tejto nepredvídanej humanitárnej katastrofy.
<P>
Vítam snahy Africkej únie zhromaždiť mierové jednotky na pomoc národnému zmiereniu, no, žiaľ, zo sľúbených 8 000 vojakov bolo rozmiestnených len 20 %. Africká únia musí dodržiavať svoje záväzky. Súčasne však musí aj Európska únia zvýšiť svoje úsilie o poskytnutie politickej, hospodárskej a logistickej pomoci.
<P>
Medzinárodné spoločenstvo vrátane Európskej únie musí urýchliť poskytovanie humanitárnej pomoci vysídleným ľuďom. Konečné riešenie na uvedenie Somálska do fungujúceho stavu si však vyžaduje, aby Medzinárodná kontaktná skupina pre Somálsko spolu s Africkou úniou, OSN, EÚ a USA nadviazala spoluprácu so somálskymi subjektami a podporili tak uplatňovanie Dočasnej federálnej charty a orgánov.
