<CHAPTER ID="009">
Slávnostná schôdza - Maďarsko
<SPEAKER ID="141" NAME="Predseda">
Vítame vás pán Schmitt ako nášho nedávneho kolegu poslanca v tomto Parlamente. Dnes ste tu s nami v úplne inej funkcii ako predtým. Mnohokrát ste sedeli v tomto kresle a predsedali nášmu Parlamentu. Veľmi nás teší, že dnes podporujete maďarské predsedníctvo a že tiež pracujete na vytváraní priateľskej atmosféry pre Európsky parlament v rámci Európy, pretože viete, aký význam tento Parlament má, aký význam má pre ľudí žijúcich v našej krajine a pre rozhodnutia, ktoré sa prijímajú v EÚ.
<P>
Dnes budeme hlasovať o správe, ktorú vypracovala pani Járóková. Ide o dôležitú záležitosť pre nás všetkých, pretože rómska menšina je najviac prenasledovanou a zároveň aj najväčšou menšinou v Európe. Máme vôľu aj prostriedky na to, aby sme tento problém dokázali postupne vyriešiť. Správa pani Járókovej k tomu vo veľkej miere prispeje. Tým sme si istí.
<P>
Dôležité je aj to, že sa otvárame balkánskym štátom. Pán prezident, veľmi dobre si pamätáme, že počas šiestich rokov vašej práce s nami ste prikladali veľmi veľký význam rozšíreniu Únie, aby zahŕňala krajiny západného Balkánu. Treba tam, samozrejme, vyriešiť množstvo problémov. Zainteresované krajiny sa musia najskôr pripraviť, ale potom ich účasť v Európskej únii pomôže aj nám vyriešiť mnohé probléy. Chceme vám tiež poďakovať za vašu prácu v tejto záležitosti.
<P>
Možno si kolegovia poslanci pamätajú na to, ako ste pred mnohými rokmi vyhrali zlaté olympijské medaily. Potom ste sa celým srdcom zapojili do olympijského hnutia a teraz ako štátnik zastupujete svoju krajinu aj Európsku úniu mimo Únie, ako aj v rámci Európy. Chceli by sme vám za to poďakovať. Veľmi nás zaujíma, čo nám poviete.
<SPEAKER ID="142" NAME="Pál Schmitt">
prezident Maďarskej republiky. - (HU) Budem hovoriť vo svojom rodnom jazyku maďarčine. Stojím tu pred vami s obrovskou radosťou a hrdosťou. S potešením som sa vrátil na túto významnú scénu môjho života a kariéry, k svojim priateľom a spolupracovníkom do Európskeho parlamentu, v ktorom som šesť rokov pôsobil ako poslanec. Ďakujem za pozvanie.
<P>
Ešte pred rokom by som dal čokoľvek za dvadsaťminútový rečnícky čas. Toto je veľmi vplyvné miesto, kde sa každý politik a každý verejný aktér môže veľa naučiť. Myslím si, že nie je náhoda, že mnohí prezidenti a ministri sedeli najskôr v týchto kreslách. Sú to dobré správy pre Európu, pretože získa vedúcich politikov, ktorí absolvovali nie vždy jednoduchú školu európskeho dialógu, ktorí chápu vnútroštátne záležitosti v kontexte Spoločenstva a ktorí nielenže dokážu zastupovať mnohé záujmy, ale naučili sa ich vzájomne zosúladiť. Ide o civilizačné dedičstvo Európy a toto je jej poslaním aj dnes.
<P>
Európsky parlament je najlepším príkladom dôležitej úlohy, ktorú parlamentarizmus a kultúra verejnej diskusie zohrávajú v európskom myslení. Parlament, ktorý od nadobudnutia platnosti Lisabonskej zmluvy disponuje väčšími právomocami, je zárukou demokratického rozhodovania. Rozvážnosť a otvorenosť voči ostatným zodpovedajú jeho tradíciám. Preto Maďarsko ako súčasné predsedníctvo Rady Európskej únie ochotne spolupracuje s Európskym parlamentom, pretože ten nie je len taviacim kotlom právnych predpisov, ale, ak sa môžem tak vyjadriť, je ešte oveľa viac: dušou Európy.
<P>
Európa naozaj má nielen trh, menu, politiky a právne predpisy, ale má aj dušu. Plne si uvedomujem, že každodenná práca sa tu skladá najmä z praktických detailov. Krízy nedávnej minulosti nám však naznačili, čo sa môže stať, keď sa k osudu ľudí pristupuje z čisto finančného alebo technokratického hľadiska a zabúda sa na hlavné ciele a zásady, ktoré držia veci na svojom mieste.
<P>
Jean Monnet, ktorého si ctíme ako jedného zo zakladateľov povojnovej spolupráce a ktorý si neželal iba hospodársku jednotu Európy, dokonca ani z pohľadu ekonóma, v tom čase povedal: "Potrebujeme skutočné európske úsilie. Nevytvárame združenie štátov, ale zjednocujeme ľudí." Nasledujúce myšlienky Jeana Monneta majú význam ešte aj dnes, hoci ich vyslovil pred šesťdesiatimi rokmi. "Máme pred sebou spoločnú úlohu, ktorou nie je rokovať o vlastných národných záujmoch, ale usilovať sa o zastúpenie záujmov všetkých. Riešenie dosiahneme, iba ak z našich diskusií vylúčime subjektívne pocity. Ak my tu prítomní dokážeme zmeniť naše metódy, podobným spôsobom sa postupne zmení aj prístup všetkých Európanov."
<P>
Odvtedy uplynulo viac ako šesťdesiat rokov. Berieme však tieto myšlienky, ktoré nám ukázali cestu, ešte vždy vážne? Toto spojenectvo bolo od začiatku viac než len spoločenstvom uhlia a ocele. Zakladatelia ho vytvorili s cieľom zaručiť mier a vytvoriť silnú Európu. Pripúšťam, že v dnešnej rozšírenej Európe s 27 členskými štátmi nie je jednoduché nájsť spoločného menovateľa pre pol miliardy ľudí. Ja, ak dovolíte, považujem za osobitné požehnanie to, že Maďarsko prevzalo úlohu rotujúceho predsedníctva práve teraz v čase vážnych dilem, ťažkých zápasov a významných otázok, pretože práve v týchto časoch je potreba využiť kvality našej krajiny najväčšia.
<P>
Je pravda, že v súčasných zápasoch za nás nikdy nebude bojovať duch našich predchodcov. Napriek tomu sme my Maďari právom hrdí na to, že - ako povedal maďarský skladateľ Ferenc Liszt, ktorý sa narodil pred 200 rokmi - "sme potomkami skutočne slobodného ľudu". Žijeme v krajine, ktorú svätý kráľ Štefan založil ako tolerantné, začleňujúce, multietnické kresťanské spoločenstvo, ktoré je postavené na viac ako tisíc rokoch štátnosti a ktoré počas revolúcií potvrdilo svoj hlboký zmysel pre slobodu. Keďže už čoskoro 15. marca si pripomíname štátny sviatok Maďarska, musíme mať na pamäti mnohé zápasy Maďarov, ako napríklad vojnu za nezávislosť a revolúciu v roku 1848 a, samozrejme, revolúciu a boj za slobodu v roku 1956, ktoré si niektorí alebo mnohí zo staršej generácie možno pamätajú a ktoré nám tu v Európe pomohli získať určité právo a rešpekt. Nikdy sme však nezabudli na bratstvo a solidaritu. My Maďari sme bojovali priveľa na to, aby nám boli ľahostajné zápasy iných a aby sme ignorovali problémy iných ľudí.
<P>
Z tohto dôvodu mimoriadne citlivo sledujeme všetky udalosti, ktoré sa odohrávajú na juh od našej krajiny v arabskom svete. Máme pochopenie pre túžbu ľudí po slobode, pretože je to vlastnosť, ktorá nepochybne spočíva v srdci každého človeka a každého národa. Niet divu, že sa to stalo, vlastne sa takýto vývoj dal očakávať. Túžbu po slobode každého národa nemožno navždy potláčať. Skôr či neskôr sa musela prejaviť. Ide o spoločnú povinnosť Európskej únie chrániť záujmy svojich občanov a dodržiavať humanitárne záväzky. Musí vlastnými prostriedkami podporovať mierovú zmenu v dotknutých krajinách a prosperitu ľudí na ich rodnom území.
<P>
Dámy a páni alebo kolegovia a priatelia, ak vás môžem tak osloviť, keďže hovoríme o solidarite, dovoľte, aby som uviedol niekoľko koncepcií Schumanovho plánu, ako napríklad "skutočná solidarita", "tvorivé úsilie", "prepojenie záujmov" a "hlbšie spoločenstvo". Úprimne verím, že tieto výrazy, s ktorými sa stretávame v každom dokumente EÚ a v každom prejave, nestratili svoj význam. Som presvedčený, že ide o hlboké emócie, na ktorých raz mohla byť postavená európska jednota a povojnová obnova a ktoré postupne priviedli späť do tohto spoločenstva aj krajiny východnej a strednej Európy utláčané diktátorstvom.
<P>
Každý bod v programe maďarského predsedníctva stanovuje tieto základné hodnoty ako svoje ciele. Všetko, čo plánujeme a na čom pracujeme, možno opísať dvoma slovami, slovami, ktoré sa často používajú, ale ktoré nestratili na svojej sile, a to zodpovednosť a solidarita. Dovoľte mi podrobnejšie sa vyjadriť k niekoľkým veciam. Čo znamenajú výrazy solidarita a zodpovednosť? Solidarita je potrebná v oblasti finančných záležitostí. Vieme, že ochrana eura je prvou z našich spoločných úloh. Ide o záležitosť týkajúcu sa všetkých členských štátov, opakujem, všetkých členských štátov, pretože konkurencieschopnosť Európskej únie je dôležitá pre krajiny vo vnútri eurozóny aj mimo nej a závisí od spoločného úsilia nás všetkých.
<P>
Maďarsko už teraz ide dobrým príkladom, pretože do ústavy, ktorú práve vypracúva, zavádza silné legislatívne obmedzenia v súvislosti so štátnym zadlžením. Maďarsko sa rozhodlo prijať prísne opatrenia na zníženie výdavkov s cieľom znížiť úroveň zadlženia a rozpočtový deficit pod európsky priemer.
<P>
S rešpektom však očakávame, že krajiny, ktoré používajú euro, opäť získajú dôveru voči spoločnej mene. Zavedenie európskeho semestra slúži cieľu spoločnej konkurencieschopnosti: umožní členským štátom informovať sa navzájom o svojich rozpočtových plánoch pred ich schválením na vnútroštátnej úrovni a umožňuje stanovovať osobitné ciele pre jednotlivé krajiny. Ja osobne by som bol veľmi rád, keby sa zaviedol ešte počas maďarského predsedníctva a mohol by sa dokonca volať budapeštiansky semester.
<P>
Ak dovolíte, znovu použijem slová Jeana Monneta, ktorý v súvislosti so záväzkami Spoločenstva považoval za dôležitý prínos a cieľ, že národy sa, citujem, "namiesto konfrontácie môžu navzájom ovplyvňovať a postupne a prirodzene prejsť k dialógu a spoločným opatreniam". Viem, že so spoločnými opatreniami súvisí ešte niekoľko problematických bodov, ale úprimne dúfam, že ich úspešne vyjasníme ešte pred hospodárskymi a finančnými diskusiami, ktoré sa čoskoro uskutočnia.
<P>
Magickým slovom je prevencia. Prevencia pomôže zaručiť, že finančná kríza jednotlivých krajín nezastihne Európsku úniu nepripravenú, a umožní primerane na ňu reagovať, pretože je jednoduchšie vyhnúť sa kríze, ako sa z nej zotavovať.
<P>
Musíme niesť zodpovednosť za odstránenie rozdielov v rozvoji. Solidarita môže aj v spoločenstve takejto veľkosti znamenať, že pozornosť sa na jednej strane venuje osudom jednotlivých ľudí a na strane druhej menším a väčším komunitám a celým regiónom. Občania Európskej únie si zaslúžia rovnaké príležitosti. Tie možno podporovať na základe dobrej politiky súdržnosti, na ktorej základných kameňoch sme sa už úspešne dohodli. Je dôležité, aby Európa nebola rozdelená ani z pohľadu konkurencieschopnosti.
<P>
Pokiaľ ide o solidaritu a jednotu na trhu s energiou, úsilie vytvoriť jednotný trh s energiou je tiež úzko prepojené so súdržnosťou. Je zamerané na zníženie energetickej závislosti a zraniteľnosti a zabezpečenie neobmedzeného toku plynu a elektrickej energie v rámci Európy. Udalosti v severnej Afrike nám tiež pripomínajú, aké dôležité je znížiť jednostrannú závislosť a prepojiť nespojené energetické siete. Na vytvorenie jednotného energetického trhu je potrebný rozvoj, na rozvoj sú potrebné finančné prostriedky a na získanie finančných prostriedkov je potrebná široká zhoda.
<P>
Prevzatie zodpovednosti sa vyžaduje aj na makroregionálnej úrovni. Práve tak ako Barcelonský proces v južnej časti Európy a stratégia pre oblasť Baltského mora v severnej polovici Európy poskytujú rámec na harmonizáciu regionálneho rozvoja, teraz aj krajiny strednej a východnej Európy hľadajú príležitosti na účinnejšiu spoluprácu. Stratégia pre podunajskú oblasť sa práve vytvára a zahŕňa približne 40 programov, ktorých sa zúčastňuje 14 krajín, čo je vynikajúcim dôkazom toho, že susedstvo, ktoré sa často spomína ako geografická prekážka, môže tiež predstavovať geopolitický prínos. Veľmi sa tešíme na to, že rieka Dunaj ako jedno z našich prírodných spojív, rieka našej večnej vzájomnej závislosti, nám pomôže dosiahnuť pokrok prostredníctvom stratégie, ktorá bude prijatá v júni, že nám pomôže ako zelený koridor s hospodárskym potenciálom a hnacia sila spoločných podnikov, ako aj rozvíjajúca sa prepravná trasa a vlastne aj kultúrne spojenie. Maďarsko iniciuje vytvorenie tejto stratégie, a pokiaľ ide o praktické úlohy, organizuje prácu na spoločnom vodnom hospodárstve a ochrane životného prostredia.
<P>
Musíme prijať zodpovednosť na našich hraniciach. Európa musí byť schopná reagovať na rýchle zmeny vo svete. Žiadna zmena, ktorá prebieha, však nesmie odôvodniť prijímanie opatrení, ktoré sú v rozpore s našimi záujmami. Nemali by sme prechádzať z jednej strany lode na druhú a tým ešte posilňovať vplyv nie príliš jemných vĺn.
<P>
Uvedomujem si, že pre mnohých ľudí predstavuje otázka južného a východného partnerstva výber medzi týmito dvoma možnosťami, pretože tvrdia, že súčasná situácia nám káže, aby sme sústredili všetku pozornosť na južné hranice Európskej únie. Dobre reagovať na zmenu situácie - a musíme pripustiť, že vždy bude dochádzať k zmenám situácie - však môžeme iba vtedy, keď pevne stojíme na všetkých svetových stranách. Ak na to Európska únia zabudne, bude konať v rozpore so svojimi záujmami a bude sama seba oslabovať. Neočakávané situácie vždy vznikajú jednoduchšie, ak nemáme prehľad o veciach, a naopak: každý nový problém sa dá jednoduchšie vyriešiť, ak existujú dobre fungujúce vzťahy.
<P>
Východné partnerstvo nie je prioritou Maďarska alebo Poľska. Aj keď sa zdá, že je to náš prístup k situácii, ide skôr o spoločnú víziu. Nič to nedokazuje jasnejšie ako skutočnosť, že počas poľského predsedníctva budeme spolu s našimi poľskými priateľmi organizovať samit východného partnerstva.
<P>
Musíme tiež hovoriť o solidarite voči tým krajinám, ktoré čakajú na rozširovanie. Združenie štátov, ktoré založili Európsku úniu, vždy ponechávalo svoje dvere otvorené a tvrdilo, že každá demokratická krajina, ktorá si želá pristúpiť k EÚ na základe svojej slobodnej vôle a ktorá rešpektuje základné zásady EÚ, sa môže stať členom nášho spoločenstva. Na jednej strane to znamená, že existujú jasné podmienky, ako sa stať členom združenia. Na strane druhej to znamená, že máme tiež povinnosť voči krajinám mimo Európskej únie, voči všetkým štátom, ktoré považujú členstvo za svoj cieľ a vynakladajú obrovské úsilie, aby ho dosiahli. Snahy o pristúpenie si vyžadujú jasné odpovede, jasné požiadavky, jasný harmonogram a jasné vyhliadky pre krajiny západného Balkánu, ale aj pre Turecko a Island.
<P>
Pokiaľ ide o zodpovednosť za menšiny, dovoľte mi citovať článok 3 Lisabonskej zmluvy. "Únia je založená na hodnotách úcty k ľudskej dôstojnosti, slobody, demokracie, rovnosti, právneho štátu a rešpektovania ľudských práv vrátane práv osôb patriacich k menšinám." Kultúrna rozmanitosť je naozaj podstatou Európy a zdrojom jej životaschopnosti. V Maďarsku v nasledujúcom národnom zhromaždení, ktoré bude, mimochodom, o polovicu menšie od roku 2014, bude národným vyhlásením tejto zásady fakt, že všetky menšiny v krajine budú mať svoje vlastné zastúpenie v parlamente.
<P>
Spôsob, akým Maďarsko zastupuje osudy Maďarov žijúcich v zahraničí, je v úplnom súlade s touto zásadou. Nachádzame sa v nezvyčajnej situácii. Našou ústavnou povinnosťou je brániť práva menšín pôvodných maďarských komunít žijúcich v iných krajinách, ich právo na používanie rodného jazyka a právo na samosprávu. Mohli by sme sa nazývať dobrými Európanmi, keby sme tak nekonali? Práve Európska únia nám poskytuje právny a myšlienkový rámec tam, kde táto otázka už vlastne viac nie je otázkou. Teraz konečne máme najlepšiu príležitosť prekonať historické spory, neoplakávať geografické oddelenie, ale oslavovať naše duchovné a myšlienkové spoločenstvo bez ohľadu na akékoľvek územné požiadavky. Túto myšlienku sme dokonca zakotvili do právnych predpisov. Štát sa stane silnejším a nie slabším, ak zaručí práva menšinám. Vďaka tomu získa oddaných, spokojných a sebavedomých občanov, ktorí určite dosť posilnia a obohatia rozmanitosť prostredníctvom ich kultúry a tradícií.
<P>
Na záver mi dovoľte spomenúť rómsku stratégiu, ktorú už spomínal aj pán Buzek. Maďarské predsedníctvo považuje vytvorenie účinnej a životaschopnej rómskej stratégie v Európskej únii za jednu z najdôležitejších úloh. Pani Lívia Járóková už takúto stratégiu predložila. Som presvedčený, že musíme vypracovať spoločný akčný plán. Ak však chceme odstrániť chudobu, okrem sociálnych opatrení je nevyhnutné rázne odmietnuť predsudky a vytvoriť a podporovať kultúrne a vzdelávacie prostredie. To všetko nie je v prvom rade otázkou dohody a peňazí, ale otázkou ľudského a vynaliezavého prístupu.
<P>
Všetci dobre vieme, že úlohou rotujúceho predsedníctva je najmä pokračovať v súčasných procesoch. Na to sú potrebné dve na pohľad protikladné vlastnosti: skromnosť a vytrvalosť. Skromnosť v spoločných záujmoch a vytrvalosť v zastupovaní týchto záujmov sú vlastnosti, ktoré môžu viesť k úspechu. Na záver nášho funkčného obdobia bude naším meradlom to, či sme sa odchýlili od vytýčenej cesty alebo sa nám podarilo nasmerovať dialóg späť k dôležitým, zmysluplným a konštruktívnym záležitostiam.
<P>
Poslaním nášho predsedníctva je byť hnacou silou procesov, byť tímovým hráčom. To je vlastne aj koncepciou predsedníckej trojky. Je možné ukázať dobrý individuálny výkon, ale iba ak služby vykonávané v záujme spoločenstva, alebo skôr v záujme tímu, zostávajú prvoradé. Mnoho vecí treba prehodnotiť, pretože sa ukázalo, že náš nový európsky život sme nepostavili na dostatočne pevných základoch. Zdá sa, že éra, ktorú sme strávili hľadaním cesty vpred, sa tiež končí v Európe. Prikláňam sa k myšlienke, že ide o šťastnú konšteláciu hviezd. Teraz úradujúce predsedníctvo Európskej únie zastáva krajina, ktorá dôkladne vykonáva veľké štrukturálne zmeny, ktoré čakajú aj EÚ. Obrovské, zle fungujúce systémy, ktoré sa považovali za nemenné, treba zreorganizovať a prehodnotiť a potrebujeme podmienky, ktoré dokážu lepšie odolávať krízam a ktoré podporujú rozvoj a ochraňujú konkurencieschopnosť.
<P>
V Maďarsku sa dnes veľa hovorí o potrebe zmien a obnovy a z toho dôvodu sme vnímavejší, pokiaľ ide o vytváranie spoločnej európskej budúcnosti. Z našich skúseností preto jasne vyplýva, že sa musíme vrátiť k účinnému zastupovaniu záujmov Spoločenstva. Maďari očakávajú od svojich vedúcich predstaviteľov a politikov, na ktorých boli, mimochodom, minulý rok prenesené zvrchované právomoci v nebývalom rozsahu v Európe, že vytvoria rámec pre nový život a vyjadria základné zásady našej budúcnosti prostredníctvom silných právnych predpisov a dôstojnej ústavy, a budú ich žiadať, aby za tieto zásady zodpovedali. Našou hlavnou zásadou je vždy schvaľovať právne predpisy, ktoré určujú našu budúcnosť v súlade s normami EÚ, európskymi tradíciami a občianskymi slobodami.
<P>
Platná maďarská ústava, ak mi dovolíte vyjadriť pár slov na túto tému, bola vytvorená v roku 1949. Tento rok bol rokom, v ktorom sa v šťastnejšej polovici Európy zrodila myšlienka spoločného trhu a jej realizácia bola na dosah. V tom istom roku sa maďarský komunistický režim sám odčlenil od Európy z dôvodu zmanipulovaných procesov. Krajina stratila svoju nezávislosť a na desiatky rokov sa dostala pod sovietsku sféru vplyvu. Boli sme izolovaní od skutočnej Európy, od spoločenstva, do ktorého sme patrili vďaka našim tradíciám. Dokonca aj slnko sa od nás odvrátilo.
<P>
To, čo by štát postavený na klamstvách stratil, to sa Maďarom ako národu podarilo zachovať. Preto si myslím, že je dôležité a veľavravné, že maďarská ústava bude odteraz kráčať s dobou. Bude kráčať s rokom 2011, v ktorom prvýkrát predsedáme Európskej únii, a to je istým darom histórie alebo určitou formou zadosťučinenia. Prvýkrát môžeme skutočne vyjadriť náš demokratický záväzok prostredníctvom tvrdej práce v pokojných a konštruktívnych podmienkach a môžeme s naším maďarským odhodlaním slúžiť nášmu spoločenstvu.
<P>
Som presvedčený, že v živote národa je ten správny čas na prípravu ústavy práve vtedy, keď je dostatočne silný na to, aby si priznal svoje chyby z minulosti a obhajoval pravdu, ktorá bude platiť mnohé desiatky rokov, a dostatočne vytrvalý, aby dosiahol to, čo začal. Prinajmenšom rovnako dôležité je budovať na európskych základoch. Uisťujem vás, že Európsky dohovor o ľudských právach a základných slobodách bude normou pre kapitolu o ľudských právach v novej maďarskej ústave.
<P>
Som šermiar a práve v tejto disciplíne som sa zúčastnil Olympijských hier, a preto mi rinčanie mečov nie je neznáme. Napriek tomu si nemyslím, že na európskej politickej scéne by sme mali medzi sebou bojovať alebo súťažiť o to, kto koho predstihne alebo zvíťazí silou. Naším historickým mandátom nie je len podieľať sa na politickom šachu a taktických zápasoch o prestíž, ale prispievať k posilneniu súdržnosti a hľadaniu konsenzu.
<P>
Európania potrebujú úspešnú, triumfálnu a silnú Európu, ktorá je v rovnakej miere založená na spoločenstve záujmov a hodnôt, ako aj na sile jednotlivých národov. Ambiciózny program, ktorý sa nazýva stratégia EÚ do roku 2020 je presne o tom.
<P>
Dovoľte mi ukončiť svoj prejav myšlienkou, ktorú vyslovil zaslúžene obľúbený maďarský spisovateľ Sándor Márai a ktorá sa týka Európy. Citujem: "Musíme ďalej rozvíjať tento spôsob života. Musíme ho naplniť všetkým, čo je moderné, a zároveň zachovať všetko, čo je nadčasové. Máme všetko, čo potrebujeme; všetko čo potrebujeme je viera a pevná vôľa, viera v našu úlohu a vôľa bojovať proti tyranii hlúposti a hnevu. Kde môže Európan začať pracovať? Kde môže Maďar začať pracovať? Myslím si, že Maďar už začal." Koniec citátu. K tomu môžem dodať len toľko, že nech je to tak.
<P>
Ďakujem vám za pozornosť.
<SPEAKER ID="143" NAME="Predseda">
Boli to významné slová a vaša definícia je veľmi dôležitá, pán Schmitt. Európsky parlament nie je len o právnych predpisoch, ale predstavuje aj dušu Európy. Citácie Jeana Monneta o duchu integrácie, dialógu, spoločnej činnosti a spoločných opatreniach sú pre nás veľmi dôležité. Je veľmi dôležité pripomenúť si význam, ktorý Schumanov plán založený na solidarite mal v prvom rade pri vzniku Európskej únie a potom v deväťdesiatych rokoch minulého storočia v strednej a východnej Európe, ktorý dnes má na finančných trhoch a v blízkej budúcnosti bude mať v oblasti Stredozemia. Ďakujem vám za pripomienky k súčasným činnostiam a súčasným problémom a hrozbám, ktorým Európska únia čelí. Veľmi pekne vám ďakujem za váš prejav. Vaše slová a poznámky si zapamätáme.
<P>
(potlesk)
