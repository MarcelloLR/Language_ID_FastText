<CHAPTER ID="013">
Jednominútové vystúpenia k otázkam politického významu
<SPEAKER ID="034" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="035" NAME="Simon Busuttil" AFFILIATION="PPE-DE">
- (MT) Dovoľte mi poďakovať za všetky blahopriania vyjadrené mojej krajine, Malte, ktorá spolu s Cyprom pred dvomi týždňami vstúpila do eurozóny, čím sa počet krajín používajúcich euro zvýšil na 15. Znamená to, že väčšina členských štátov EÚ dnes používa rovnakú menu. Počas osláv, ktoré sa konali pred dvoma dňami na Malte, predsedovia Rady a Komisie, ako aj Mario Mauro, podpredseda Európskeho parlamentu, blahoželali Malte k rýchlemu pokroku, akého dosiahla za uplynulé tri roky, odkedy je členom Európskej únie, a k jej prechodu na euro, ktorý prebieha dobre a bezproblémovo. V skutočnosti napriek tomu, že obdobie cirkulácie dvoch mien trvá do konca tohto mesiaca, môžem vyhlásiť, že len po dvoch týždňoch sa už takmer všetky transakcie vykonávajú v eurách. Ľudia na Malte a ostrove Gozo sú hrdí na to, že môžu prijať euro a na to, že urobili ďalší veľký krok vpred v rámci Európskej únie.
<SPEAKER ID="036" NAME="Yannick Vaugrenard" AFFILIATION="PSE">
(FR) Vážený pán predseda, v decembri Európsky súdny dvor vydal dlho očakávaný rozsudok, z ktorého vyplývajú veľmi znepokojivé dôsledky pre ochranu vyslaných pracovníkov v Európe.
<P>
K našim občanom, ktorí sa obávajú rizík súvisiacich so sociálnym dampingom, to vysiela negatívny signál. Čo vyhlásil Súd v rozsudku v prípade Laval? Vyhlásil, že švédske odborové zväzy sa nezachovali správne, keď sa pokúšali prinútiť lotyšskú spoločnosť, aby podpísala ich kolektívnu zmluvu, najmä pokiaľ ide o minimálnu mzdu. Podľa smernice z roku 1996 však vyslaní pracovníci musia dodržiavať základ povinných pravidiel na minimálnu ochranu v hostiteľskom členskom štáte.
<P>
Súd rozhodol, že švédsky systém kolektívneho vyjednávania nie je možné uplatniť a že takéto pravidlá môžu byť stanovené jedine právnymi predpismi. Európske posolstvo už preto nie je jednoznačné. Na jednej strane Komisia uprednostňuje flexiistotu a systém kolektívneho vyjednávania ako model, a na druhej strane Súdny dvor tento model diskredituje.
<P>
Parlament a Rada preto musia túto záležitosť vyjasniť. V opačnom prípade by to bolo ako vyhodiť Bolkesteinovu smernicu dvermi len preto, aby sme jej umožnili vkradnúť sa zadným oknom, čo je úplne neprípustné.
<SPEAKER ID="037" NAME="Graham Watson" AFFILIATION="ALDE">
Vážený pán predseda, protestujem proti záležitosti, ktorá sa týka hlavne jedného členského štátu, ale verím, že má širšie európske súvislosti. Tento rok je Európsky rok medzikultúrneho dialógu. Jednou inštitúciou, ktorá vynakladá veľké úsilie v rámci podpory medzikultúrneho dialógu, je Britská rada. Mimoriadne znepokojenie preto vyvoláva skutočnosť, že Rusko sa snaží zatvoriť pobočky Britskej rady v Petrohrade a Jekaterinburgu. Práca Britskej rady v Rusku je v plnej miere v súlade so zákonom. Je upravená kultúrnou dohodou medzi Londýnom a Moskvou z roku 1994 . Preto žiadam, aby túto záležitosť súvisiacu s Ruskom vyzdvihli kolegovia v rámci medziparlamentného dialógu a aby ste vy, pán predseda, využili všetky príležitosti na vyjadrenie znepokojenia ruským úradom nad tým, že kultúrna záležitosť, upravená úplne bežnou dohodou medzi dvoma krajinami, je pošliapavaná v snahe ruských úradov potlačiť politické rozhovory.
<SPEAKER ID="038" NAME="Ewa Tomaszewska" AFFILIATION="UEN">
(PL) Vážený pán predseda, tento Parlament diskutoval o problémoch súvisiacich s klesajúcou krivkou demografického vývinu, ktorý Európu ohrozuje v mnohých oblastiach, konkrétne sme hovorili o jeho následkoch v podobe sociálnych problémov. Zároveň sa na výrobky určené pre deti používa v Európskej únii základná sadzba DPH, teda najvyššia možná sadzba.
<P>
V mojej krajine, v Poľsku, sa pred vstupom do Únie na výrobky určené pre deti vzťahovala osobitná nižšia sadzba DPH. Jedným z právnych dôsledkov pristúpenia Poľska k Únii bolo nanešťastie zvýšenie sadzby DPH na výrobky pre deti, ktoré je v protiklade k politike orientovanej na rodinu, ktorú zastáva Poľsko.
<P>
Vyzývam Európsku komisiu, aby zvážila zmenu a doplnenie príslušných ustanovení, z ktorých budú mať výhody všetky členské štáty Únie a najmä najchudobnejšie rodiny, ktoré vychovávajú deti. Všetkým nám to pomôže realizovať lisabonskú stratégiu.
<SPEAKER ID="039" NAME="Mikel Irujo Amezaga" AFFILIATION="Verts/ALE">
(ES) Vážený pán predseda, v pracovnom programe Komisie na rok 2008 sa stanovuje, že občan je a mal by byť centrom európskeho projektu.
<P>
Vychádzajúc z tejto myšlienky sa domnievam, že Európska únia nepristupuje k procesom v Kosove správnym spôsobom. Nemôžeme pokračovať v diskusii o tom, či je jedna či druhá medzinárodná situácia vhodná na uznanie nezávislosti Kosova. Jedna otázka musí byť dôležitejšia ako ostatné, tou otázkou je, čo chcú obyvatelia Kosova? Sú najdôležitejší zo všetkého. Kľúč k riešeniu konfliktov sa skladá z dvoch prvkov - dodržiavania ľudských práv a uznania ich práva ako národa, aby sa slobodne rozhodli o svojej budúcnosti.
<P>
Domnievam sa, že Európska únia by mala toto vyhlásenie používať ako referenciu v situáciách, ktoré vzniknú v rámci aj mimo jej hraníc.
<SPEAKER ID="040" NAME="Daniel Strož" AFFILIATION="GUE/NGL">
Chcem hovoriť o citlivej téme, akou je rozsiahla ofenzíva proti fajčeniu a fajčiarom v Európskej únii. Ofenzíva, ktorá sa opiera aj o právne akty schválené Európskym parlamentom. Ide o útoky motivované bezpochyby ušľachtilo, čiže ochranou zdravia občanov. Avšak podľa mňa so sebou prináša javy, nedôstojné a diskriminačné pre veľkú skupinu obyvateľstva, ktorá je až kriminalizovaná pre svoju závislosť od fajčenia. Neprehliadnuteľným momentom sú takisto ťažké ekonomické straty pre živnosti, týkajúce sa pohostinských činností v štátoch, ktoré zaviedli zákaz fajčenia v reštauráciách. Domnievam sa, že pozornosť, ktorá je venovaná fajčiarom, by mala byť adekvátne venovaná aj tabakovému priemyslu. Nie je žiadnym tajomstvom, že po desaťročia sa do tabaku pridávajú napríklad nitrosamíny, čiže dusíkaté zlúčeniny, vyvolávajúce rakovinu a zvýšené vstrebávanie nikotínu. Nie je to hlavne nikotín, ktorý človeku škodí, ale práve tieto ďalšie prídavné látky. Bez regulácie by preto podľa mňa nemala zostať výroba tabaku a zloženie tabakových výrobkov.
<SPEAKER ID="041" NAME="Jim Allister" AFFILIATION="NI">
Vážený pán predseda, tento mesiac pred troma rokmi bol Robert McCartney bv Belfaste.
<P>
Prečo?
<SPEAKER ID="042" NAME="Rodi Kratsa-Tsagaropoulou" AFFILIATION="PPE-DE">
(EL) Vážený pán predseda v prvej časti nášho zasadnutia v novom roku by som chcela hovoriť o politickej kríze, ktorá neustále trvá v Libanone a o úlohe, ktorú by mal zohrávať náš Parlament.
<P>
Okrem komplexných hospodárskych a politických problémov, ktorým tento priateľský národ čelí, existuje v tejto krajine inštitucionálne vákuum, keďže od 23. novembra 2007 jej parlament nie je schopný zvoliť prezidenta; jeho voľba bola odložená dvanásťkrát. Parlament preto nerokuje a neexistuje možnosť diskutovať o problémoch a vyhliadkach, alebo využiť správnym spôsobom všetky ústavné právomoci parlamentu s cieľom zvoliť prezidenta.
<P>
Uvedomujem si, pán predseda, že o danej situácii viete a vyslali ste signály na to, aby bol tento cieľ dosiahnutý, chcem však ešte raz zdôrazniť, že musíme vysloviť veľké znepokojenie týkajúce sa následkov tejto krízy pre trpiaci libanonský národ, ako aj pre mier a stabilitu v regióne. Tlačia nás k tomu naše záväzky k demokracii, ako aj naše povinnosti v rámci partnerstva. V dohode o pridružení s Libanonom sa ustanovuje stabilný politický dialóg medzi Európskym parlamentom a libanonským parlamentom. Túto možnosť musíme dobre využiť a vyslať účinné signály.
<SPEAKER ID="043" NAME="Pierre Pribetich" AFFILIATION="PSE">
(FR) Vážený pán predseda, dámy a páni, Slovinsko, jediná z bývalých juhoslovanských krajín, ktorá pristúpila k Európskej únii, teraz prebrala predsedníctvo Únie. Pri príležitosti tejto historicky významnej udalosti by som mu, ako predsedníckej krajine, rád zaželal veľa úspechov.
<P>
Napriek tomu dnes pociťujeme naliehavú potrebu vyriešiť juhoslovanskú krízu raz a navždy, či už sú to záležitosti týkajúce sa Kosova, alebo urýchlenie pristúpenia balkánskych susedov Slovinska. Jediným riešením pre krajiny, ktoré boli súčasťou bývalej Juhoslávie je rýchle pristúpenie k Únii v súlade so stanovenými kritériami. Mier si vyžaduje ambicióznu víziu a najmä vôľu povzniesť sa nad históriu Balkánu a hľadieť vpred k európskej budúcnosti.
<P>
Dodnes nebola otázka Kosova vyriešená, pretože medzinárodné spoločenstvo nie je schopné sa dohodnúť. Európska únia tiež zastala na mŕtvom bode a stala sa obeťou rovnakého syndrómu. Medzi krajinami, ktoré sa obávajú účinkov nezávislosti, a krajinami, ktoré nesnívajú o ničom inom len o čo najskoršom potvrdení vlastnej nezávislosti z rôznych diplomatických dôvodov, bude musieť Slovinsko hneď na začiatku zabezpečiť súdržnosť v Únii, predovšetkým prostredníctvom nájdenia vnútorného kompromisu, ak nemá byť zahraničná politika EÚ v súlade s ustanoveniami Lisabonskej zmluvy bagatelizovaná alebo dokonca zosmiešňovaná.
<P>
Vieme však, že vrch Triglav v Slovinsku symbolizuje odhodlanie a dosiahnutie cieľa. Dúfajme preto, že bude symbolom roku 2008!
<SPEAKER ID="044" NAME="Romana Jordan Cizelj" AFFILIATION="PPE-DE">
(SK) V októbri 2003 vyhlásilo Chorvátsko environmentálnu/rybolovnú oblasť v Jadranskom mori. Slovinsko a Taliansko proti tomu namietali. To o rok neskôr viedlo k podpísaniu dohody medzi Slovinskom, Talianskom, Európskou úniou a Chorvátskom. Podľa tejto dohody sa táto oblasť nedotýka členských štátov. Napriek tomu sa minulý rok chorvátsky parlament jednomyseľne rozhodol, že táto environmentálna/rybolovná oblasť by sa mohla týkať aj členských štátov najneskôr od 1. januára tohto roku.
<P>
Týmto toto zhromaždenie skomplikovalo život obyvateľov pobrežia Jadranského mora. Toto jednomyseľné rozhodnutie Chorvátska predstavuje problémy napríklad pre rybárov, pretože zmenšuje ich rybolovnú oblasť a prístav Koper prišiel o prístup k medzinárodným vodám. Rozhodnutie zhromaždenia, že environmentálna/rybolovná oblasť by sa mala dotýkať členských štátov od 1. januára tohto roku je v rozpore s medzinárodnými záväzkami, ktoré Chorvátsko prijalo, a je dôvodom, aby sme mohli o jeho dôveryhodnosti pochybovať. Záväzky, ktoré krajina prijala, by v moderných, demokratických a právnych štátoch nemali byť porušované. Takéto správanie úplne popiera politickú kultúru Európskej únie.
<P>
Preto sa skutočne zamýšľam nad tým, či sa Chorvátsko naozaj chce stať členom Európskej únie. Ak sa ním hodlá stať, musí začať bezodkladne konať a dodržiavať dohodu o environmentálnej/rybolovnej oblasti, ako aj iné dohody, ku ktorých dodržiavaniu sa doteraz zaviazalo.
<SPEAKER ID="045" NAME="Gyula Hegyi" AFFILIATION="PSE">
(HU) Región Szigetköz, ktorý sa čiastočne rozprestiera pri rakúskom, slovenskom a maďarskom povodí Dunaja je jednou z najkrajších oblastí v Európe. Svojimi prírodnými charakteristikami, bohatstvom fauny a flóry, prirodzeným vodným prostredím a tradičným spôsobom života ľudí, ktorí ho obývajú, predstavuje ostrov biodiverzity.
<P>
Nanešťastie úroveň prietoku rieky, ktorá do tohto regiónu prináša život, počas uplynulých desaťročí klesla na rizikovú hranicu z dôvodov hydrologickej interferencie. Zachovanie tohto jedinečného prírodného bohatstva pre budúce generácie nie je len v záujme tohto regiónu, ale aj v záujme Maďarska a celej Únie.
<P>
V súčasnosti disponujeme kvalitnými právnymi predpismi, akým je napríklad rámcová smernica o vode, ktoré by v zásade mali chrániť tento región. Ak však chceme, aby boli účinné, musíme ich posilniť na vnútroštátnej úrovni a na úrovni Únie. Bolo by vhodné, aby Slovensko, bez ohľadu na záležitosti týkajúce sa Veľkého Dunaja, spolupracovalo s Maďarskom na stabilizácii dodávok vody do tejto oblasti.
<P>
Rád by som vás pozval na prechádzku touto romantickou krajinou na jar, avšak nemôžeme sa z nej tešiť bez vody, a tak potrebujeme akúkoľvek možnú pomoc.
<SPEAKER ID="046" NAME="Thierry Cornillet" AFFILIATION="ALDE">
(FR) Vážený pán predseda, rád by som upriamil pozornosť tohto Parlamentu na osudy dvoch francúzskych novinárov, Pierra Creissona a Thomasa Dandoisa, ktorí sú v súčasnosti uväznení v Nigeri. Sú obvinení z ohrozovania štátnej bezpečnosti, zločinu, za ktorý sa v Nigerskej republike platí životom.
<P>
Nepochybujeme o tom, že títo dvaja novinári a ich vodič, Al-Hassane, porušili nigerské zákony vstupom do zakázanej oblasti. Domnievam sa však, že tak urobili z riadnych novinárskych dôvodov, keďže ich cieľom bolo poskytnúť spravodajstvo o povstaní Tuaregov, a zamýšľali sa vrátiť do hlavného mesta Nigeru, aby zozbierali informácie od nigerských orgánov, a získali tak čo možno najširšie spektrum názorov a postojov.
<P>
Preto si myslím, že je dôležité, aby sme týmto dvom novinárom pomohli. V prvom rade preto, že im hrozí trest smrti, trest, ktorý vôbec nie je primeraný priestupku, ktorého sa dopustili, a v druhom rade preto, že Niger považujeme za spriatelenú krajinu, ktorej sme v mnohom pomohli. Nezaslúži si preto reputáciu, ktorú by jej takýto postoj mohol priniesť.
<P>
Domnievam sa, pán predseda, že vy a moji kolegovia by ste mohli vo veľkej miere pomôcť, keby ste sa zapojili do tejto požiadavky o zváženie, o milosť prezidenta Tandjau, aby v konečnom dôsledku mohli byť títo dvaja novinári prepustení. Napriek tomu, že porušili zákony Nigerskej republiky, ich činy neodôvodňujú taký dlhý pobyt vo väzbe.
<SPEAKER ID="047" NAME="Predseda">
Všetko toto budeme veľmi úzkostlivo sledovať.
<SPEAKER ID="048" NAME="Bogusław Rogalski" AFFILIATION="UEN">
(PL) Vážený pán predseda, preberám tu dnes slovo ako člen Výboru pre občianske slobody, spravodlivosť a vnútorné veci a aj ako občan krajiny, ktorá bola mnohokrát nútená bojovať za svoju nezávislosť a slobodu.
<P>
Rád by som tento Parlament upozornil na nedostatočné dodržiavanie ľudských práv a odopieranie slobody prejavu v Čínskej ľudovej republike, keďže tieto skutočnosti ovplyvňujú obyvateľov Tibetu. Najnovším príkladom politiky režimu voči Tibetu sú represie voči mníchom, ktorí prejavovali radosť, že dalajlámovi bola udelená Zlatá medaila Kongresu. Dalajláma je aj držiteľom Nobelovej ceny a za dodržiavanie ľudských práv sa zasadzuje už niekoľko desaťročí.
<P>
Nemôžeme dovoliť, aby bol Tibet, alebo akýkoľvek národ v 21. storočí vyhubený diktatúrou, tyraniou alebo sadistickou túžbou po politickej nadvláde. Tento Parlament musí povedať: "Dosť!" Musí povedať "dosť" útokom na kultúru, ktorá sa považuje za najmierumilovnejšiu na zemi. Ako slobodní ľudia, zaviazaní základným hodnotám Európskej únie, by sme mali urobiť všetko, čo je v našich silách, aby sme zabezpečili, že obyvatelia Tibetu raz budú môcť pochopiť pravý význam slova sloboda.
<SPEAKER ID="049" NAME="Milan Horáček" AFFILIATION="Verts/ALE">
(DE) Vážený pán predseda, sme veľmi pobúrení skutočnosťou, že ruská vláda zatvorila všetky regionálne kancelárie Britskej rady. Tieto regionálne kancelárie boli obetované následkom zhoršujúcich sa vzťahov medzi Ruskom a Spojeným kráľovstvom. To už ruská občianska spoločnosť nemôže očakávať nič iné iba podobné provokácie?
<P>
Vražda Alexandra Litvinenka ešte stále nebola objasnená a Rusko odmieta spolupracovať na jej vyšetrovaní. Hlavný podozrivý, Andrej Lugovoj, je od konca roku 2007 členom ruskej Dumy. a okolnosti smrti Anny Politkovskej tiež ešte neboli vysvetlené. Dusí sa kritika pod plášťom tajomstva alebo je priamo potláčaná?
<P>
EÚ musí vyzvať Rusko, aby dodržiavalo ľudské práva a právny štát. My môžeme ísť príkladom pomenovaním našej tlačovej kancelárie po Anne Politkovskej.
<SPEAKER ID="050" NAME="Pedro Guerreiro" AFFILIATION="GUE/NGL">
(PT) Vážený pán predseda, po treťom kole rokovaní medzi Frontom Polisario, jediným legitímnym zástupcom národa Sahrawijčanov, a Marockým kráľovstvom, ktoré sa konalo pod záštitou Organizácie spojených národov 8. a 9. januára, musím zdôrazniť akútnu potrebu a dôležitosť požadovania úplného dodržiavania nepopierateľného práva národa Sahrawijčanov na sebaurčenie. Je to jediné spravodlivé a dlhodobé riešenie tohto konfliktu a zároveň je v súlade s medzinárodným právom a rezolúciami OSN. Marockým úradom sa musí prikázať, aby skončili s manévrovaním, ktoré je zamerané na odďaľovanie, predĺženie a, ak je to možné, na bojkotovanie súčasného procesu rokovaní. Marockým úradom je tiež potrebné prikázať, aby skončili s útlakom a kolonizáciou okupovaných území Západnej Sahary.
<SPEAKER ID="051" NAME="Avril Doyle" AFFILIATION="PPE-DE">
Vážený pán predseda, pána Hu Jia, aktivistu v boji proti AIDS a v boji za ľudské práva, ktorého tento Parlament nominoval v roku 2007 na Sacharovovu cenu zatkli v Pekingu 27. decembra 2007 čínske úrady a obvinili ho z podvratnej činnosti.
<P>
Obdivujem pokrok, ktorý Čína v posledných desaťročiach dosiahla; avšak zatknutie pána Hu Jia Číňanmi vysiela úplne zlú správu, ktorá je pre nás ťažko pochopiteľná. Budú Číňania prehliadať záväzok, ktorý dali medzinárodnému spoločenstvu, keď sľúbili, že zlepšia situáciu súvisiacu s dodržiavaním ľudských práv v Číne výmenou za pekinskú olympiádu?
<P>
My v Parlamente musíme reagovať veľmi prísne, aby sme chránili tohto muža, ktorý je teraz uväznený, s najväčšou pravdepodobnosťou za spoluprácu s Európskym parlamentom, keď podal svedectvo Podvýboru pre ľudské práva v novembri 2007. Musíme taktiež podporiť aktivistov v Číne v boji za jeho prepustenie.
<P>
Nakoľko diplomatický jazyk sám osebe by bol považovaný v čínskej kultúre za súhlas, som presvedčený, že na ochranu pána Hu Jia potrebujeme dôsledné parlamentné uznesenie, ktoré prijmeme, dúfajme, tento týždeň. Nalieham na vás, pán predseda, aby ste spomenuli prípad pána Hu Jia pred čínskymi úradmi: je nutné, aby si vypočuli stanoviská tohto Parlamentu.
<SPEAKER ID="052" NAME="Proinsias De Rossa" AFFILIATION="PSE">
Vážený pán predseda, chcel by som nastoliť otázku, ktorá sa môže javiť ako dosť nezaujímavá: zavedenie európskej rámcovej smernice o vode v roku 2000 v Írsku. Smutné je, že Írska vláda uplatňuje túto smernicu v Írsku zavedením poplatku školám za používanie vody. Keďže väčšina škôl v Írsku je financovaná vo veľkej miere prostredníctvom dobrovoľného darcovstva, v zásade to znamená, že rodičia musia získať peniaze na zaplatenie vody.
<P>
Už toto by bolo dosť zlé, ale írska vláda sa rozhodla viniť za tento krok Európu, pričom voľba stratégie v súvislosti s uplatňovaním smernice o vode je samozrejme plne záležitosťou Írskej vlády. Citlivosť otázky narastá, keďže v Írsku máme referendum s cieľom prijať politické rozhodnutie. Zbabelá politická taktika obviniť Európu za rozhodnutie vlády prináša riziko, že sa Európa odcudzí všetkým rodičom v Írsku.
<P>
Toto je podľa môjho názoru závažná otázka a rád by som naliehal na predsedu Parlamentu a podpredsedu Komisie, ktorý je dnes prítomný, aby objasnili írskej vláde a urobili verejné vyhlásenie v zmysle, že spoplatňovať alebo nespoplatňovať vodu školám môžu, ale nemali by riskovať budúcnosť Európy zbabelou politickou taktikou.
<SPEAKER ID="053" NAME="Gay Mitchell" AFFILIATION="PPE-DE">
Vážený pán predseda, v niektorých našich členských štátoch môže ktokoľvek a bez akejkoľvek identifikácie alebo potvrdenia o vlastníctve zbrojného pasu absolvovať výcvik v používaní zbrane, dokonca zbrane značky Magnum
<SPEAKER ID="054" NAME="Siiri Oviir" AFFILIATION="ALDE">
(ET) Vážený pán predseda, dámy a páni.
<P>
Už istý čas sledujeme situáciu v Gruzínsku. Prezidentské voľby prebehli a konečne je jasný ich výsledok.
<P>
Ako sa hovorí, revolúcia požiera svoje vlastné deti. Prezident Saakašvili bol pravdepodobne paralyzovaný strachom z tejto skutočnosti. Uplatňovanie fyzickej moci v krajine nie je dôkazom jej sily, ale slabosti.
<P>
Objektívne by sme si mali všimnúť, že po potlačení demonštrácií sa Gruzínsko aspoň pokúsilo zorganizovať demokratické voľby. Demokracia však nie je len vec. Demokracia je spôsob myslenia a nemôže byť jedného dňa krajine odňatá, aby bola na druhý deň v inej krajine zavedená.
<P>
V Gruzínsku sa vynorila významná opozičná sila. V mene demokratického pokroku by sme mali vládnym kruhom pomôcť pochopiť podstatu základných prvkov demokracie.
<P>
Gruzínsko musí samo nájsť silu na to, aby sa z krízy dostalo. Parlamentné voľby sú na obzore. Krajina potrebuje demokratické reformy a jej obyvatelia ani nič iné neočakávajú.
<P>
Bolo by od nás, v Európskej únii, nesprávnym krokom, aby sme všetko stavili na jedného jednotlivca. Mali by sme podporovať inštitúcie, poskytovať odbornú pomoc a úprimne a otvorene zdôrazniť akékoľvek aspekty, ktoré nie sú v súlade s demokraciou.
<P>
Na záver by som chcela povedať, že to, čo sa deje v Gruzínsku, je možno kľúčom aj k situácii v Arménsku, kde sa tiež chystajú prezidentské voľby.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predseda, na obdobie rokov 2008 - 2012 Európska komisia vyčlenila Poľsku právo na 208 miliónov ton emisií oxidu uhličitého. Predstavuje to takmer o 30 % menej ako objem, o ktorý poľská vláda žiadala. Poľsko sa voči tomuto rozhodnutiu odvolalo na Európskom súdnom dvore, nanešťastie nie je známe, kedy v budúcnosti sa Súd k danej záležitosti vyjadrí. Poľské hospodárstvo sa teda bude musieť prispôsobiť nižšiemu limitu.
<P>
Cementárne, oceliarne a iné podniky museli znížiť objem výroby. Najdôležitejšou skutočnosťou však je, že pocítia nárast cien elektriny. Odhaduje sa, že ceny vzrastú tento rok približne o 10 % a počas nasledujúcich štyroch rokov o 20 %, keďže emisné obmedzenia tiež výrazne ovplyvnili energetický priemysel.
<P>
Takéto ukladanie emisných obmedzení a nerovnomerné rozdelenie z neho vyplývajúcej záťaže nielenže spomalia rozvoj nových členských štátov, akým je napríklad Poľsko, ale rovnako budú mať výrazný vplyv na životné náklady ich občanov. Proti tejto situácii by som chcel ostro protestovať.
<SPEAKER ID="056" NAME="Hélène Flautre" AFFILIATION="Verts/ALE">
(FR) Vážený pán predseda, v piatok, 11. januára mi bol zamietnutý prístup do záchytného strediska pre cudzincov v Lille-Lesquin. Moja návšteva bola súčasťou Európskeho akčného týždňa proti zadržiavaniu cudzincov v Európe. Pán predseda, v júli 2003, na základe žiadosti vtedajšieho predsedu Parlamentu a podpredsedu Onestu boli francúzske úrady povinné ustanoviť, aby sa pravidlá, ktorými sa riadia návštevy poslancov francúzskeho parlamentu a senátorov, vzťahovali aj na poslancov Európskeho parlamentu.
<P>
Preto by som vás, pán predseda, chcela požiadať, aby ste sa ešte raz obrátili na francúzske úrady s cieľom zabezpečiť úplné dodržiavanie záväzkov, ku ktorým sa vtedy prihlásili, a najmä aby sa s poslancami Európskeho parlamentu zaobchádzalo rovnako ako s poslancami francúzskeho parlamentu. V súčasnosti je to ešte dôležitejšie, lebo poslanci tohto Parlamentu skúmajú návrh smernice týkajúcej sa vrátenia štátnych príslušníkov tretích krajín, ktorá by mohla mať vážne dôsledky na zadržiavanie cudzincov.
<P>
Rada by som dodala, že cieľom neohlásených návštev záchytných stredísk je prevencia zlého zaobchádzania, ktoré vo všeobecnosti vo Francúzsku nie je trestané, ako bolo uvedené v najnovšej správe Výboru na predchádzanie mučeniu.
<SPEAKER ID="057" NAME="Maria Petre" AFFILIATION="PPE-DE">
(RO) Dnes by som rada vašu pozornosť upriamila na postavenie rumunských farmárov rok po pristúpení Rumunska k EÚ.
<P>
V Rumunsku je poľnohospodárstvo ešte stále neúčinné, respektíve nedostatočne účinné, a to napriek tomu, že je dôležitým sektorom, v ktorom našla prácu väčšina pracujúceho obyvateľstva. Poľnohospodári predstavujú výrazný podiel pracujúceho obyvateľstva, aj keď je medzi nimi nezanedbateľný počet starších osôb.
<P>
V tejto súvislosti vítam rozhodnutie Komisie, v ktorom sa rozhodla neuplatniť ochrannú doložku v tejto oblasti, avšak stále to nepostačuje.
<P>
V roku 2008 dosiahnu európske platby 25 % európskeho priemeru. Rumunsko tento priemer bude schopné dosiahnuť až o deväť rokov.
<P>
Počas uplynulých niekoľko rokov bolo Rumunsko veľmi rýchle pri transponovaní acquis v oblasti kvality a v zdravotnej a fytosanitárnej oblasti.
<P>
Náklady na prispôsobenie môžu predstavovať hlavnú prekážku pre rumunských poľnohospodárov, ktorí využívajú spoločnú poľnohospodársku politiku. Rumunsko je po Poľsku druhým najväčším poľnohospodárskym producentom v strednej Európe a jedine prostredníctvom využitia európskych zdrojov môže byť jeho potenciál rozumne využitý na správne ciele.
<SPEAKER ID="059" NAME="Vladimír Maňka" AFFILIATION="PSE">
Na decembrovom zasadnutí Európskeho parlamentu zaznela nepravdivá informácia, že na Slovensku je menšinové rozhlasové vysielanie pred zánikom a že verejnoprávny rozhlas ruší vysielanie Rádia Patria v jazykoch menšín.
<P>
Kolegyne, kolegovia, Slovenský rozhlas žiadne reštrikcie voči Rádiu Patria nepripravuje. Naopak, od januára 2007 má Rádio Patria po prvý krát vo svojej histórii samostatný vysielací okruh so 100 % pokrytím územia Slovenskej republiky. Vysiela denne 8 - 10 hodín premiérového programu, t. j. spravodajstva, publicistiky, kultúry. To je viac ako kedykoľvek predtým. Žiadny iný európsky verejnoprávny rozhlas takto široko koncipované vysielanie pre príslušníkov národnostných menšín neposkytuje.
<P>
Pán predseda, je smutné, keď poslanec Európskeho parlamentu si pod pojmom demokracia predstavuje, že môže povedať čokoľvek bez toho, aby si overil, či je to pravda. Takéto útoky potom vyvolávajú napätie a poškodzujú dobré meno štátu.
<SPEAKER ID="060" NAME="Jelko Kacin" AFFILIATION="ALDE">
(SL) Slovinsko prebralo predsedníctvo Európskej únie a predseda jeho vlády, ktorý je zároveň predsedom Rady Európskej únie, už dvakrát zhodnotil extrémne dramatickú situáciu v Bosne a Hercegovine, a tieto dve hodnotenia sa od skorších hodnotení situácie v tejto krajine líšia. Vyjadril sa, že situácia bola taká dramatická, dokonca dramatickejšia než v Kosove.
<P>
Tieto vyjadrenia vyprovokovali v Bosne a Hercegovine veľmi prudké reakcie v inštitúciách federácie a v inštitúciách Srbskej republiky, ako aj celkovo medzi obyvateľmi. Dokonca ani Vysoký predstaviteľ, pán Lajčák, doteraz neposkytol takéto negatívne hodnotenie.
<P>
Domnievam sa teda, že hodnotenie je nerealistické, nesprávne a neprofesionálne a inštitúcie či občanov tejto krajiny nijako nemotivuje na to, aby sa snažili priblížiť k Európskej únii. Zdá sa mi, že v súvislosti so záležitosťami, ktoré sú také citlivé ako situácia v Bosne a Hercegovine, potrebujeme v súčasnosti zvýšenú mieru harmonizácie v rámci inštitúcií Európskej únie.
<SPEAKER ID="061" NAME="Marek Aleksander Czarnecki" AFFILIATION="UEN">
(PL) V septembri 2006 Európsky parlament vyzýval na ukončenie obchodu s tuleními výrobkami. Toto vyhlásenie podporil rekordný počet poslancov. Nanešťastie napriek takejto silnej podpore a napriek tomu, že Parlament následne prijal tzv. akčný plán na ochranu a dobré životné podmienky zvierat, v ktorom požadoval úplný zákaz obchodu s tuleními výrobkami na území Európskej únie, nebol dosiahnutý žiadny pozitívny výsledok. Zákaz je neúčinný a neviedol k ukončeniu obchodu s tuleními kožušinami v rámci Únie, ktorý je stále najväčším trhom pre tento druh kožušiny.
<P>
Tulenie mláďatá, ktoré vekovú hranicu chránenú zákazom prekročili len o niekoľko dní, sa lovia na obchodné účely a legálne predávajú. Metódy lovu nespĺňajú ani najzákladnejšie zásady. Zvieratá za živa zoderú z kože a ich telá zahodia do vody. Takéto jatky budú pokračovať, kým Komisia neuvalí úplný zákaz na obchodovanie so všetkými tuleními výrobkami.
<SPEAKER ID="062" NAME="Jim Higgins" AFFILIATION="PPE-DE">
Vážený pán predseda, v Európskej únii máme dva milióny drogovo závislých ľudí. Pred sebou máme drogovú epidémiu, ktorú je nevyhnutné ihneď riešiť.
<P>
Pred pätnástimi rokmi sa drogová závislosť v Írsku sústredila okolo Dublinu. Teraz je v každom veľkomeste, meste a dedine: heroín, marihuana, kokaín. V Írsku a v EÚ zomierajú každý deň ľudia v dôsledku drogovej závislosti.
<P>
Vítam súčasnú osemročnú stratégiu EÚ boja proti drogám. Ale musíme si položiť otázku: funguje to? Musíme riešiť drogový problém na všetkých úrovniach. V prvom rade, musíme zastaviť zásobovanie. Po druhé, musíme sa pokúsiť presvedčiť užívateľov, aby prestali brať drogy a pokúsiť sa presvedčiť ľudí, aby ich nikdy nezačali užívať. Môžeme tak urobiť pomocou jednoznačnej reklamnej kampane, ktorou by sme ľudí jednoducho vystrašili. V neposlednom rade potrebujeme širšiu medzinárodnú spoluprácu na lepšej úrovni.
<SPEAKER ID="063" NAME="Silvia-Adriana Ţicău" AFFILIATION="PSE">
(RO) Rok 2008 je Európskym rokom medzikultúrneho dialógu. Tento rok poskytuje všetkým 27 členským štátom príležitosť propagovať svoju kultúru, históriu, jazyk a tradície.
<P>
Mottom Únie je "jednota v rozmanitosti" a rok 2008 by mal skutočne prispieť k posilneniu súdržnosti v rámci Únie, pričom, jeho základom by mal byť medzikultúrny dialóg.
<P>
Rumunsko bolo počas storočí pod rôznymi vplyvmi - byzantským, ruským, rakúsko-uhorským a tureckým. Rumunsko, v ktorom sa 86 % obyvateľstva hlási k pravoslávnemu vierovyznaniu, je jedinou krajinou, v ktorej sa hovorí románskym jazykom a v ktorej je zároveň dominantným pravoslávie.
<P>
Rada by som zdôraznila, že v Rumunsku je oficiálne uznaných 18 vierovyznaní. Medzikultúrny dialóg by však mal zahŕňať aj dialóg medzi vierovyznaniami.
<P>
Chcela by som požiadať 34 delegácií Európskeho parlamentu, aby rozšírili propagáciu európskych hodnôt na iných kontinentoch v rámci Európskeho roku medzikultúrneho dialógu a aby uľahčili spoznávanie iných kultúr a tradícií.
<P>
Dúfam, že medzikultúrny dialóg, v ktorého znamení sa nesie rok 2008, účinným spôsobom prispeje k upevneniu mieru, ktorý je jednou zo základných hodnôt Európskej únie.
<SPEAKER ID="064" NAME="Jorgo Chatzimarkakis" AFFILIATION="ALDE">
(DE) Vážený pán predsedajúci, otázka, ktorej sa chcem venovať, priamo súvisí s tým, čo práve povedala pani Ţicăuová, a je ňou rok 2008 ako rok medzikultúrneho dialógu. Súhlasím s tým a rešpektujem skutočnosť, že konferencia predsedov prijala určité rozhodnutia, avšak s akýmsi poľutovaním poznamenávam, že zástupcovia náboženstiev, pozvaní na tribúnu Parlamentu, s výnimkou pápeža prichádzajú z neeurópskych krajín.
<P>
Nemáme hádam dostatok náboženských autorít v Európe, ktoré by sme mohli pozvať, aby k tomuto Parlamentu prehovorili? Preto sa domnievam, že by bolo rozumné, a vlastne ste to už okrajovo spomenuli, vzhľadom na to, že Rumunsko je krajinou s veľkým zastúpením pravoslávnej cirkvi, aby sme pozvali ako rečníkov nielen pápeža a predstaviteľov protestantských cirkví, keďže medzi kresťanmi tiež existuje medzikultúrny dialóg, ale aj zástupcov pravoslávnej cirkvi. Preto vás žiadam, aby ste v rámci roku medzikultúrneho dialógu zvážili rozšírenie pozvania o ekumenického patriarchu Bartolomeja.
<SPEAKER ID="065" NAME="Teresa Riera Madurell" AFFILIATION="PSE">
(ES) Vážený pán predsedajúci, v novom roku vstúpili do eurozóny dve nové krajiny a prijali jednotnú menu. Táto skutočnosť opätovne vracia do centra pozornosti požiadavku, ktorá mala byť vo vyspelej, modernej a pokrokovej Únii už dávno realitou, ktorou je rovnosť pohlaví na nových minciach.
<P>
V histórii je táto skutočnosť neustále sa opakujúcou témou. Ženy boli a sú len zriedkakedy zobrazované na novo vyrazených minciach. Ženské osobnosti, ich prínos a práca neboli nikdy takto symbolicky uznané, a to nielen v tejto súvislosti. Rovnosť pohlaví je jednou z hodnôt, na ktorej staviame Európsku úniu a v tejto súvislosti by mala byť rovnosť uplatňovaná vo všetkých oblastiach.
<P>
Je dôležité, aby sme uznali a podporili činnosť mnohých žien v rôznych oblastiach, akými sú veda, kultúra, vzdelávanie, politika, ktorých práca, osudy a mená by sme mali poznať, študovať a pripomínať si. V niektorých krajinách, ako napríklad v mojom rodnom Španielsku, parlament na tento účel schválil návrh zákona.
<P>
Európsky parlament a Komisia by mali prijať nevyhnutné iniciatívne kroky a odporučiť všetkým členským štátom, aby prijali vhodné opatrenia s cieľom zabezpečiť pri razení euromincí rovnakú pozornosť odkazom a zobrazeniam mužov aj žien.
<SPEAKER ID="066" NAME="Mairead McGuinness" AFFILIATION="PPE-DE">
Vážený pán predseda, jeden z mojich kolegov spomenul, že predkladá nezaujímavú tému v tomto Parlamente a tou je uplatňovanie európskej smernice o vode v Írsku. Myslím si, že táto téma nie je vôbec nezaujímavá. Ak je nezaujímavá, musíme o nej viesť viac rozpráv, pretože írska vláda sa dostala do problémov tým, že viní Európu za to, že bola prinútená zaviesť poplatky za vodu v školách, pričom problém spočíva v skutočnosti v nedostatočnom financovaní škôl, zlej komunikácii a v nesprávnom uplatňovaní tohto dôležitého právneho usmernenia zo strany Írskej vlády.
<P>
Ohrozený je postoj Írov k Európskej únii, pretože neustále viníme Európu za rozhodnutia, s ktorými nie sme spokojní, hoci vláda je jednou zo strán rozhodovacieho procesu. V čase, keď stojíme pred referendom o reformnej zmluve, nielen rodičia zazerajú na EÚ v domnienke, že je zdrojom problému, ale v súčasnosti ani farmári a iné záujmové skupiny nemajú k Európskej únii pozitívny vzťah.
<P>
Preto musí Írska vláda podrobne vysvetliť spôsob uplatňovania tejto smernice; musí riadne financovať školy a musí zodpovedať otázku financií a za akých podmienok a kedy budú zavedené domáce ceny pre Írov. Toto potrebujeme v tomto štádiu vedieť.
<SPEAKER ID="067" NAME="Predsedajúci">
Týmto uzatváram tento bod rokovania.
