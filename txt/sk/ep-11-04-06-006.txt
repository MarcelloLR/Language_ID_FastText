<CHAPTER ID="006">
Správa a partnerstvo na jednotnom trhu - Jednotný trh pre Európanov - Jednotný trh pre podniky a rast - Verejné obstarávanie (pokračovanie rozpravy)
<SPEAKER ID="031" NAME="Othmar Karas" LANGUAGE="DE">
Veľmi pekne ďakujem za informácie, ktoré ste nám poskytli, pán Barnier. Lisabonská zmluva platí už dva roky a prvýkrát sme si za európsky sociálny model stanovili udržateľné sociálne trhové hospodárstvo. Tento postup nám môže pomôcť uskutočniť významný krok smerom k vytvoreniu hospodárskej a sociálnej únie v Európe. Koncepcia vnútorného trhu musí byť založená na tejto zásade.
<P>
Vnútorný trh funguje 20 rokov, ale ešte nie je dokončený. Prijali sme stratégiu Európa 2020, ktorú nemôžeme zaviesť bez podpory vnútorného trhu. Okrem toho diskutujeme o finančnom výhľade do roku 2020. Ak sa v rámci neho neposkytne väčšia finančná podpora pre politické iniciatívy v oblasti konkurencieschopnosti, rastu, zamestnanosti a sociálnej solidarity, nebudeme môcť realizovať koncepciu stratégie Európa 2020 a v plnej miere splniť jej ciele.
<P>
Vďaka euru sa z vnútorného trhu stáva domáci trh. Vnútorný trh má zásadný význam pre rast a zamestnanosť. Všetky faktory, ktoré posilňujú vnútorný trh, zvyšujú tiež konkurencieschopnosť Európy, a teda aj jej nezávislosť. Z uvedeného dôvodu som veľmi rád, že prijímame túto iniciatívu, pretože je to najdôležitejší krok, ktorý môže Európska únia uskutočniť. Ide iba o to, aby sme malým a stredným podnikom (MSP) umožnili prístup ku kapitálu. Musíme zabezpečiť, aby finančná podpora poskytnutá MSP nenadobudla iba podobu úveru a podpory pôžičiek. Musíme preskúmať aj iné prístupy.
<P>
Je dôležité, aby sme podporovali fondy rizikového kapitálu, projektové dlhopisy a elektronický obchod, účinnejšie bojovali proti pirátstvu, vytvorili spoločný konsolidovaný základ dane z príjmov právnických osôb, riadili verejné obstarávanie a zaviedli štyri slobody: voľný pohyb občanov, tovaru, služieb a kapitálu. Všetci máme pred sebou veľa práce. Ďakujem za túto iniciatívu, pán Barnier.
<SPEAKER ID="032" NAME="Evelyne Gebhardt" LANGUAGE="DE">
Veľmi dúfam, že bude možné zachrániť 200 občanov, ktorí sú v núdzi, pretože ide o veľmi dôležitú záležitosť. Ďakujem, že ste nás oboznámili s touto situáciou.
<P>
Článok 3 Lisabonskej zmluvy, ktorý sa týka sociálneho trhového hospodárstva, predstavuje nový prístup a novú politickú úlohu do budúcnosti. Samozrejme, že v súčasnosti musíme túto úlohu splniť. Čakáme na to už dva roky. Som rada, že Európska komisia uskutočnila prvý krok týmto smerom. Som tiež veľmi rada, že my v Skupine progresívnej aliancie socialistov a demokratov v Európskom parlamente sme po úpornej snahe úspešne zabezpečili zahrnutie sociálnej doložky do stanoviska Európskeho parlamentu v rámci dnešného hlasovania o tejto otázke.
<P>
Je to veľmi dôležitá otázka, pretože vytvára základ sociálnej súdržnosti a umožní nám zabezpečiť, aby občania Európskej únie považovali vnútorný trh za sociálny prvok. Ak chceme, aby občania Európy znova začali dôverovať politickému systému v Európskej únii, má dosiahnutie tohto cieľa zásadný význam. Predovšetkým Komisia musí konečne uznať rozhodujúci význam sociálnych práv na vnútornom trhu a sústrediť sa na sociálny dosah európskych právnych predpisov. Z tohto dôvodu je dôležité, aby Parlament znova pripomenul Komisii sociálnu doložku zakotvenú v Lisabonskej zmluve.
<P>
Chcela by som pánovi Barnierovi poďakovať za to, že nás ubezpečil, že túto otázku vezme do úvahy a bude postupovať uvedeným smerom. Môže sa spoľahnúť na plnú podporu Skupiny progresívnej aliancie socialistov a demokratov v Európskom parlamente. Pán Barnier, sociálna doložka, samozrejme, znamená aj náležitú revíziu smernice o vysielaní pracovníkov. Znamená to, že členské štáty musia rešpektovať právo na prácu a štrajk, a to spolu s otázkami, ktoré sa občanov naozaj týkajú. Uvedené práva sa tiež musia bez akýchkoľvek podmienok, námietok a obmedzení zapracovať do politiky vnútorného trhu Európskej únie. Táto otázka je pre nás ako sociálnych demokratov dôležitá. Ak sa vnútorný trh vytvorí na tomto základe, podporíme vás a naša politika sa bude uberať správnym smerom.
<P>
V tejto súvislosti sú, samozrejme, dôležité aj iné otázky. Uznávanie odborných kvalifikácií, európsky pas kvalifikácií a úplná prenosnosť dôchodkových práv v rámci Európskej únie sú všetko otázky, ktoré občanov Európy zaujímajú a ktorými sa zabezpečí, aby bol vnútorný trh trhom pre ľudí. Práve to my sociálni demokrati neustále tvrdíme. Hospodárstvo je tu pre ľudí a nie naopak. Ak sa budeme snažiť o dosiahnutie tohto cieľa, budeme kráčať správnym smerom.
<SPEAKER ID="033" NAME="Morten Løkkegaard" LANGUAGE="DA">
Chcel by som poďakovať spravodajcom a ostatným tieňovým spravodajcom za vynikajúcu spoluprácu na týchto správach. Spolupracovalo sa nám dobre a som tiež rád, že Skupina progresívnej aliancie socialistov a demokratov v Európskom parlamente nakoniec súhlasila s prijatím kompromisu. Pôsobilo by to zvláštne, keby sa nám v súvislosti s týmito správami nepodarilo dosiahnuť všeobecný kompromis.
<P>
Chcel by som spomenúť tri priority. Som presvedčený, že v súvislosti so správou, na ktorej som pracoval, znamenali pre Skupinu Aliancie liberálov a demokratov za Európu úspech. Ide konkrétne o správu o správe a partnerstve na jednotnom trhu.
<P>
Prvá priorita, ktorú sme zahrnuli, sa týka toho, že vedúci predstavitelia štátov a vlád EÚ musia v tejto oblasti prevziať vedúcu politickú úlohu. Je to absolútne nevyhnutný predpoklad dosiahnutia výsledkov a potrebného stanovenia priorít.
<P>
Druhá spočíva v zabezpečení toho, aby sa naše úsilie zameralo na skutočné, správne a včasné zavedenie právnych predpisov v tejto oblasti. Veľký problém v tejto súvislosti sa objavil pri smernici o službách. Samozrejme, dúfame, že táto situácia sa nebude v budúcnosti opakovať.
<P>
Na záver chcem uviesť, že sme vypracovali alternatívny spôsob riešenia sporov, ktorý je potrebné podporiť na úrovni EÚ, a týka sa najmä spotrebiteľov, ktorí nakupujú cez internet. Dôležitým krokom vpred je tiež veľký dôraz na elektronický obchod vo všeobecnosti. V tejto súvislosti je nevyhnutné spomenúť, že nedávno sme prijali aj smernicu o právach spotrebiteľov, ktorá je tiež v súlade s uvedeným smerovaním a zjavne predstavuje ďalší dôležitý krok správnym smerom.
<P>
Na záver by som chcel dôrazne vyzvať pána komisára Barniera, aby zároveň s prijímaním tohto veľkého balíka opatrení v oblasti jednotného trhu zabezpečil, aby sme podporili aj komunikáciu o tejto problematike. Naše doterajšie skúsenosti v súvislosti s komunikáciou o jednotnom trhu, jednotnom trhu pre občanov, sú také, že ešte existujú určité rezervy. Zodpovednosť nesieme všetci. Ak však môžem, rád by som pána komisára dôrazne vyzval, aby vynaložil veľké úsilie a zabezpečil skutočnú podporu komunikácie a jej posilnenie, aby boli občania a malé a stredné podniky lepšie informovaní o existencii tohto vynikajúceho balíka opatrení. Zdá sa, že najväčší problém spočíva v súčasnosti v nedostatočnej informovanosti o tejto otázke. Chcel by som preto dôrazne odporučiť, aby sme komunikáciu podporili.
<SPEAKER ID="034" NAME="Emilie Turunen" LANGUAGE="DA">
V osemdesiatych rokoch 20. storočia, v desaťročí, keď som sa narodila, vtedajší predseda Komisie Jacques Delors uviedol, že jednotný trh by mal mať sociálny rozmer. V súčasnosti, viac než o 20 rokov neskôr, sme v situácii, keď máme 23 miliónov nezamestnaných, vyvíja sa tlak na mzdy, pracovné podmienky a verejné služby, existuje približne 18 miliónov chudobných pracujúcich a prehlbuje sa nerovnosť v Európe. Zároveň prichádzame o pracovné miesta a skutočne nevieme, ako sa v budúcnosti uživíme. Musíme konštatovať, že v súvislosti s dosiahnutím európskeho sociálneho rozmeru máme pred sebou stále obrovské množstvo práce. Pán Monti sa minulý rok venoval tejto záležitosti vo svojom vynikajúcom návrhu pre nás všetkých. Som presvedčená, že jeho vyjadrenie o určitých nedostatkoch, inak povedané, istých kritických bodoch, ktoré musíme prijať a zaoberať sa nimi, ak chceme dosiahnuť pokrok, bolo úplne presné. Niektoré z nich majú sociálny a environmentálny charakter. Podľa môjho názoru by sme v blízkej budúcnosti mali v skutočnosti nadviazať práve na túto ústrednú myšlienku alebo sa ňou zaoberať.
<P>
Rokovanie o tomto dokumente v Parlamente bolo pomerne zložité. Som však veľmi rada, že dnes môžeme na schôdzi Parlamentu poskytnúť odporúčanie v súvislosti s ďalším smerovaním úsilia Komisie a pána Barniera.
<P>
Rada by som spomenula tri body, ktoré sú pre našu Skupinu zelených/Európsku slobodnú alianciu veľmi dôležité a predstavujú absolútne zásadné odkazy. Prvý odkaz dnešnej schôdze spočíva v tom, že chceme ekologický jednotný trh. Tento cieľ sa má dosiahnuť okrem iného prostredníctvom inovácií a vyhlasovania verejných súťaží a verejného obstarávania spôsobom, ktorý aktívne podporí prechod na ekologické hospodárstvo. Má sa tiež dosiahnuť zavedením ekologickej stopy pre výrobky a nájdením finančných nástrojov, ktoré môžu pomôcť uskutočniť tieto ekologické investície vrátane eurodlhopisov, ktorých cieľom je splniť naše veľké požiadavky na investície v súvislosti s prechodom na ekologické hospodárstvo. Náš druhý dnešný odkaz sa týka toho, že chceme sociálny jednotný trh. Okrem iného to znamená, že naším cieľom je základné a dôsledné preskúmanie právnych predpisov zo sociálneho hľadiska pred ich predložením. Z tohto dôvodu tiež chceme zohľadňovať sociálnu politiku. Ide o termín, na ktorom sme sa dohodli v rámci príslušných právnych predpisov v oblasti jednotného trhu, aby sme všetci mali na pamäti povinnosti, ktoré pre nás vyplývajú z Lisabonskej zmluvy v súvislosti so základnými sociálnymi právami.
<P>
Náš tretí odkaz spočíva v snahe vytvoriť jednotný trh pre spotrebiteľov, ktorý by okrem iného zahŕňal ambiciózne iniciatívy, dohľad nad trhom a práva cestujúcich.
<P>
Ide preto o vynikajúci dokument, ktorý my zelení dnes môžeme podporiť. Bola by som rada, keby sa v ňom tieto odkazy vyjadrovali jasnejšie a keby nám tento dokument umožnil snívať o tom, že Európa by mohla v otázkach sociálnej spravodlivosti, nových pracovných miest a prechodu na ekologické hospodárstvo zaujať vedúce postavenie vo svete. Pravdepodobne je pred nami v tomto smere stále veľa práce, ale domnievam sa, že toto je dobrý začiatok.
<SPEAKER ID="035" NAME="Malcolm Harbour">
v mene skupiny ECR. - Som veľmi rád, že môžem privítať vynikajúce správy troch spravodajcov, a naozaj ďakujem všetkým poslancom, nielen tým vo Výbore pre vnútorný trh a ochranu spotrebiteľa, ale aj členom mnohých iných výborov, ktoré sú tu zastúpené, ktorí sa k nám pridali v tejto významnej iniciatíve.
<P>
Na základe kvality príspevkov zo všetkých politických skupín sme už zistili, ako dôsledne sa tejto téme venujeme. Uskutočnili sa živé rozpravy a odzneli rôznorodé argumenty. Spája nás však spoločný cieľ, ktorý spočíva v snahe dosiahnuť fungovanie konkurencieschopného hospodárstva založeného na jednotnom trhu, konkurencieschopného sociálneho trhového hospodárstva a ich vzájomné prepojenie. Doteraz sa nám tento cieľ darilo dosahovať.
<P>
História tohto dôležitého projektu, ktorú niekoľkí z vás spomínali, mala svoje korene predovšetkým v práci profesora Montiho, za ktorú mu vzdávam hold, a v snahe nášho výboru dať najavo, že v tejto súvislosti musí reagovať aj Parlament. Chcem zároveň poďakovať predovšetkým všetkým koordinátorom za podporu a úsilie, ktoré tejto otázke venovali. Domnievali sme sa, že dokončenie nevyhnutného základu stratégie Európa 2020 pre inteligentný rast a pracovné miesta a inovácie - jednotného trhu - nebolo považované za skutočnú politickú prioritu. S pánom komisárom sa nám podarilo spolupracovať na stanovení tohto cieľa ako politickej priority v podobe Aktu o jednotnom trhu. Vzdávam hold Michelovi Barnierovi, ktorý využil príležitosť na spoluprácu s nami.
<P>
Táto skutočnosť znamená pre Parlament skutočný úspech. Vyplýva z toho aj ponaučenie v súvislosti so spôsobom, akým môžu výbory využívať svoju právomoc politickej iniciatívy prostredníctvom vzájomnej spolupráce s cieľom dosiahnuť pokrok. Keby totiž Parlament neprevzal iniciatívu, dnes by sme tento výsledok nedosiahli. Som veľmi rád, že je tu Martin Schulz, jediný predseda skupiny, ktorý sa zúčastňuje na rozprave. Srdečne ho vítam. Dúfam, že toto ponaučenie využije v budúcej práci, ktorú možno vykoná v tomto Parlamente.
<P>
Z obsahu tejto správy vyplýva niekoľko odkazov. V prvom rade, niekoľko kolegov uviedlo, že v oblastiach, ktorými sú predovšetkým oblasti tovaru a služieb, sme vykonali obrovské množstvo práce. Občania však o tom nie sú dostatočne informovaní a nevyužívajú dosiahnuté výsledky. Okrem toho existujú oblasti, ktoré potrebujeme naozaj rozvíjať. Niektoré z nich sú obsiahnuté v stratégii Európa 2020 v oblasti inovácií a digitálnych sietí. Ekologické technológie sa nezohľadňujú dostatočným spôsobom, hoci niektoré z nich nespĺňajú svoj účel.
<P>
Mám veľkú radosť z vášho vyjadrenia o verejnom obstarávaní. Zmenu musíme dosiahnuť aj v oblasti vzájomného uznávania odborných kvalifikácií. V uvedených oblastiach budeme spolupracovať. Dnes sme však vytvorili rámec a základ, aby sme v súvislosti s nimi dosiahli pokrok. Chcem znova poďakovať všetkým z vás, ktorí sa zapojili do tohto veľkolepého úsilia v mene všetkých európskych občanov.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="036" NAME="Nicole Sinclaire" AFFILIATION="NI">
Chcela by som položiť otázku pánovi Harbourovi, ktorý je mojím kolegom poslancom Európskeho parlamentu za región West Midlands v Spojenom kráľovstve. Vo veľkej miere rozprával o členstve v Európskej únii a jeho vplyve. V skutočnosti je predsedom jedného z najvplyvnejších výborov v Európskom parlamente, Výboru pre jednotný trh. V skutočnosti je to jediný konzervatívny poslanec Európskeho parlamentu, ktorý je predsedom výboru. Nedávno predložil písomné vyhlásenie na podporu malých podnikov. Podpísalo ho však iba o niečo viac ako 200 osôb. Takýto je jeho vplyv? Alebo je to len eurofil prezlečený za euroskeptika v bezvýznamnej skupine ECR, ktorý neustále zavádza britskú verejnosť?
<SPEAKER ID="037" NAME="Malcolm Harbour" AFFILIATION="ECR">
Pani Sinclairová a ja zastupujeme región v Spojenom kráľovstve a jeho občanov, ktorých pracovné miesta a budúcnosť závisia od jednotného trhu. Malým podnikom sa venujem stále a môžem jej povedať, že malé podniky v regióne Midlands, ktoré zásobujú veľké spoločnosti v oblasti automobilového priemyslu neďaleko od miesta, kde s pani Sinclairovou obaja žijeme, pracujú v súčasnosti nadčas, a to vďaka novým príležitostiam, ktoré sme im poskytli vytvorením rámca na prácu pre trh s 500 miliónmi ľudí - až také veľké územie.
<P>
Vôbec sa neospravedlňujem za prácu, ktorú tu vykonávam. Želal by som si, aby boli ostatní poslanci konštruktívnejší a vykonávali skutočnú prácu pre svojich voličov a neprichádzali sa sem iba sťažovať.
<P>
(potlesk)
<SPEAKER ID="038" NAME="Kyriacos Triantaphyllides" LANGUAGE="EL">
Pán komisár, vaše dnešné vystúpenie sa mi veľmi páčilo. Domnievame sa však, že Komisia postupuje v súlade s presvedčením spojeným s lisabonskou stratégiou, ktorá podľa oficiálneho stanoviska Komisie nesplnila svoje ciele.
<P>
V stratégii jednotného trhu sa musia v prvom rade objasniť jej vízie a ciele a znova vymedziť jej priority, a to na teoretickej aj praktickej úrovni, aby tak bola dostatočne viditeľná pre verejnosť. Sme presvedčení, že trh je užitočný a má svoje kladné stránky. Nie je to však sociálny model sám osebe. Sociálny rozmer sa musí vymedziť ako hlavná priorita a musí sa vypracovať nový program jednotného trhu, aby sa tak zlepšila sociálna spravodlivosť. V spoločnosti s voľným trhom nemôže byť všetko na predaj. Na verejné služby, služby verejného zdravotníctva, a služby všeobecného hospodárskeho záujmu by sa nemali vzťahovať právne predpisy o hospodárskej súťaži alebo právne predpisy o jednotnom trhu. Univerzálny prístup k funkčným a veľmi kvalitným verejným službám predstavuje zásadnú politickú otázku. Zároveň nemožno prehliadať základné práva, akým je právo na odborovú činnosť.
<SPEAKER ID="039" NAME="Matteo Salvini" LANGUAGE="IT">
Nebudem ešte raz spomínať jednotlivé body. Zastupujem koaličného partnera vo vláde jednej zo zakladajúcich krajín Európskej únie, Ligu severu. V tejto otázke nejde o lepšiu komunikáciu. Vypočul som si kolegu, ktorý hovoril o vyslancovi pre komunikáciu v prípade ohrozenia činností Európskej únie. Ide skôr o otázku zapojenia území.
<P>
Uvedené tri opatrenia hodnotíme kladne. Majú pozitívne aspekty aj aspekty, ktoré je potrebné zdokonaliť. V súvislosti s nimi predložila naša skupina pozmeňujúce a doplňujúce návrhy. Základným faktorom je zapojenie, pretože Taliansko sa odlišuje od Fínska a aj od Portugalska. Dôležité je, že by malo ísť o príležitosť a nie príťaž, ako to bolo v minulosti v prípade niektorých smerníc.
<P>
Pri označovaní krajín, ktoré nedodržiavajú usmernenia, za vinníkov musíme byť opatrní. Ich nedodržiavanie totiž zjavne nie je bezdôvodné. Dôvod pravdepodobne spočíva v tom, že tieto smernice nemožno homogénne uplatňovať v 27 krajinách.
<P>
Naším cieľom je vytvorenie jednotného trhu. Jeho vytvorenie nie je konečný cieľ, ale prostriedok. Vzhľadom na to je pre malé a stredné podniky a spotrebiteľov dôležité, aby bol tento proces predovšetkým konkrétny, nemal podobu všeobecných vyhlásení, ale konkrétnych opatrení, ktoré sa začínajú spomínanými dvanástimi konkrétnymi bodmi. Po druhé, do tohto procesu by sa mali skutočne zapojiť vlády a územia, pretože inak riskujeme vytvorenie ďalšieho rámca, ktorý občania a výrobcovia neprivítajú. Žiadny vyslanec pre komunikáciu nemôže stanoviť, či smernica alebo jednotný trh vyhovuje sociálnej a výrobnej štruktúre, ktoré ju musia prijať.
<SPEAKER ID="040" NAME="Nicole Sinclaire" AFFILIATION="NI">
Mám procedurálnu námietku. Po prvé, v rokovacom poriadku sa uvádza, že ak chce poslanec tohto Parlamentu vystúpiť s procedurálnou námietkou, predsedajúci by mu to mal umožniť. Ja som chcela vystúpiť s procedurálnou námietkou.
<P>
Tieto modré karty umožňujú poslancovi položiť otázku inému poslancovi. Teda ak poslanec túto otázku neberie na vedomie, domnievam sa, že je vašou úlohou, pán predsedajúci, požiadať ho o odpoveď.
<P>
Moja otázka bola jednoduchá: Ako prispel vplyv pána Harboura k prijatiu jeho písomného vyhlásenia, ktoré nemalo príslušný počet podpisov?
<SPEAKER ID="041" NAME="Predsedajúci">
Náš vážený kolega pán Harbour odpovedal. Každý teraz môže považovať jeho odpoveď za viac alebo menej úplnú. Vy ju môžete považovať za nedostatočnú, iní za úplnú. Tu však táto diskusia končí. Nemôžeme rozpravu o takej dôležitej téme zmeniť na dvojstrannú diskusiu medzi vami a pánom Harbourom.
<SPEAKER ID="042" NAME="Laurence J.A.J. Stassen" AFFILIATION="NI">
(NL) Rada by som začala s pozitívnymi postrehmi. Predložené správy obsahujú niekoľko kvalitných návrhov, akým je dosiahnutie pokroku v súvislosti so smernicou o službách, otázka európskeho patentu a riešenie nadmerných poplatkov za roamingové služby. Uvedené otázky ovplyvnia základný problém vnútorného trhu a umožnia jednotlivým občanom a spoločnostiam dosiahnuť pokrok.
<P>
Nanešťastie však musím poznamenať, že existujú mnohé iné iniciatívy, ktoré ďaleko presahujú cieľ vnútorného trhu. Uvediem niekoľko príkladov. Ide o ciele v oblasti klímy a emisií oxidu uhličitého, sociálnu a hospodársku rovnosť, spravodlivé pracovné podmienky a, samozrejme, o väčšiu solidaritu. To znamená, že ide o sociálno-ekonomický redistribučný systém, na ktorý bude potrebné nepochybne vynaložiť väčšie množstvo finančných prostriedkov. Všetky uvedené návrhy majú socialistický nádych a ako vidíme, žiadny z nich nepatrí do rozsahu povinností Európy a žiadny z nich určite nesúvisí s otázkou vnútorného trhu. Je nereálne domnievať sa, že rozdiely v Európe možno odstrániť sociálno-ekonomickými zásahmi. Cieľom vnútorného trhu nikdy nebolo dosiahnuť v Európe všeobecnú rovnosť.
<P>
Vážený pán predsedajúci, delegácia holandskej Strany za slobodu (PVV) by uprednostnila vytvorenie vnútorného trhu, ktorý je zameraný na základnú otázku, to znamená na podporu slobody a hospodárskej spolupráce. Venujte sa práci na týchto dvoch otázkach, ktoré sa mali vyriešiť už dávno, a zbavte sa všetkých zbytočných iniciatív. Pre stranu PVV je predstava vnútorného trhu, akú tu podporujete, príliš vzdialená.
<SPEAKER ID="043" NAME="Róża Gräfin von Thun und Hohenstein" AFFILIATION="PPE">
Pánovi komisárovi by som chcela povedať, že počas vypracovávania správy o vašom obsažnom dokumente sme si neustále rovnako ako vy uvedomovali, že jednotný trh má slúžiť Európanom. Možno práve preto boli rokovania medzi jednotlivými politickými skupinami o konečnej podobe textu také náročné. Naozaj s nimi súhlasím v tom, že aj keď nie sme úplnými zástancami vnútorného trhu, môže v nás vyvolať emotívne reakcie.
<P>
Európsky parlament dnes naozaj správne vysiela jasný signál Komisii a Rade v podobe 15 prioritných návrhov. Osobne som spokojná, že sme zdôraznili dôležitosť mobility našich občanov. Ľahší prístup k bankovým službám, jednoduchšie uznávanie odborných kvalifikácií a úplná prenosnosť dôchodkov predstavujú oblasti, v ktorých občania potrebujú riešenia, aby mohli počas svojho života študovať, pracovať a investovať v rôznych členských štátoch.
<P>
Európania od nás očakávajú konkrétne opatrenia zamerané na konkrétne potreby. My ich musíme prijať. Všimnite si napríklad poplatky za hlasové a dátové roamingové služby. Je najvyšší čas, aby tieto poplatky prestali brániť mobilite Európanov na tomto kontinente, na našom kontinente bez vnútorných hraníc. V dokumente, o ktorom dnes budeme hlasovať, sa rieši aj táto otázka.
<P>
Na záver chcem uviesť, že Európsky parlament navrhuje každoročne organizovať Fórum jednotného trhu a tento základ by mal umožniť skutočnú diskusiu s občanmi. Podľa mňa ide o zásadný spôsob zapojenia európskych občanov do reformy jednotného trhu v čase jeho 20. výročia. Pri tejto príležitosti nám všetkým želám veľa úspechov.
<SPEAKER ID="044" NAME="Mitro Repo" AFFILIATION="S&amp;D">
(FI) Problémy jednotného trhu sú čiastočne spôsobené zlou správou vecí verejných. V súčasnosti čaká príliš dlho na svoje zavedenie na vnútroštátnej úrovni neospravedlniteľne veľké množstvo smerníc. Rovnako bolo príliš mnoho z nich zavedených nedostatočne alebo nesprávne.
<P>
Členské štáty musia samy prevziať zodpovednosť za životaschopnosť jednotného trhu. Spoločné pravidlá, ktoré sa zjavne nedodržiavajú, nemajú žiadny význam. Jedno z nebezpečenstiev spočíva v nerovnosti občanov EÚ. Práva a povinnosti musia byť rovnaké pre všetkých občanov a spoločnosti v EÚ.
<P>
Podľa môjho názoru sa v správe pani Kalnieteovej nekladie dostatočný dôraz na úlohu Európskeho parlamentu. Podľa Lisabonskej zmluvy musí byť úloha Parlamentu ako zákonodarného orgánu rovnocenná s úlohou Rady. Som presvedčený, že oživenie jednotného trhu bude závisieť od rovnakej účasti a úzkej spolupráce všetkých inštitúcií EÚ. Ciele, ktoré sme si pôvodne v súvislosti s jednotným trhom stanovili, môžeme dosiahnuť iba spoločným postupom. Tie spočívajú v podpore konkurencieschopnosti, sociálneho trhového hospodárstva a udržateľného rozvoja.
<P>
Pán Schulz vo svojom vystúpení na včerajšej plenárnej schôdzi dôrazne uviedol, že predseda Komisie a ani predseda Európskej rady nemajú právo zľahčovať úlohu Parlamentu. Dôveryhodnosť politiky EÚ a budúcnosť Európskej únie závisia v konečnom dôsledku od účinného fungovania demokracie. Legitímnosť práce Parlamentu zaisťuje 500 miliónov voličov v priamych vnútroštátnych voľbách. Práve oni patria medzi najdôležitejších aktérov a ľudí s vplyvom a rozhodovacími právomocami v Európe. Životaschopnosť jednotného trhu a aj budúcnosť Európskej únie závisia od ich konania a rozhodnutí, ktoré prijímajú.
<SPEAKER ID="045" NAME="Olle Schmidt" AFFILIATION="ALDE">
(SV) EÚ má určite väčší význam než jednotný trh. Bez jednotného trhu však neexistuje EÚ. Jednotný trh je naším najdôležitejším nástrojom pri prekonávaní hospodárskej krízy v EÚ.
<P>
To, čo je prínosné pre občanov Európy, preto nie je v rozpore s tým, čo je prínosné pre jej podniky. Ak úspešne odstránime zvyšné prekážky voľného pohybu ľudí, tovaru, kapitálu a služieb, bude to víťazstvo pre každého. Proces vytvárania jednotného trhu nie je zďaleka ukončený a obnovu a zlepšenie potrebuje najmä sektor služieb. Týka sa to aj digitálneho trhu, aby sme mohli využiť výhody dynamických účinkov voľného pohybu.
<P>
Jedným zo základov jednotného trhu je euro. Spoločná mena vytvára stabilitu pre podniky, ktoré sa nemusia obávať výmenných kurzov. Euro zjednodušuje cezhraničný obchod. Keby sa euro malo zaviesť v celej EÚ vrátane našej krajiny Švédska, zjavne by to stimulovalo a posilnilo Európu a poskytlo jednotnému trhu dodatočnú silu. Vzniklo by viac pracovných miest a dosiahli by sme väčšiu prosperitu.
<P>
Mimochodom, pán predsedajúci, v plnej miere podporujem vyjadrenia pána Malcolma Harboura.
<SPEAKER ID="047" NAME="Pascal Canfin" AFFILIATION="Verts/ALE">
(FR) Domnievam sa, že mnoho kolegov poslancov si spomenie, že základom tohto balíka opatrení v oblasti jednotného trhu je správa pána Montiho. V tejto správe sa odporúčalo prijať značný kompromis medzi zástancami intenzívnejšej hospodárskej súťaže, ak to tak môžeme povedať, a zástancami väčšieho dôrazu na sociálne, environmentálne a daňové aspekty.
<P>
Som presvedčený, že tu v Parlamente - pokiaľ sa pri hlasovaní, ku ktorému dôjde na plenárnej schôdzi o pár hodín, nenaruší celistvosť textov - sa nám podarilo tento kompromis dosiahnuť, a to vrátane 14 návrhov, ktoré vyplývajú z troch správ ako celku. Viem tiež, že v kolégiu členov Komisie vediete diskusie s cieľom vymedziť základné témy, ktorými sa budete zaoberať. Zjavne budeme venovať veľkú pozornosť tomu, či sa táto rovnováha, ktorú dosiahol Parlament a o ktorú sa snažil pán Monti, zachovala a rozšírila na 12 základných projektových tém, ktoré ste spomínali.
<P>
Chcel by som upozorniť na tri základné otázky, ktoré považujem sa zvlášť dôležité. Nadviažem pritom na vyjadrenia pani Turunenovej, ktoré uviedla pred chvíľou v mene Skupiny zelených/Európskej slobodnej aliancie. Prvý aspekt sa týka hospodárskej súťaže. Otázka jednotného trhu spočíva v uistení, na čo môžeme zamerať hospodársku súťaž. Zameriame ju na inovácie a výrobky alebo na pravidlá prostredníctvom environmentálneho alebo sociálneho dumpingu? Som presvedčený, že tu v Parlamente sme naozaj dosiahli rovnováhu - dúfam, že ju môžete preniesť do Komisie -, čo znamená súhlasný postoj v súvislosti s intenzívnejšou hospodárskou súťažou prostredníctvom inovácií, v súvislosti s väčšími kapitálovými investíciami, ale aj so sociálnou doložkou a náročnými environmentálnymi normami, ktoré zabezpečujú, aby hospodárska súťaž neviedla k regulačnému dumpingu. Verím, že dva uvedené aspekty majú zásadný význam pre dosiahnutie nášho kompromisu.
<P>
Druhá otázka, na ktorú by som chcel upozorniť, sa týka daňových aspektov. Keď ste vo svojej prvej verzii Aktu o jednotnom trhu navrhli konsolidovaný základ dane z príjmov právnických osôb pre nadnárodné spoločnosti, tento návrh nemal dobrovoľný charakter. Inak povedané, tento konsolidovaný základ dane z príjmov museli uplatňovať všetky spoločnosti. V návrhu, ktorý Komisia predložila približne pred desiatimi dňami, ide o dobrovoľné opatrenie. Inak povedané, namiesto upevnenia určitého aspektu jednotného trhu sa ho Komisia zbavuje. Namiesto dosiahnutia daňovej harmonizácie vytvoríte nový systém, budete komplikovať a vytvárať regulačnú arbitráž. Návrh, ktorý predložila Komisia pred dvoma týždňami, je v úplnom rozpore s našimi cieľmi v Parlamente a s tým, čo ste navrhli predtým.
<P>
Posledný bod, na ktorý chcem veľmi stručne upozorniť, je pojem reciprocity, a to úplne rovnakým spôsobom, ako ste to urobili vy. Jednotný trh predstavuje 500 miliónov ľudí. Je to hospodárska, ale aj politická entita, ktorá nám musí umožniť väčší vplyv pri formovaní globalizácie.
<SPEAKER ID="048" NAME="Edvard Kožušník" AFFILIATION="ECR">
(CS) Chcel by som poďakovať pánovi komisárovi za jeho 12 opatrení v súvislosti s Aktom o jednotnom trhu a za to, že sa inšpiroval správou Maria Montiho. Rád by som však spomenul jedno meno, ktoré je v tejto súvislosti dôležité a na ktorom sa zhodneme všetci, ktorí sme sa zúčastňovali na práci v oblasti činností vnútorného trhu vo Výbore pre vnútorný trh a ochranu spotrebiteľa. To meno je Malcolm Harbour. Je to nepochybne jedno z najdôležitejších mien na dnešnej schôdzi. Pán komisár sa neurazí, pretože sa zúčastnil na zasadnutí výboru, keď pán Malcolm Harbour predložil iniciatívu týkajúcu sa vnútorného trhu, ktorou sa znova začala celá diskusia o tejto otázke. Každý bez ohľadu na svoju politickú príslušnosť, socialista, zelený, liberál alebo člen samotnej skupiny Európskych konzervatívcov a reformistov, povedal by som, že takmer každý, podporil túto predstavu. Z tohto dôvodu chcem spomenúť meno Malcolma Harboura. Podľa môjho názoru musíme v súčasnosti bojovať proti hospodárskemu nacionalizmu. Jedným z našich nepriateľov v tomto boji je čas. Pokiaľ ide o nedostatok času, vkladám svoje nádeje do pána komisára Barniera, že bude schopný zmeniť uvedených 12 opatrení na legislatívne opatrenia.
<SPEAKER ID="049" NAME="Eva-Britt Svensson" AFFILIATION="GUE/NGL">
(SV) Pani Győriová začala svoje vystúpenie tvrdením o potrebe hybnej sily pre hospodárstvo. Je to tak. Túto hybnú silu potrebujeme. Chcela by som však doplniť jej slová a uviesť, že ju potrebujeme aj v prípade sociálnej spravodlivosti a udržateľnej spoločnosti. Sociálne práva sa nesmú nikdy považovať za prekážku. Naopak, sú predpokladom pre udržateľné a sociálne hospodárstvo a rast. Nikto nespomínal predstavu novej stratégie v oblasti dane z pridanej hodnoty. Ja túto tému spomeniem, pretože v rôznych členských štátoch sa uplatňujú rôzne pravidlá týkajúce sa DPH. Napríklad vo Švédsku sa veľká časť systému sociálneho zabezpečenia financuje prostredníctvom pravidiel týkajúcich sa DPH. V dôsledku právnych predpisov EÚ už trpíme. EÚ nám totiž neumožní oslobodiť od DPH mimovládne organizácie. To má vplyv na všetky dobrovoľnícke organizácie. Ide napríklad o organizácie, ktoré poskytujú služby deťom a mladým ľuďom. Musíme mať právo rozhodovať o týchto pravidlách týkajúcich sa DPH sami.
<SPEAKER ID="050" NAME="Oreste Rossi" AFFILIATION="EFD">
(IT) Vytvorenie jednotného trhu je jedným z cieľov Európskej komisie v snahe reagovať na hospodársku krízu.
<P>
Všetky tri správy majú pozitívne aj negatívne stránky. Súhlasíme s využívaním nových technológií, elektronického obchodu a inovácií s cieľom podporiť rast podnikov a zvýšiť konkurencieschopnosť. Aby sme podporili vytvorenie trhu pre Európanov, prioritou by mala byť väčšia koordinácia obchodnej činnosti s cieľom kontrolovať tovar z tretích krajín. Vytvorenie jednotného trhu založeného na spolupráci môže byť jedine príležitosťou na hospodársky rast. Spĺňa totiž kritériá transparentnosti a dôslednejšieho zohľadnenia skutočnej situácie v jednotlivých regiónoch.
<P>
Stále pretrvávajú problémy, napríklad pokiaľ ide o udelenie osobitného mandátu predsedovi Komisie ako dozornému úradníkovi v súvislosti s jednotným trhom a o nedostatočnú ochranu pre malé a stredné podniky a ich zamestnancov. Ak chceme podporiť európske hospodárstvo, musíme zabrániť presídľovaniu podnikov.
<SPEAKER ID="051" NAME="Csanád Szegedi" AFFILIATION="NI">
(HU) S predloženou správou je v podstate možné súhlasiť. Otázka však znie, aký význam jej môžeme v skutočnosti pripísať. To znamená, že voľný pohyb ľudí a kapitálu sú v podstate pekné slová, ale do akej miery ich doteraz poznali Maďari? Uvedomili si, že západný kapitál môže prísť do východnej Európy, ale z východnej Európy môžu odísť iba ľudia, a preto je voľný iba pohyb ľudí. Je však nemožné predstaviť si maďarských alebo možno českých, alebo poľských podnikateľov, ako kupujú napríklad nemeckú spoločnosť, ktorá vyrába automobily Volkswagen, a následne ju zavrú, aby vytvorili svoj vlastný trh. Naopak, nemeckí, francúzski a britskí podnikatelia to spravili v Maďarsku, keď zničili cukrovarnícky, potravinársky, konzervárenský a textilný priemysel v krajine. V roku 2004 v skutočnosti dokonca viedli kampaň založenú na tom, že by sme mali vstúpiť do Európskej únie, aby si maďarskí podnikatelia mohli otvoriť cukrárne vo Viedni. Maďarskí podnikatelia si nemôžu otvoriť cukrárne ani v malej dedine, nieto ešte vo Viedni. Z tohto dôvodu je nevyhnutné obnoviť potravinársky, textilný a konzervárenský priemysel aj vo východnej Európe, aby sme sa mohli stať členmi, uznávanými členmi Európskej únie s rovnakými právami.
<SPEAKER ID="052" NAME="Andreas Schwab" AFFILIATION="PPE">
(DE) Najprv by som chcel úprimne poďakovať všetkým v Európskom parlamente a v Európskej komisii, ktorí spolupracovali na tejto spoločnej správe.
<P>
Pred takmer 20 rokmi sa vnútorný trh vytvoril pomocou Jednotného európskeho aktu. Odvtedy sa dosiahli dôležité výsledky, ale tento proces je ako beh na 100 metrov. Posledných pár metrov je najťažších a najnáročnejších. Skutočnosť, že nás pán Barnier po konzultácii s ďalšími členmi Komisie obdaril posledných pár metrov pred dosiahnutím vnútorného trhu neuveriteľne jednotným prístupom, je preto o to viac vítaná. V minulosti sa v rôznych oblastiach nedosiahol náležitý pokrok práve preto, že stratégiu primerane neskontrolovali jednotlivé generálne riaditeľstvá a Komisia, aby tak zabezpečili jej jednotnosť. Všetky skupiny v Európskom parlamente musia spolupracovať navzájom a s Komisiou s cieľom zabezpečiť zmenu tejto situácie.
<P>
Hlavný moment posledných niekoľkých metrov pretekov o vnútorný trh, záverečný šprint, ako to nazývam, spočíva v hlavnej zásade sociálneho trhového hospodárstva. Znamená to dôsledne zohľadniť práva zamestnancov, spoločností, občanov a všetkých, ktorí patria do sveta obchodu, a zabezpečiť, aby sme dosiahli spravodlivú rovnováhu medzi jednotlivými členskými štátmi a aj medzi rôznymi záujmami zainteresovaných strán. Som presvedčený, že kompromisy, ktoré sme dosiahli naprieč spektrom jednotlivých skupín, sa tejto zásade približujú.
<P>
Pán Barnier, rád by som však zdôraznil, že Poslanecký klub Európskej ľudovej strany (kresťanských demokratov) schválil v rámci všetkých výborov interný zoznam priorít pre nasledujúce opatrenia, ktoré sa majú uplatňovať z balíka, ktorý navrhujete. Zoznam obsahuje štyri hlavné body. Boli by sme radi, keby sa vyvinulo záverečné úsilie zamerané na zavedenie základných slobôd na vnútornom trhu. Napríklad iba v jednom členskom štáte existuje štvrtina odborných kvalifikácií v Európskej únii. Je to dôkazom toho, že máme pred sebou ešte veľa práce a že pokiaľ ide o otvorenosť, tento trh nefunguje správne.
<P>
Okrem toho chceme vytvoriť cezhraničný digitálny vnútorný trh a zaviesť na vnútornom trhu globálnu perspektívu. Návrhy v oblasti politiky verejného obstarávania sú v tejto súvislosti mimoriadne dôležité a Parlament na nasledujúcej schôdzi vypracuje o tejto téme uznesenie.
<SPEAKER ID="053" NAME="Bernadette Vergnaud" AFFILIATION="S&amp;D">
(FR) Chcela by som zablahoželať všetkým poslancom Európskeho parlamentu, ktorí sa zúčastnili na vypracovaní týchto správ. Domnievam sa, že sa nám podarilo vypracovať tri vyvážené texty, ktorými sa z Parlamentu kolégiu členov Komisie vysiela presvedčivý signál o našich prioritách týkajúcich sa efektívneho fungovania jednotného trhu v prospech našich občanov, rastu a podnikov.
<P>
Ako tieňoví spravodajcovia pre správu pána Buşoia sme pre Komisiu vypracovali jasný strategický plán. Po prvé, a v tomto bode sa všetci zhodujeme, pán komisár, bol predložený návrh legislatívneho rámca pre verejné obstarávanie, verejno-súkromné partnerstvá a koncesie na služby, ktorým by sa mali chrániť malé subjekty, malé a stredné podniky (MSP) a posudzujúce miestne orgány a ktorým sa zabezpečí reciprocita medzi EÚ, rozvinutými krajinami a významnými rozvojovými krajinami.
<P>
Následne je potrebné zabezpečiť, aby sme uprednostnili spoločný konsolidovaný základ dane z príjmov právnických osôb a zrozumiteľný rámec pre DPH. Ak chceme dosiahnuť rozvoj našich MSP v zdravom konkurencieschopnom prostredí, tento krok má zásadný význam.
<P>
Na záver chcem uviesť, že musíme zabezpečiť financovanie inovácií, aby sme tak stimulovali silný a udržateľný rast dôležitých európskych projektov infraštruktúry vydaním eurodlhopisov.
<P>
Na záver by som chcela zdôrazniť, aké je pre mňa dôležité, že sme dosiahli uspokojivý kompromis v kľúčových otázkach, akými sú zabezpečenie sociálnych práv v jednotlivých právnych úpravách jednotného trhu a ochrana služieb všeobecného záujmu v duchu Lisabonskej zmluvy.
<P>
Pán komisár, vysielame vám veľmi jasnú správu. Hospodárstvo musí slúžiť občanom a nie naopak. Potrebujete našu pomoc. Dnes vám túto pomoc poskytujeme spolu s dôležitou úlohou. Tá spočíva v zmierení našich občanov s európskym projektom. Preto nás nesklamte a poskytnite im dôveru, ktorú potrebujú.
<SPEAKER ID="054" NAME="Adina-Ioana Vălean" AFFILIATION="ALDE">
Ako liberálka vítam prijatie Aktu o jednotnom trhu. Odstránenie vnútroštátnych prekážok by malo vytvoriť efektívny jednotný trh. Týka sa to však všetkých sektorov? Túto situáciu považujem za zrejmú v sektore energetiky a ešte viac v súvislosti s nedostatkom zdrojov a medzinárodným napätím. Som pevne presvedčená, že Európa sa musí zasadiť o to, aby členské štáty vzájomne prepojili svoju infraštruktúru a investovali do nej. Je to predpokladom na vytvorenie spoločného trhu s energiou a dosiahnutie bezpečnosti dodávok.
<P>
Táto nová často opakovaná bruselská fráza je však žiaduca iba dovtedy, kým posilňuje konkurencieschopnosť a nižšie ceny pre spotrebiteľov. V niektorých sektoroch sa to však nemusí podariť. Pochybujem, či založenie veľkých európskych telekomunikačných spoločností, zavedenie celoeurópskeho udeľovania licencií v audiovizuálnom sektore alebo vytvorenie jednotného trhu pre on-line obsah prinesú z dlhodobého hľadiska väčšiu konkurencieschopnosť, alebo či budú stimulovať tvorivosť, kultúru a rast. Možno by sme mali začať pokojne uvažovať a nehrnúť sa bezhlavo do realizácie myšlienky jednoduchého trhu.
<SPEAKER ID="055" NAME="Emma McClarkin" AFFILIATION="ECR">
Na úvod by som chcela poďakovať všetkým spravodajcom za ich úsilie, najmä však pani Kalnieteovej za všetku usilovnú prácu a nášmu predsedovi pánovi Malcolmovi Harbourovi za vedenie.
<P>
Vláda Spojeného kráľovstva odhaduje, že hodnota skutočného jednotného trhu by tvorila 800 miliárd EUR v rámci HDP EÚ. Je to skutočne prekvapujúci číselný údaj. Ešte musíme vynaložiť veľa úsilia, aby sme dosiahli tento stav. Zdokonalenie správy jednotného trhu musí byť pre EÚ kľúčovou strategickou prioritou. Je nevyhnutné, aby sme sa v tomto náročnom hospodárskom období snažili o zlepšenie našej konkurencieschopnosti, zvýšenie rastu, vytváranie pracovných miest a podporu inovácií. Mám radosť z výsledku tejto správy, v ktorej sa zdôrazňuje dôležitosť jasnej angažovanosti a zodpovednosti členských štátov za opätovné naštartovanie jednotného trhu, ktoré je nevyhnutné pre jeho úspešné fungovanie.
<P>
Vykonávaním prísneho monitorovacieho procesu a skrátením času potrebného na transpozíciu smerníc budú členské štáty môcť zintenzívniť obchod a zabezpečiť dobré fungovanie jednotného trhu. Veľmi tiež podporujem prioritné činnosti v súvislosti so vzájomným uznávaním odborných kvalifikácií, na ktoré upozorňuje správa pána Correiu de Camposa. Na tejto téme budem pracovať ako spravodajkyňa. Naliehavo musíme určiť prekážky, s ktorými sa stretávajú členské štáty a samotní odborníci pri vykonávaní tejto smernice.
<SPEAKER ID="056" NAME="Cornelis de Jong" AFFILIATION="GUE/NGL">
(NL) Pri rozprave o vynikajúcej správe pána Louisa Grecha som nadobudol dojem, že Parlament aj Komisia si uvedomujú potrebu výraznejšej sociálnej orientácie vnútorného trhu.
<P>
Všetci sme sa zhodli, že vysvetlenie čiastočného zlyhania vnútorného trhu spočíva v tom, že si získal srdcia veľkých spoločností, ale nie obyčajných ľudí. Neboli však ešte prijaté žiadne návrhy sociálnej kapitoly na ochranu práv odborových zväzov a kolektívnych zmlúv. Na druhej strane sme však svedkami toho, ako predsedovia vlád a Komisia rozprávajú o mzdových obmedzeniach a niektorí dokonca vyzývajú na zrušenie kolektívnych zmlúv. V súčasnosti sa dokonca spochybňuje existencia samotného odborového hnutia.
<P>
Pán komisár Barnier, nenechajte sa oklamať. Počúvajte svoje sociálne založené srdce a zabezpečte, aby sa vnútorný trh stal trhom pre každého a nielen hračkou veľkých spoločností. Vyzývam vás preto na predloženie návrhu, ktorým sa pomerne jasne stanoví, že sociálne práva by nemali podliehať zásadám nespútanej hospodárskej súťaže.
<P>
Svojej kolegyni pani Sinclairovej by som chcel odkázať iba toto: bolo mi cťou pracovať s pánom Malcolmom Harbourom na písomnom vyhlásení o MSP. Vy ste nás vôbec nepodporili a vašu kritiku vyhlásenia považujem za úplne neopodstatnenú.
<SPEAKER ID="057" NAME="Jaroslav Paška" AFFILIATION="EFD">
(SK) Snaha o vytvorenie jednotného trhu pre podniky a rast naráža na mnohé administratívne prekážky, ktoré sú prirodzeným dôsledkom toho, že sa podnikateľské prostredie v členských štátoch vyvíjalo oddelene v rozdielnych etapách a podmienkach. Úsilie o synchronizáciu podnikateľského prostredia všetkých dvadsiatich siedmich členských krajín sa mi zdá ako veľmi náročná ambícia. Preto by som si dovolil upozorniť aj na možnosť alternatívneho postupu, ktorý nevyžaduje od počiatku absolútnu kooperáciu všetkých členských krajín. Postupom podľa článku 20 Zmluvy o Európskej únii sa nám už podarilo takzvanou posilnenou spoluprácou v oblasti vytvárania jednotnej ochrany patentov posunúť dlho neriešiteľný problém európskeho patentu výrazne dopredu. Som presvedčený, že ak by sa našla vôľa skupiny najmä hospodársky silnejších členských štátov ako sú Francúzsko a Nemecko na zjednotenie účtovných pravidiel a vytvorenie spoločného účtovného a daňového systému, bolo by možné formou posilnenej spolupráce podľa článku 20 Zmluvy o Európskej únii vytvoriť základ spoločného účtovného systému, ku ktorému by sa postupne mohli pridávať ďalšie členské štáty. Som presvedčený, že dobrým výberom premyslených postupných krokov je možné výrazne napomôcť fungovaniu jednotného trhu Európskej únie.
<SPEAKER ID="058" NAME="Mike Nattrass" AFFILIATION="NI">
Pani Kalnieteová si želá oživenie jednotného trhu a chce, aby znelo ako v prípade rakety V-2. To znamená mimoriadne nebezpečne, ale bez možnosti dosiahnuť cieľ. Pán Correia de Campos sa obáva o pohyb pracovníkov. Tieto obavy mám aj ja.
<P>
EÚ zaplavila Spojené kráľovstvo nadbytočnými pracovníkmi. Spojené kráľovstvo považuje svet za trh. Zvieracia kazajka regulácie EÚ obmedzuje náš priemysel, bráni inováciám, keď nie sú v súlade s nariadeniami, a likviduje tradičné priemyselné odvetvia s kvalitnými výrobkami, ktoré nemajú schválenú kontinentálnu podobu.
<P>
Obeťou sú v tomto prípade malé podniky. Spojené kráľovstvo patrí medzi krajiny, ktoré skutočne dodržiavajú pravidlá, tento postup mu však škodí. Ide napríklad o nákladné dodržiavanie nariadení v odvetví ošípaných a odvetví vajec, ktoré Komisia nebude presadzovať, čo spôsobí, že náš výrobok nebude konkurencieschopný. Príkladov je omnoho viac, ale na záchranu malých podnikov mám len jednu minútu.
<SPEAKER ID="059" NAME="Amalia Sartori" AFFILIATION="PPE">
(IT) Som presvedčená, že v súčasnosti je dôležité spoločne poďakovať pánovi Barnierovi za jeho prácu a aj za vynikajúcu prácu pána Harboura.
<P>
Iniciatíva, ktorú predložila Komisia, je výsledkom mnohoročnej práce vrátane práce predchodcov pána Barniera. Jej zverejnením môžeme v tejto fáze konečne dôslednejšie zdôrazniť a uprednostniť otázku jednotného trhu, ktorej z nevyhnutných a pre verejnosť ťažko pochopiteľných dôvodov nebola podľa môjho názoru v programe Európa 2020 venovaná dostatočná pozornosť.
<P>
Myslím si, že vytvorenie jednotného trhu predstavuje pre Európsku úniu veľkú úlohu. Na jednej strane nám môže pomôcť prekonať zložitú krízovú situáciu a na druhej strane nás môže ešte viac posilniť a poskytnúť nám väčší vplyv, pokiaľ ide o politiky, ktoré sa vykonávajú v ostatných častiach sveta. Bez ohľadu na to však musíme neustále zápasiť s odmietavým prístupom členských štátov. Domnievam sa pritom, že usmernenia v tejto správe si budú vyžadovať spoločné úsilie všetkých.
<P>
Pokiaľ ide o náš poslanecký klub, dovoľte mi zopakovať výrok pána Schwaba, s ktorým úplne súhlasím. Uviedol, že bežíme záverečný šprint. V tomto záverečnom šprinte je situácia vzrušujúcejšia, ale aj zložitejšia. Som presvedčená, že od Komisie požadujeme dôraz na jednotnosť odborných kvalifikácií, na digitálny jednotný trh, jednotný trh pre verejné obstarávanie a osobitnú pozornosť venovanú MSP. Za tento prístup musíme pánovi Barnierovi poďakovať. K uvedeným slovám pridávam svoje zvyčajné motto: musíme zjednodušovať, zjednodušovať a ešte raz zjednodušovať.
<SPEAKER ID="060" NAME="Patrizia Toia" AFFILIATION="S&amp;D">
(IT) Ďakujem spravodajcom a pánovi Barnierovi za ich významný prínos pre Parlament.
<P>
Podporujeme myšlienku vnútorného trhu, ktorý môže pochopiť a splniť sociálne očakávania a dôsledky, ktoré si sociálna dimenzia vyžaduje. Nie je to ilúzia, ale realistická a moderná predstava. Práve táto predstava posilňuje trh, pretože kladenie dôrazu len na hospodársky prvok, teda v podstate obmedzenie trhu na ekonomickú otázku, ukázalo, že sa nevyriešia problémy rastu ani súdržnosti.
<P>
Stručne povedané, znamená to, že v súčasnosti musíme v plnej miere dosiahnuť ideál európskeho sociálneho trhového hospodárstva. Dnes predložené dokumenty tento cieľ spĺňajú. Obsahujú uznanie sociálnych podnikov, družstiev a ich úloh, uznanie spoločností pre vzájomné poistenie a nadácií, ktoré predstavujú 10 % európskych spoločností a mnoho našich pracovných miest. Takáto je v skutočnosti situácia reálnych podnikov, ktoré preukazujú hospodársky pluralizmus a pluralizmus obchodnej činnosti. Pracujú s kapitálom, ale nie pre kapitál a chcú vytvárať pracovné miesta, dosiahnuť spokojnosť, kvalitu života a inovácie. Ďalej chcú ukázať, že tieto hodnoty by mali byť a môžu byť súčasťou vnútorného trhu v Európe.
<SPEAKER ID="061" NAME="Ashley Fox" AFFILIATION="ECR">
Najväčší úspech Európskej únie spočíva vo vytvorení jednotného trhu. Voľný pohyb tovaru, služieb, pracovníkov a kapitálu podporuje inovácie a zvyšuje prosperitu 500 miliónov ľudí, ktorí žijú v Európe.
<P>
Naša krajina vstúpila do Európskeho hospodárskeho spoločenstva pre spoločný trh a pre jednotný trh zostávame súčasťou EÚ. V posledných rokoch však EÚ nevenuje taký dôraz jeho dokončeniu. Na veľkolepé projekty, ktoré neprinášajú výhody ľuďom, ktorých zastupujeme, sa vynaložilo príliš veľa času a peňazí. Som presvedčený, že nastal čas znovu venovať našu pozornosť otázke jednotného trhu. Jeho rozširovanie a úspech majú pre naše hospodárstva zásadný význam. Ide o jednu z mála oblastí, v ktorých môže EÚ rast skôr dosiahnuť než zabrzdiť.
<P>
Chcel by som pána komisára požiadať, aby bol odvážny. Rád by som ho požiadal, aby sa sústredil na vytvorenie konkurencieschopného jednotného trhu vytvárajúceho pracovné miesta pre Európu a nie na väčšie množstvo nariadení, ktoré vedú k rušeniu pracovných miest v londýnskej štvrti City.
<SPEAKER ID="062" NAME="Thomas Händel" AFFILIATION="GUE/NGL">
(DE) Právne predpisy o verejnom obstarávaní a zadávanie verejných zákaziek sú základnou súčasťou vnútorného trhu. Pán Barnier, moja reakcia na vaše poznámky o snahe podporovať v tejto súvislosti sociálnu integráciu spočíva v tom, že som počul veľmi málo vyjadrení o ochrane sociálnych práv alebo ochrane kolektívnych zmlúv. Ide o niektoré základné pravidlá, ktoré, ako ste uviedli, nechcete spochybňovať. Ak chceme chrániť základné pravidlá, musíme v budúcnosti počas procesu zadávania verejných zákaziek zabezpečiť, aby sa zachovali základné sociálne normy, nespochybňovali sa kolektívne zmluvy a aby sa predchádzalo využívaniu lacnej pracovnej sily. Všetky uvedené skutočnosti sú súčasťou moderných právnych predpisov o verejnom obstarávaní.
<P>
Chcel by som jasne uviesť, že na hospodárske slobody a voľnú hospodársku súťaž už nesmieme klásť väčší dôraz než na základné sociálne práva. Buď chceme sociálnu Európu, alebo neustály konflikt s ľuďmi, ktorí sa odvracajú od Európy, pretože nechráni ich záujmy.
<SPEAKER ID="063" NAME="Philippe Juvin" AFFILIATION="PPE">
(FR) Hospodárska a sociálna kríza vždy spôsobuje našim občanom utrpenie a vyvoláva pochybnosti verejnosti a našich hospodárstiev.
<P>
Už tri roky pozorujeme dostatočné množstvo dôkazov o tom, že národy majú v ťažkostiach sklon uzatvárať sa do seba. Raz sa dozvedáme o obrovskom množstve úsporných opatrení, inokedy o ťažkostiach pri konkurencii v prípade verejného obstarávania a občas zaznejú aj pochybnosti o samotnej užitočnosti Európy, ktoré v tomto Parlamente odzneli aj práve teraz. Za krízu je vraj zodpovedná Európa.
<P>
Pochybnosti však spôsobuje kríza, dámy a páni. Váš odkaz, pán komisár, spočíva v tom, aby ste európskym občanom povedali, že Európa je späť a jej úlohou je chrániť ich.
<P>
V minulosti bola Európa v otázkach zahraničného obchodu otvorená. To sa musí zmeniť. Európe je často zložité rozumieť. Malo by byť jednoduché pochopiť ju. Všetci nesieme zodpovednosť za dôslednosť v oblasti regulácie, vďaka ktorej má Európa povesť továrne na zložité detaily. Európa musí stelesňovať neustálu snahu o zjednodušenie. Európa je príliš často zbierkou 27 pravidiel, ktoré sú mnohokrát vo vzájomnom rozpore. Európa musí pokračovať v harmonizácii.
<P>
Potom nastane čas diskutovať o sociálnom a daňovom dumpingu medzi členskými štátmi. Akým spôsobom podľa vás vôbec môžeme dosiahnuť jednotný trh, ak sa právne úpravy v jednotlivých členských štátoch budú aj naďalej tak výrazne odlišovať? Na záver chcem povedať, že Európa sa často považuje za zdroj prekážok. Odteraz by sa mala považovať za zdroj možností.
<P>
Dámy a páni, pán komisár, v skutočnosti chcete vrátiť jednotný trh občanom. Tento postoj vítam. Zmierni to ich obavy a poskytne im to nové dôvody na spoločný život. Pán komisár, pri budovaní jednotného trhu chcete vytvoriť nielen hospodárske, ale aj politické základy. Som si istý, že Parlament vás v tejto snahe podporí.
<SPEAKER ID="065" NAME="Marc Tarabella" AFFILIATION="S&amp;D">
(FR) Jednotný trh bol po svojom vytvorení zdrojom nádeje pre európskych spotrebiteľov. Postupom času u nich však prevládli vážne pochybnosti v súvislosti s jeho prípadnými výhodami pre ich každodenný život.
<P>
Mám na mysli najmä elektronický obchod, ktorý sa stále nevyužíva dostatočne z dôvodu nedostatočnej dôvery. Mám tiež na mysli nedostatočnú ochranu cestujúcich a nedodržiavanie nariadení v tejto oblasti zo strany členských štátov. Mám na mysli to, že stále potrebujeme európsky štatút pre vzájomné spoločnosti a združenia spotrebiteľov. Mám tiež na mysli absolútny nedostatok transparentnosti v sektore finančných služieb. Uvedomujem si však, pán komisár, že na týchto otázkach neúnavne pracujete.
<P>
Aby sme znova získali dôveru našich občanov a nakoniec zabezpečili efektívne fungovanie tohto jednotného trhu, musíme prijať ambiciózne a cielené opatrenia. Tento postup navrhujeme v troch správach, o ktorých dnes rokujeme. Mimoriadne ma teší zahrnutie horizontálnej sociálnej doložky a doložky o službách všeobecného hospodárskeho záujmu, ktoré nám umožňujú uskutočniť prvý krok smerom k sociálnejšej Európe. Je našou povinnosťou, povinnosťou všetkých nás prítomných a povinnosťou inštitúcií rýchlo realizovať naše návrhy v oblasti jednotného trhu, ktorý funguje v prospech občanov. V tomto vám, pán komisár, dôverujem.
<SPEAKER ID="066" NAME="Zuzana Roithová" AFFILIATION="PPE">
(CS) Ak chceme oživiť európske hospodárstvo a zlepšiť konkurencieschopnosť v globálnom prostredí, náš základný cieľ musí konečne po 20 rokoch spočívať v odstránení všetkých prekážok, ktoré bránia rozvíjať obchodné činnosti najmä malým a stredným podnikom. Je preto nevyhnutné dokončiť harmonizáciu technických a účtovných noriem, podporovať elektronický obchod, prepojiť obchodné registre, zaviesť interoperabilitu systémov elektronickej identifikácie a uznávanie kvalifikácií, odstrániť nepretržitú základnú diskrimináciu voči podnikom na základe ich miesta pôvodu a zjednodušiť podmienky účasti na verejných súťažiach.
<P>
Päťdesiat bodov, ktoré Akt o jednotnom trhu v súčasnosti obsahuje, má absolútne zásadný význam a my ich musíme zaviesť v praxi. Odlišnosti vnútroštátnych právnych systémov vytvárajú byrokratické prekážky pre spoločnosti, spomaľujú investície a obmedzujú úspory z rozsahu a výhody synergie. Tieto odlišnosti však existujú dokonca aj v oblastiach, ktoré už boli harmonizované prostredníctvom smerníc. Smernice sa však v členských štátoch vykonávajú nejednotne, a preto prekážky súvisiace s obchodnou činnosťou v rámci jednotného trhu pretrvávajú. Nebolo by lepšie prijať opatrenia, ktoré umožňujú jednotný právny výklad a jednotné vykonávanie vo všetkých krajinách, a obmedziť smernice, ktoré pripúšťajú odchýlky vo vnútroštátnom práve?
<P>
Veľmi oceňujem skutočnosť, že pán komisár Barnier stanovil za svoju najdôležitejšiu prioritu dokončenie jednotného trhu. Má našu plnú podporu. Chcela by som poďakovať všetkým poslancom Európskeho parlamentu, ktorí sa podieľali a spolupracovali na dosiahnutí tohto cieľa.
<SPEAKER ID="067" NAME="Louis Grech" AFFILIATION="S&amp;D">
V máji 2010 hlasoval Parlament za vnímanie jednotného trhu ako holistického a jednotného projektu, ktorý nachádza rovnováhu medzi otvoreným hospodárstvom priaznivým pre MSP a sociálnymi a základnými právami občanov. Tento cieľ by sa mal zohľadniť vo všetkých právnych predpisoch o jednotnom trhu a počas toho by sa mala zároveň znova získať dôvera občanov.
<P>
Zavedenie a prijatie mnohých vynikajúcich návrhov obsiahnutých v jednotlivých správach a v samotnom akte je však zložitá úloha. Musíme zabezpečiť, aby oživený a opätovne vymedzený jednotný trh naozaj vznikol a nedostal sa do úzadia. V konečnom dôsledku závisí od inštitúcií, aby jednotný trh politicky podporili a poskytli mu potrebný impulz a vedenie, ktoré, žiaľ, niekedy chýba.
<P>
V tejto súvislosti preto navrhujem, aby jednou zo stálych charakteristických vlastností Fóra o jednotnom trhu bolo každoročne vykonať hodnotenie a audit s cieľom odhadnúť stav jednotného trhu, najmä pokiaľ ide o to, či sa splnili plány a ciele stanovené v akte, a tým presvedčiť európskych občanov, že jednotný trh naozaj odzrkadľuje ich záujmy a ambície.
<SPEAKER ID="068" NAME="Tadeusz Zwiefka" AFFILIATION="PPE">
(PL) Predstava jednotného trhu sa pred 60 rokmi mohla zdať iluzórna, ale v súčasnosti je faktom a skutočnosťou každodenného života takmer 500 miliónov Európanov. Na jednej strane, samozrejme, môžeme byť hrdí na to, že realizácia myšlienky Európskej únie dosiahla také vynikajúce výsledky, ale na strane druhej si musíme uvedomiť, že tento projekt sa v skutočnosti nikdy neskončí, pretože svet sa posúva dopredu, Európa sa neustále rozvíja a občania Európskej únie budú naďalej a ešte intenzívnejšie využívať príležitosti, ktoré im jednotný trh ponúka.
<P>
Akt o jednotnom trhu, o ktorom dnes rokujeme, a výsledky sociálnych konzultácií jednoznačne ukazujú, že harmonizácia trhu EÚ nezahŕňa len hospodárske procesy v širokom zmysle slova, ale aj legislatívne riešenia zamerané na pomoc obyčajným občanom, aby v plnej miere využili príležitosť, ktorú im ponúka vnútorný trh EÚ. Preto veľmi vítam návrhy pána komisára Barniera, ktoré úzko súvisia so zvýšením právnej istoty a fungovaním zásad medzinárodného súkromného práva, pretože ponúkajú praktické riešenia problémov, ktoré pramenia z mobility občanov. Ide o otázky, ktoré možno na prvý pohľad priamo nesúvisia so zlepšením fungovania voľného trhu, ale ktoré spôsobujú čoraz viac problémov obyčajným občanom a podnikateľom, ktorí vykonávajú svoju činnosť za vnútroštátnymi hranicami.
<P>
Účinnejšie fungovanie jednotného trhu do určitej miery prinúti celú Európsku úniu rozvíjať spoluprácu aj v oblastiach občianskeho a správneho práva. Európsky trh sa musí prispôsobiť najnovším metódam. To bude pre nás vždy znamenať nové úlohy súvisiace s jeho modernizáciou. Splnenie zásad obsiahnutých v Akte o jednotnom trhu budem preto očakávať s veľkými nádejami a zanietením.
<SPEAKER ID="069" NAME="Evelyn Regner" AFFILIATION="S&amp;D">
(DE) Otázka vnútorného trhu je ústrednou témou Európskej únie. Po niekoľkých rokoch chaosu musíme vytvoriť nový regulačný rámec pre občanov, pracovníkov, spotrebiteľov a podniky.
<P>
Zázračným slovom všetkých týchto opatrení je začleňovanie - začleňovanie občianskej spoločnosti, zahrnutie sociálneho dialógu a aktívne uplatňovanie horizontálnej sociálnej doložky v súlade so zásadami sociálneho trhového hospodárstva. Som však presvedčená, že chýba návrh cezhraničného presunu sídiel spoločností v súvislosti s obchodnými spoločnosťami. Ide o skutočný nedostatok vnútorného trhu. Súčasná situácia vedie k negatívnej hospodárskej súťaži medzi systémami. Nie je to prínosné pre podniky ani pre ich zamestnancov.
<P>
Pán Barnier, uvedomujeme si, že pracujete veľmi usilovne a že ste pripravený predložiť širokú škálu návrhov. Začnite sa, prosím, venovať aj tejto otázke.
<SPEAKER ID="070" NAME="Regina Bastos" AFFILIATION="PPE">
(PT) Správy, o ktorých rokujeme, posilňujú súbor iniciatív na oživenie vnútorného trhu. Blahoželám spravodajcom. Chcela by som poukázať na záväzok Komisie, najmä pána komisára Barniera, ktorému ďakujem, a na pozitívnu reakciu tohto Parlamentu prostredníctvom Výboru pre vnútorný trh a ochranu spotrebiteľa v súvislosti s uprednostňovaním konkurencieschopnosti a trhovej dynamiky, ktoré predstavujú základný pilier stratégie Európa 2020.
<P>
Európania a podniky dúfajú, že budú prijaté účinné stimulačné opatrenia, aby sa európske hospodárstvo mohlo začať znova rozvíjať. Veria, že sa zvýši zamestnanosť, a tešia sa na budovanie väčšej prosperity. Ako uviedol pán komisár, otvorenie trhov pre naše podniky prostredníctvom odstránenia prekážok a ťažkostí spôsobí veľmi osobité uvoľnenie a poskytne výnimočnú príležitosť, aby plnili svoju úlohu hybnej sily nášho hospodárstva. Opatrenia zamerané na zníženie administratívneho a byrokratického zaťaženia malých a stredných podnikov, uľahčenie ich prístupu k úverom a na trh so službami, podpora európskeho patentu a uznávanie kvalifikácií majú zásadný význam. Rozvoj elektronického obchodu má význam pre zvýšenie dôvery medzi spotrebiteľmi a podnikmi v tejto oblasti obchodu. Dôraz na inovácie má zásadný význam pre intenzívny a trvalý rast. A iniciatíva pre sociálne podnikanie je nevyhnutná na vytváranie inovačných podnikateľských projektov zameraných na sociálne začleňovanie.
<P>
Toto sú len niektoré opatrenia, ktoré budú zárukou tohto ambiciózneho projektu zameraného na dokončenie, prehĺbenie a plné využitie jednotného trhu v prospech Európanov. Na záver chcem uviesť, že bolo prijaté dôležité odporúčanie, aby členské štáty zdvojnásobili svoje úsilie o zlepšenie transpozície a vykonávania právnych predpisov o vnútornom trhu.
<SPEAKER ID="071" NAME="Françoise Castex" AFFILIATION="S&amp;D">
(FR) Pán komisár, nepochybne si uvedomujete, že vyčerpávajúce diskusie o téme vášho oznámenia, ktoré sa uskutočnili v tomto Parlamente, sa týkali úlohy verejných služieb, služieb všeobecného záujmu na jednotnom trhu a spôsobu, akým ich ustanovujú právne predpisy.
<P>
Podarilo sa nám vypracovať kompromis, ktorý vás vyzýva na posun nad rámec návrhu 25, a my vás vyzývame na posun nad rámec obyčajného vyhlásenia, ktoré by nesplnilo očakávania a potreby zainteresovaných strán, používateľov a všetkých príslušných strán v oblasti verejných služieb a nesplnilo by ani ciele, ktoré navyše stanovujete vy.
<P>
Európska únia musí o otázke verejných služieb vyslať jasný a jednoznačný signál. Na dosiahnutie tohto cieľa musíme vypracovať riadny právny rámec bez ohľadu na to, či bude pozostávať z nariadenia alebo smernice. Lisabonská zmluva nám poskytuje právny základ na tento postup. Teraz je vašou úlohou zmeniť ho na legislatívny návrh. Som si istá, že Parlament vás bude v tejto oblasti nasledovať.
<SPEAKER ID="072" NAME="Małgorzata Handzlik" AFFILIATION="PPE">
(PL) Najprv by som rada zablahoželala spravodajcom ku kvalitne vykonanej práci. Všetci súhlasíme s tvrdením, že Európska únia potrebuje lepšie fungujúci jednotný trh. Vítam teda návrhy na jeho prehĺbenie a zlepšenie. Nebola by som rada, keby v diskusii o prehĺbení vnútorného trhu chýbala zmienka o najväčšom a najambicióznejšom pláne, ktorý sa však napriek mnohoročnému úsiliu nestal skutočnosťou. Ide o plán vytvorenia jednotného trhu so službami. Európska komisia predložila mnoho ambicióznych a nových myšlienok v súvislosti s prehĺbením tohto trhu. Sú cenné a potrebné na jeho účinné fungovanie, ale chcela by som vyzvať aj na pokračovanie a posilnenie plánov, ktoré stále neslúžia občanom a podnikom v plnej miere.
<P>
Smernica o službách predstavuje jednu z prvých fáz otvárania sektora služieb. Nemali by sme sa však zastaviť v tejto fáze. Mali by sme využiť skúsenosti získané pri práci na smernici o službách, odstrániť tak iné prekážky a zjednodušiť platné nariadenia. Mnoho sektorov je stále uzatvorených. Mnoho postupov v našich členských štátoch bráni voľnému pohybu služieb a hlavná myšlienka smernice o službách, jednotné kontaktné miesta, nefunguje v plnej miere.
<P>
Pán komisár, podľa môjho názoru mnoho iniciatív Aktu o jednotnom trhu neprinesie očakávané výhody, ak nezlepšíme jednotný trh so službami. Efektívne uskutočnenie početných iniciatív v rámci aktu závisí od účinného fungovania trhu so službami. V tejto súvislosti stačí spomenúť uznávanie odborných kvalifikácií, elektronický obchod a lepšie podmienky pre malé a stredné podniky. Zoznam je však, samozrejme, omnoho dlhší. Vyzývam teda Európsku komisiu na dôsledný postup pri otváraní odvetvia služieb, ktoré predstavuje základ úspechu ďalších iniciatív Aktu o jednotnom trhu.
<SPEAKER ID="073" NAME="Sergio Gaetano Cofferati" AFFILIATION="S&amp;D">
(IT) Profesor Mario Monti, človek, ktorého liberálnosť si ľudia vážia a nikdy ju nespochybňujú, vo svojej správe o domácom trhu tvrdí, že je potrebné dosiahnuť rovnováhu medzi trhom, jeho pravidlami a právami ľudí, ktorí na tomto trhu žijú a pracujú. Uvádza to z dôvodu svojho presvedčenia, že sociálna súdržnosť je dôležitým faktorom hospodárskej súťaže, a preto, že sa tak ako my domnieva, že dôstojnosť ľudí by sa nemala nikdy spochybňovať, a to ani v prípade občanov a, samozrejme, ani v prípade zamestnancov.
<P>
Z uvedeného dôvodu je dôležitá sociálna doložka. Ide o nástroj, ktorý podporuje drvivá väčšina v tomto Parlamente, a preto vás a pána predsedu Barrosa, žiadame o zahrnutie tejto doložky do všetkých legislatívnych aktov, ktoré sa týkajú vnútorného trhu. Iba týmto spôsobom, posilnením úlohy a prínosu jednotlivých pracovníkov, dosiahne trh svoj potenciál.
<SPEAKER ID="074" NAME="George Sabin Cutaş" AFFILIATION="S&amp;D">
(RO) Chcel by som zablahoželať spravodajcom, najmä pánovi Camposovi ku kvalitnej práci a k vypracovaniu ambicióznych návrhov na riešenie problému pri zosúladení dvoch zdanlivo protikladných cieľov. Ide o oživenie jednotného trhu a obnovenie dôvery európskych občanov v riadne fungovanie trhu.
<P>
Domnievam sa, že Akt o jednotnom trhu musí zahŕňať súdržný a vyrovnaný balík opatrení v súlade so správou pána Grecha a správou pána Montiho. Tým sa vytvorí základ pre Európu s pridanou hodnotou pre občanov a podniky.
<P>
Obavy a práva občanov musia byť stredobodom opatrení na oživenie a posilnenie vnútorného trhu. V tejto súvislosti vítam návrh na vypracovanie charty občanov na úrovni EÚ, ktorá poskytne viacjazyčné informácie o práve na život a prácu v ktoromkoľvek členskom štáte.
<SPEAKER ID="075" NAME="Predsedajúci">
Teraz prejdeme k postupu "catch-the-eye". Bohužiaľ, môj zoznam obsahuje približne 18 mien, takže priestor nedostane každý, pretože nemáme dosť času. Pokúsim sa však tento čas rozdeliť spravodlivo a rovnomerne.
<SPEAKER ID="076" NAME="Ildikó Gáll-Pelcz" AFFILIATION="PPE">
(HU) Vnútorný trh sa riadi mnohými rovnako dôležitými faktormi. Problém na úrovni EÚ spôsobuje absencia komplexnej platformy. Poskytuje však tiež príležitosť na rast. V týchto troch správach sa tieto nedostatky zohľadnili a boli tiež vynikajúcim spôsobom vymedzené. Ich jednoduché vymedzenie ako také však nepovzbudí zainteresované strany. Predložila som mnohé pozmeňujúce a doplňujúce návrhy v súvislosti s návrhom správy, ktorej jedna oblasť sa týkala riešenia niektorých nevyriešených otázok týkajúcich sa voľného pohybu zamestnancov. Okrem toho by mal jednotný trh poskytovať všetkým podnikom rovnaké výhody. V tejto súvislosti mám na mysli najmä malé a stredné podniky. Intenzívnejší hospodársky rast v EÚ je možné dosiahnuť iba odstránením prekážok vnútorného trhu. Inými slovami, rozsiahly a integrovaný trh ako taký sa môže stať hnacou silou pre inovácie v budúcnosti. Blahoželám spravodajcom, ďakujem pánovi komisárovi Barnierovi za jeho prácu a blahoželám maďarskému predsedníctvu. Ďakujem vám, pán predsedajúci.
<SPEAKER ID="077" NAME="Monika Flašíková Beňová" AFFILIATION="S&amp;D">
(SK) Stáva sa často, že snaha udržať jednotný trh sa deje na úkor sociálnych práv a dodržiavania akýchsi národných tradícií na trhu práce. V súčasnosti navyše jednotný trh čelí aj iným problémom, keďže ekonomická kríza sa negatívne podpisuje pod vyhliadky na jeho ďalší úspešný rozvoj. Považujem však za potrebné do právnych predpisov týkajúcich sa jednotného trhu zakomponovať sociálnu zložku, aby sa daná politika skutočne zameriavala na občanov a aby bola aj prostredníctvom dodržiavania sociálnych práv a práv pracovníkov zabezpečená súdržnosť.
<P>
Malo by byť spoločnou snahou pričiniť sa, aby jednotný trh a jeho fungovanie bolo prínosom pre občanov a aj podniky, a prispieval by tak celkovo k nárastu európskej konkurencieschopnosti. Prijímané legislatívne opatrenia musíme zamerať aj na napĺňanie cieľov, akými sú stabilná a zodpovedná politika odmeňovania či primerané zastúpenie žien na vedúcich postoch.
<SPEAKER ID="078" NAME="Andrew Henry William Brons" AFFILIATION="NI">
Pri rokovaní o správach Európskej únie nikdy nedôverujte označeniu a vždy preskúmajte obsah balíka. Zdá sa, že uvedené správy sa týkajú jednotného trhu, obchodu a presunu pracovných miest z hospodárstiev s drahšou pracovnou silou do hospodárstiev s lacnejšou pracovnou silou. Jeden spravodajca si však nenechal ujsť príležitosť hľadať novú zámienku na ďalšie prisťahovalectvo s jasným dôsledkom nielen v rámci Európy, ale aj mimo nej.
<P>
Správa pána Correiu de Camposa označuje príliv vysokokvalifikovaných pracovníkov a sezónnych pracovníkov, ktorí nie sú zvyčajne známi nadmernou kvalifikáciou, za prínos pre európske hospodárstvo. Ľudia sa nepovažujú za ľudské bytosti, ale za pohyblivé výrobné faktory. Prísun kvalifikovaných pracovníkov z tretieho sveta je okrádaním chudobných krajín o ľudí, ktorých stratu si nemôžu dovoliť.
<P>
Okrem toho s ľuďmi z tretieho sveta prinesiete do Európy aj časť tohto tretieho sveta. Nemôžete ich zmeniť na nových Európanov použitím malého množstva nereálneho kultúrneho nadšenia. Ľudia nie sú výsledkom rôznych kultúr, ale rôzne kultúry sú výsledkom rôznych národov.
<SPEAKER ID="079" NAME="Lara Comi" AFFILIATION="PPE">
(IT) Súhlasím s usmerneniami ustanovenými v tomto dôležitom oznámení, ktoré Európska komisia vypracovala ako reakciu na správu profesora Montiho z mája minulého roka.
<P>
Správa a partnerstvo sú dva aspekty nevyhnutné pri obnove trhu. Aby sa však mohol stať ešte efektívnejším a konkurencieschopnejším, potrebuje dôrazné politické usmernenia a vedenie na vysokej úrovni. Tento cieľ je tiež možné dosiahnuť uplatňovaním väčšej demokracie v celom európskom systéme. Pozície, rozhodnutia a akty, ktoré prijímame, musia byť výsledkom vysoko koordinovanej spolupráce jednotlivých európskych inštitúcií.
<P>
Okrem toho je možné viac posilniť úlohu Parlamentu pri vypracovávaní právnych predpisov o jednotnom trhu. Lisabonská zmluva už v tomto smere významne prispela. To znamená, že vytvorila nové pravidlá s cieľom zabezpečiť väčšie právomoci pre Parlament. To však samo osebe nestačí. Mám na mysli najmä tie dokumenty, ku ktorým Parlament vyjadril pevný a jasný postoj, ale ktoré sa nezhodujú so stanoviskom Rady a vlád členských štátov.
<SPEAKER ID="080" NAME="Catherine Stihler" AFFILIATION="S&amp;D">
Táto rozprava má zásadný význam, pretože dosiahnutím efektívnejšieho fungovania jednotného trhu získame potenciál na vytváranie hospodárskeho rastu, ktorého základným výsledkom je vznik pracovných miest. Potešilo ma, že v súvislosti s otázkou sociálnej doložky sa dosiahol kompromis. Rovnováha medzi trhom a našimi sociálnymi hodnotami je mimoriadne dôležitá. Nedodržiavanie tejto zásady by spôsobilo vážne škody.
<P>
Pokiaľ ide o digitálnu agendu, mnoho členských štátov dosahuje pokrok, ale mnoho ďalších jej, bohužiaľ, neprisudzuje zásadný význam. Ak členské štáty túto agendu neuskutočňujú, dopláca na to konkurencieschopnosť celej EÚ. Aký tlak je potrebné vyvinúť na zabezpečenie toho, aby žiadny občan EÚ bez ohľadu na to, kde žije, nezaostával v tejto digitálnej revolúcii, ktorá okolo nás prebieha?
<P>
Na záver chcem v súvislosti s otázkou verejného obstarávania uviesť, že vítam návrhy Komisie. Ako však zabezpečíme, aby sa otázka inovačného verejného obstarávania stala ústrednou témou nášho programu?
<SPEAKER ID="081" NAME="Miroslav Mikolášik" AFFILIATION="PPE">
(SK) Idea, že Európania majú vytvárať viac práce, viac pracovných príležitostí je pre nás základnou. Treba si hlavne uvedomiť, že v samotnom centre iniciatívy musí figurovať občan, či už z pohľadu spotrebiteľských práv alebo v rovine komunikačných stratégií či autorských práv, zlepšenia prostredia pre cezhraničné pôsobenie malých a stredných podnikov, ktoré sú chrbtovou kosťou každej ekonomiky.
<P>
Treba urýchliť proces uznávania odborných kvalifikácií s cieľom zvýšiť mobilitu, ako aj zohľadnenie v kolektívnych dohodách. Za kľúčovú považujem tiež implementáciu rovnakých právnych predpisov vo všetkých členských štátoch, primeranú sociálnu ochranu, opakujem sociálnu ochranu, a boj proti sociálnemu vylúčeniu.
<P>
A pán predseda nakoniec chcem povedať, že začlenenie týchto prvkov do európskeho kvalifikačného rámca zabezpečí reálny profit občanov, ako aj efektívny mechanizmus pohybu pracovnej sily.
<SPEAKER ID="082" NAME="María Irigoyen Pérez" AFFILIATION="S&amp;D">
(ES) Pán komisár, ďakujem za vaše vyjadrenia a súhlasím s vami v tom, že musíme počúvať našich občanov a obnoviť ich dôveru v európsky projekt. Dnešný deň by tak mohol mať pre Európu a európsku sociálnu integráciu veľký význam. Dôvodom je to, že prijatím týchto správ nesmerujeme iba k obnove jednotného trhu, ktorý predstavuje kľúčový prvok pri riešení súčasnej hospodárskej krízy, ale reagujeme aj na požiadavky občanov, ktorí si želajú posun smerom k väčšej Európe a posilneniu sociálnych práv.
<P>
Európa musí reagovať na nové globálne problémy a zároveň zmeniť európske hospodárstvo na vysoko konkurencieschopné sociálne trhové hospodárstvo a stimulovať výrazný rast s väčším počtom pracovných miest a lepšími pracovnými miestami. Tento cieľ by však mal byť založený na ustanovení sociálnej doložky vo všetkých právnych predpisoch súvisiacich s vnútorným trhom, pričom občania by mali byť stredobodom našej pozornosti a prioritou. Tým sa zároveň posilnia ich sociálne práva.
<P>
Na záver by som chcela požiadať Komisiu, aby tieto návrhy predložila čo najskôr.
<SPEAKER ID="083" NAME="Seán Kelly" AFFILIATION="PPE">
(GA) Jednotný trh bol pre členské štáty nepochybne veľmi dôležitý v súvislosti s pokrokom, ktorý dosiahli v hospodárskych záležitostiach. Jeho význam bude ešte dôležitejší v budúcnosti, a to najmä pre krajiny, ako je naša, ktoré sa snažia prekonať hospodársky pokles.
<P>
Jednotný trh si podľa mňa vyžaduje splnenie dvoch podmienok. Po prvé, väčšiu informovanosť verejnosti a najmä MSP v súvislosti s jeho potenciálom a po druhé, musíme odstrániť prekážky jeho pokroku.
<P>
Po prvé, pre rozvoj elektronického obchodu je nevyhnutným predpokladom vysokorýchlostný širokopásmový internet. Po druhé, pre jednotný trh v Európe v oblasti energie je absolútne nevyhnutné vytvoriť európsku supersieť, čo je dlhodobý projekt. Po tretie, v oblasti inovácií budeme potrebovať európsky patent, ktorý spomínala pani Győriová, a to v rámci posilnenej spolupráce. Okrem toho budeme potrebovať centrá excelentnosti na univerzitách, ktoré budú posudzované nezávislým spôsobom.
<SPEAKER ID="085" NAME="Ilda Figueiredo" AFFILIATION="GUE/NGL">
(PT) Zo skúseností vyplýva, že medzi hospodárskou súťažou a ochranou sociálnych práv a práv pracovníkov neexistuje rovnováha. V rámci liberalizácie jednotného trhu sa v súčasnosti zaoberáme rozsiahlejšou privatizáciou, zvýšením nezamestnanosti, ktorá je jej dôsledkom, neistejšou prácou a v mnohých prípadoch menej kvalitnými službami pre spotrebiteľov. Existuje obrovské množstvo príkladov, a to aj v našej krajine Portugalsku, ktoré sa týkajú rozšírenia liberalizácie do oblastí dopravy, pôšt a komunikácií, v ktorých sú služby v súčasnosti menej kvalitné, zamestnáva sa menej ľudí a pracovné miesta sú neistejšie. Z tohto dôvodu považujeme za dôležité chrániť sociálnu doložku vo všetkých uvedených procesoch. Hlavný problém spočíva v tom, že ju nedodržiavajú ani vlády, či samotná Komisia, alebo Rada, ako to jasne vyplynulo 25. marca z rokovaní Rady.
<SPEAKER ID="086" NAME="Olga Sehnalová" AFFILIATION="S&amp;D">
(CS) Som pevne presvedčená, že informovanosť a dôvera občanov sú pre úspech jednotného vnútorného trhu mimoriadne dôležité. Predpokladom tejto informovanosti je, samozrejme, okrem iného komunikácia, ktorá bude pre občanov prístupná a zrozumiteľná. Chcela by som znova vyzvať Komisiu, aby sa vážne zamyslela nad spôsobom objasnenia svojich plánov občanom. Samotná verejná konzultácia v súvislosti s dokumentom o jednotnom vnútornom trhu ukázala, čo ľudia žiadajú a čo považujú za hlavné slabé miesta európskej integrácie. Väčšina ľudí určila za hlavnú prioritu návrh číslo 48, na základe ktorého sa Komisia zaväzuje posilniť konzultáciu a dialóg s občianskou spoločnosťou. Následne bude pri navrhovaní právnych predpisov venovať osobitnú pozornosť názorom spotrebiteľov. Verím, že výsledky verejných konzultácií sa v tomto prípade vezmú do úvahy.
<P>
Na záver by som rada poďakovala a zablahoželala všetkým spravodajcom. Pán komisár, želám vám všetko najlepšie v ďalšej práci.
<SPEAKER ID="087" NAME="Anna Maria Corazza Bildt" AFFILIATION="PPE">
Nastal čas, aby sa skutočné hospodárstvo stalo hlavnou témou európskeho programu a aby sme obnovili dôveru občanov v náš spoločný trh. Oživenie jednotného trhu je historická príležitosť na to, aby sme sa vrátili do starých koľají. Využime ju.
<P>
Najlepší spôsob dosiahnutia sociálnej Európy spočíva vo vytváraní pracovných miest. Akt o jednotnom trhu sa týka práve tohto cieľa. Z uvedeného dôvodu som sa zapojila do úsilia o zabránenie zmierneniu tohto dôležitého aktu, podporu konkurenčnej schopnosti Európy na globálnom trhu a vytváranie pracovných miest. Odolávala som pokusom zaviesť nepotrebnú reguláciu a dodatočnú byrokraciu alebo otázky, ako je sociálna doložka. Podporila som prijatie konsenzu s cieľom poskytnúť Komisii široký mandát na dosiahnutie pokroku.
<P>
V súčasnosti nastal čas konať. Všetky inštitúcie EÚ, zainteresované strany a Rada by mali prevziať spoločnú zodpovednosť a pokročiť vo vykonávaní právnych predpisov, ako je napríklad balík týkajúci sa tovaru, smernica o službách a iniciatíva Small Business Act, a podporiť dôveru v elektronický obchod.
<P>
V neposlednom rade dúfam, že odvetvie maloobchodu, ktoré je pilierom európskeho hospodárstva, sa tiež stane prioritou politického programu.
<SPEAKER ID="088" NAME="Sylvana Rapti" AFFILIATION="S&amp;D">
(EL) Pán komisár, uvedomujete si, že máte vo svojich rukách budúcnosť Európy? Domnievam sa, že dnešná rozprava je mimoriadne dôležitá pre budúcnosť Európskej únie, európskych občanov a pre budúcnosť eura. Pre európskych občanov v 27 členských štátoch je mimoriadne zložité zvládnuť a pochopiť úsporné opatrenia, ktoré im nariadili, ak si neuvedomujú hodnotu a dôležitosť vnútorného trhu. Domnievam sa preto, že v tejto dnešnej rozprave sa rozhodne, či budúcoročné 20. výročie jednotného trhu bude oslavou alebo smútočným obradom.
<P>
Som presvedčená, že občania, podniky a správa vytvárajú trojuholník. Tento trojuholník musí byť rovnoramenný. V súčasnosti je strana, ktorá predstavuje občanov, mimoriadne slabá. Túto situáciu môže zlepšiť len horizontálna sociálna doložka. Z tohto dôvodu sme požiadali o jej prijatie a v súvislosti s týmto úsilím sa snažíme dosiahnuť kompromis. Na záver chcem spomenúť slová pána Delorsa o tom, že do vnútorného trhu sa nemôže nikto zaľúbiť. Mali by ste ho urobiť príťažlivým.
<SPEAKER ID="089" NAME="Michel Barnier" LANGUAGE="FR">
Som veľmi vďačný každému z vás za kvalitné vystúpenia, v ktorých ste vyjadrili celú škálu názorov. Venoval som veľkú pozornosť všetkým vašim vyjadreniam, prejavom ostražitosti aj povzbudenia a podpory nášho prístupu vo všeobecnosti, ktoré, ako si veľmi dobre uvedomujem, potrebujeme.
<P>
Chcel by som znova poďakovať vašim trom spravodajcom, pani Kalnieteovej, pánovi Buşoiovi a pánovi Correiovi de Camposovi. Rovnako chcem povedať pánovi Kožušníkovi, že správne zdôraznil ústrednú úlohu pána Harboura v tejto rozprave. Nebolo totiž jasné, či 11 výborov dokáže, respektíve zvládne spolupracovať. V tejto súvislosti by som tiež rád poďakoval spravodajcom, ktorí vystúpili. Tento holistický alebo globálny prístup odporúčal pán Grech a pán Monti a súbežne s tým, dámy a páni, vykonala Komisia pod vedením pána predsedu Barrosa tú istú prácu. S ďalšími 12 komisármi sme spolupracovali na vypracovaní týchto 50 návrhov a budúci týždeň konečne určíme 12 nástrojov na modernizáciu jednotného trhu a v súvislosti s nimi dokončíme 12 symbolických návrhov.
<P>
Pán Zwiefka pred chvíľou rozprával o utópii a spomínal zakladateľov. Spomínam si na vyjadrenie jedného z nich, pána Jeana Monneta. Pri príležitosti uskutočnenia úplne prvého kroku smerom k jednotnému trhu, ktorý spočíval v založení Európskeho spoločenstva uhlia a ocele v roku 1950, povedal: "Nie som ani pesimista, ani optimista. Som iba odhodlaný." Som presvedčený, dámy a páni, že keď si v súčasnosti, teraz sa opakujem, pozorne vypočujete verejnosť a dozviete sa o jej hneve, o jej obavách a keď si všimnete, koľko ľudí trpí, keď si všimnete nedostatok pracovných miest a slabý rast, uvedomíte si, že nastal čas na nové odhodlanie, a to predovšetkým v oblastiach hospodárstva a rastu. Okrem toho pani Thunová pred chvíľou spomínala toto európske odhodlanie. Myslím si, že vďaka mimoriadne konštruktívnej práci, ktorú ste spoločne vykonali v jednotlivých výboroch a skupinách, je veľmi dôležité, že v krátkom čase dokážete, aspoň dúfam, uskutočniť hlasovanie, ktoré je prejavom tohto odhodlania a ktoré bude musieť zohľadniť Rada a v rámci svojej pôsobnosti aj Komisia. Táto podporná práca, ktorú ste spoločne vykonali, ma v každom prípade uisťuje vo vlastnom odhodlaní. Ubezpečil ma aj úspech verejnej rozpravy o Akte o jednotnom trhu, ktorá prebiehala štyri mesiace, pretože, ako si spomínam, dostali sme 850 príspevkov, a tiež to, že samotná Európska rada naznačila, že podporí náš prístup.
<P>
Týmto spôsobom Komisia určí návrhy, v súvislosti s ktorými je zaviazaná v nasledujúcich 12 mesiacoch vypracovať dokumenty. Dúfam, že my v Rade, Parlamente a Komisii budeme schopní tieto dokumenty vykonávať v rokoch 2011 a 2012.
<P>
Dámy a páni, ako si môžete všimnúť, v Komisii vypracovávame prostredníctvom vašich právnych predpisov veľké množstvo nariadení. Nariadenia v súvislosti s ponaučeniami z finančnej krízy, na ktorých pracujem v súčasnosti, majú reaktívny alebo preventívny charakter. Pokiaľ ide o Akt o jednotnom trhu, naším cieľom je vypracovať aktívne a dynamické nariadenie a ako odporučili pán Juvin a pani Auconiová, zmeniť tento vnútorný trh na to, čím by mal byť. Mal by spĺňať predstavu malých a stredných podnikov a občanov a byť v oveľa väčšej miere priestorom príležitostí ako prekážok.
<P>
Občania sú spotrebitelia a my sa budeme usilovať o zaručenie bezpečnosti výrobkov, ktoré spotrebúvajú, a o odstránenie všetkých diskriminačných bariér. Občania sú pracovníci a my sa budeme snažiť o dosiahnutie uznávania odborných kvalifikácií a dodržiavanie sociálnych práv v prípade tých, ktorí pracujú v inej krajine. Tento postup odporúčali pani Jaakonsaariová a pani Gebhardtová. Občania využívajú verejné služby. Uvedenú otázku ste zdôraznili mnohí, najmä pán Triantaphyllides. Okrem toho odporúčam, aby si pani Castexová, ktorá vystúpila pred chvíľou, pozorne prečítala návrh môjho kolegu pána Almuniu o revízii balíka komisára Montiho a komisárky Kroesovej. Nepochybne to už urobila. Podľa môjho názoru obsahuje nové a otvorené reakcie v súvislosti s kvalitou verejných služieb a prístupom k nim. Občania navyše šetria a požičiavajú si. Práve som načrtol ustanovenia týkajúce sa jednotného integrovaného trhu s hypotékami.
<P>
Okrem občanov existujú ešte aj podniky, ktoré vytvárajú pracovné miesta. Pán Creutzmann a pán Karas a pred chvíľou pani Corazzová Bildtová spomínali potrebu konkurencieschopnosti, najmä v prípade malých a stredných podnikov. Budeme sa snažiť o dosiahnutie priaznivejších účtovných a fiškálnych podmienok, pokroku v oblasti inovácií, patentov a autorských práv, ktoré spomínal pán Manders, a ďalej o dosiahnutie prístupu k investíciám. Som presvedčený, že budeme budovať aj verejno-súkromné partnerstvá. Chcel by som poďakovať pani Vergnaudovej za podporu, ktorú vyjadrila v súvislosti s naším projektom týkajúcim sa koncesií.
<P>
Musíme zlepšiť správu vnútorného trhu. Pán Schwab uviedol pred chvíľou veľmi dôležitú poznámku o zjednocovaní. So svojimi kolegami v Komisii som sa túto otázku snažil vyriešiť. Toto zjednocovanie sa týka posúdenia rôznych smerníc.
<P>
Ako už viete, v súčasnosti vypracúvam posúdenie podľa jednotlivých krajín a služieb v súvislosti so smernicou o službách, ktorú pred chvíľou spomínali pani Handzliková a pani Roithová, a vidím jasný dôkaz roztrieštenosti. Niekedy je pri využívaní smernice o službách, smernice o uznávaní odborných kvalifikácií a smernice o elektronickom obchode v prípade konkrétneho pracovníka, inžiniera alebo architekta možné pozorovať harmonikový efekt.
<P>
Pán Schwab, chcem sa snažiť o dosiahnutie potrebnej jednotnosti.
<P>
Pán Løkkegard a pán Grech spomínali tiež komunikáciu. Pred komunikáciou musíte prijať isté opatrenia, a keď ich prijmete, musíte ich vysvetliť tak, aby ich občania pochopili. Z tohto dôvodu prisudzujem v celom systéme vnútorného trhu veľkú dôležitosť tým nástrojom, ktoré približujú Európu občanom: sieti Solvit, ktorá začína správne fungovať, informačnému systému vnútorného trhu (IMI), jednotným kontaktným miestam, portálu Vaša Európa a fóru, ktoré spomínal pán Grech, s cieľom zlepšiť dialóg medzi všetkými zainteresovanými stranami a občianskou spoločnosťou.
<P>
Pán predsedajúci, na záver by som chcel všetkým pripomenúť niektoré názory, ktorými som sa riadil pri plnení svojich cieľov počas mandátu, ktorý mi bol s vašou podporou zverený.
<P>
Keďže diskutujeme o hospodárstve a zamestnanosti, začnem svojím základným presvedčením. Dámy a páni, zvyšná časť sveta nepostáva a nečaká na nás. V niektorých oblastiach napreduje omnoho rýchlejšie než my. Nesmieme si dovoliť stáť bokom v úlohe pozorovateľov svojej vlastnej budúcnosti. My Európania musíme byť hybnou silou vlastnej budúcnosti. Navyše hlavný argument spočíva v tom, že hybnou silou, ktorá nás núti byť strojcami vlastnej budúcnosti, je jednotný trh. Pred niekoľkými dňami som navštívil Čínu. V tejto krajine si nás vážia, pretože predstavujeme trh s 500 miliónmi spotrebiteľov a občanov. Pokračujme v snahe o zhromažďovanie svojich zdrojov a posilnime svoju základnú oblasť, jednotný trh.
<P>
Jednotný trh predstavuje základ, platformu nášho hospodárstva. Ak bude fungovať efektívne, všetko, čo v ňom vytvárame v súvislosti so súkromnými iniciatívami pre podniky alebo s verejnými iniciatívami na miestnej, národnej a európskej úrovni, bude fungovať lepšie. Prečo sa napríklad snažíme o oživenie v otázke patentov, ktorá sa posledných 30 rokov neriešila? Dôvod spočíva vo vážnom oslabení všetkých verejných a súkromných iniciatív v oblastiach inovácií a tvorivosti. Nemáme totiž európsky patent alebo naše európske patenty stoja desaťkrát viac než v USA. Platforma teda musí fungovať efektívne. V tom spočíva podstata problému, a keď túto otázku vyriešime, na jej základoch budeme môcť efektívnejšie vytvárať veľké množstvo iniciatív.
<P>
Moje druhé hlavné presvedčenie sa týka toho, že nastal čas, aby sme sa snažili o obnovu rastu. V tejto súvislosti by som chcel naznačiť svoj súhlas s pani Turunenovou, ktorá pred chvíľou vyzvala na odlišný druh rastu. Rast, ktorý bude nasledovať po tejto kríze, a v tejto súvislosti sa pani Turunenová nemýli, sa musí odlišovať od predchádzajúceho rastu, musí viac rešpektovať prírodné zdroje, prírodné oblasti, ktoré nie sú voľne dostupné ani nevyčerpateľné. Tieto ciele zahrnieme najmä do nového súboru pravidiel alebo do nových nariadení týkajúcich sa verejného obstarávania, ako aj zdaňovania, ktoré musia zohrávať istú úlohu pri dosahovaní ekologickejšieho rastu.
<P>
Moje tretie presvedčenie, dámy a páni, spočíva v tom, že udržateľnú hospodársku výkonnosť nemožno dosiahnuť bez inovácií alebo sociálnej súdržnosti. Ide o dynamický kompromis, ktorý spomínal pán Canfin a odporučil pán Monti a ktorý sa týka aj oblasti zdaňovania. Pán Canfin aj pán Cofferati spomínali uvedenú otázku a pani Toiová sa pred chvíľou vyjadrila o problematike, ktorá bude súčasťou návrhov týkajúcich sa Aktu o jednotnom trhu, konkrétne o rozvoji sektora sociálneho podnikania, v ktorý verím.
<P>
Moje štvrté presvedčenie, znova to opakujem, súvisí s tým, že ak máme v úsilí o konkurencieschopnosť uspieť, musia sa na ňom zúčastniť všetky naše územia bez ohľadu na svoju silu alebo vzdialenosť od Bruselu. Každý podnik môže zvíťaziť vo svojom vlastnom boji, a to aj ten najmenší. My im v tom musíme pomôcť. Na záver chcem uviesť, že všetci naši občania, aj tí najslabší, tí, ktorí sú niekedy vylúčení z dôvodu postihnutí, môžu uspieť vo svojom zápase o konkurencieschopnosť za predpokladu, že sa im poskytne povzbudenie a podpora.
<P>
Moje piate presvedčenie sa týka toho, že v súvislosti s udalosťami vo zvyšných častiach sveta musí byť naším cieľom stať sa aktérmi a nie pozorovateľmi, a na tom trvám. Okrem toho sa nesmieme uspokojiť s tým, aby Európa bola iba kontinentom spotreby. Európa musí zostať kontinentom výroby, a to nielen v prípade služieb. Musí byť oblasťou, v ktorej zachovávame výrobnú základňu. To je tiež cieľ niekoľkých návrhov o dlhodobých investíciách, ktoré predložíme.
<P>
Vážené poslankyne, vážení poslanci, načrtol som vám svoje dve ambície, ktoré mám, odkedy som sa stal komisárom. Nezmenili sa a nezmenia sa do konca môjho mandátu. Plánujeme dosiahnuť to, aby finančné trhy, ktoré potrebujeme, znova slúžili skutočnému hospodárstvu a nie naopak, ako to bolo posledných 15 rokov. Úloha podnikov nespočíva v ich službe trhom, ale v tom, aby regulované, lepšie spravované a kontrolované finančné trhy slúžili skutočnému hospodárstvu. Naším cieľom je dosiahnuť, aby skutočné hospodárstvo, konkrétne veľký jednotný trh znova slúžil rastu a ľudskému pokroku. Budúci týždeň by ste mali mať k dispozícii návrh Aktu o jednotnom trhu, ktorý zrejme nebude dokonalý a dá sa nepochybne vylepšiť. Navrhla ho Európska komisia v zmysle vašich rozpráv a tiež dvoch spomínaných ambícií. Ide o dosiahnutie toho, aby trh znova slúžil hospodárstvu a aby hospodárstvo znova slúžilo rastu a ľudskému pokroku.
<SPEAKER ID="090" NAME="Enikő Győri" LANGUAGE="HU">
Chcela by som poďakovať všetkým, ktorí sa zúčastnili na tejto dnešnej rozprave. Je pre mňa mimoriadne dôležitá z dvoch dôvodov. Na jednej strane ste potvrdili presvedčenie maďarského predsedníctva o tom, že vnútorný trh nakoniec zohráva veľkú úlohu pri stimulácii hospodárskeho rastu v Európskej únii a pri zabezpečení toho, aby sme mohli konečne znova vytvárať nové pracovné miesta. Ďalším veľkým prínosom tejto rozpravy je, že v nej odznelo veľmi veľa myšlienok a predstáv, ktoré budeme môcť zahrnúť aj do práce Rady. Komisia už dokončila veľkú časť práce. Samozrejme, aj ona však musí ešte veľa vykonať. Rada chce neskôr mimoriadne úzko spolupracovať s týmto Parlamentom na prijatí konkrétnych právnych predpisov. Vďaka teda patrí všetkým, ktorí sa doteraz zúčastnili na tomto procese, či už v úlohe spravodajcu, alebo člena Výboru pre vnútorný trh a ochranu spotrebiteľa. Na ich účasť sa spoliehame aj v budúcnosti.
<P>
Ako sa už mnohokrát uviedlo, maďarské predsedníctvo obhajovalo cieľ silnej Európy. Tento cieľ je tiež jeho mottom. Navyše stále tvrdíme, že si predstavujeme silnú Európu, ktorá kladie občanov a ľudí do centra svojich politík. Na tento cieľ sa musíme neustále sústrediť aj pri úvahách o jednotnom trhu.
<P>
Chcela by som sa osobitne venovať niektorým otázkam rozpravy, o ktorých sa najviac diskutovalo. Prvá otázka sa týka situácie malých a stredných podnikov (MSP). Sú naozaj hlavnými aktérmi na vnútornom trhu a v dôsledku toho chceme na ich posilnenie urobiť všetko, čo je v našich silách. To čiastočne znamená uľahčenie prístupu MSP k financovaniu, zníženie administratívnej záťaže a zabezpečenie jednoduchšieho prístupu k verejnému obstarávaniu. Veľkú dôležitosť prisudzujeme preskúmaniu iniciatívy Small Business Act, ktoré bude súčasťou programu zasadnutia Rady pre konkurencieschopnosť v máji. Naším cieľom je tiež prijať závery v tejto otázke.
<P>
Ďalšou takouto témou je otázka digitálnej agendy. Aj v dnešnej rozprave sa táto otázka spomínala veľmi často. Všetci vieme, že táto oblasť má obrovský nevyužitý potenciál. Musíme zlepšiť možnosti a podmienky správy a obchodných transakcií bez dokumentov v papierovej forme. Iniciatívy týkajúce sa elektronického obchodu a elektronickej štátnej správy spĺňajú tento účel. V širšom význame slova som však presvedčená, že cieľom smernice o právach spotrebiteľov je tiež podpora cezhraničných transakcií založených na jednotnom súbore európskych pravidiel. V tejto súvislosti by som mohla spomenúť aj vykonávanie smernice o službách, ktorá má vplyv na značnú časť vnútorného trhu, ktorého hlavným prvkom je zjednodušená elektronická správa.
<P>
Tretí bod, ktorý by som chcela spomenúť, sa týka toho, že podľa môjho názoru jednotný trh nie je možné dokončiť bez vybudovania a dokončenia energetickej a dopravnej infraštruktúry. Maďarské predsedníctvo už venovalo osobitnú pozornosť realizácii jednotného trhu s energiou počas prvých troch mesiacov. Niekoľko poslancov spomínalo v tejto rozprave aj dlhopisy na financovanie projektov infraštruktúry. So záujmom očakávame výsledok verejnej konzultácie v súvislosti s touto otázkou. Doteraz sme venovali veľa pozornosti aj otázke ochrany práv duševného vlastníctva. V úvode som tiež spomínala európsky patentový systém. Som presvedčená, že po začatí posilnenej spolupráce sa nám spoločne podarí sformulovať jeho obsah a že v súvislosti s vykonávacími pravidlami sa nám na májovom zasadnutí Rady pre konkurencieschopnosť podarí dosiahnuť najväčší možný pokrok. Okrem toho tiež dúfam, že bude dokonca možné dosiahnuť dohodu.
<P>
Na záver by som sa chcela vyjadriť o sociálnych aspektoch. Táto otázka vyvolala najväčší záujem aj počas dnešnej rozpravy a vzbudila aj najviac emócií v Parlamente. Som presvedčená, že v Komisii tiež vyvolala veľmi živú diskusiu, rovnako ako v tomto Parlamente. Som si istá, že rovnaká situácia nastane aj v Rade.
<P>
Ako som už uviedla, musíme vytvoriť silnú Európu s ľudským faktorom v centre jej pozornosti. Domnievam sa, že to jasne naznačuje prístup maďarského predsedníctva k tejto otázke. Tento cieľ však môžeme dosiahnuť iba vyváženým spôsobom a zvážením všetkých aspektov. To znamená, že ak hlavnú pozornosť venujeme otázke ľudského faktora, najdôležitejšou úlohou je nepochybne vytváranie pracovných miest. Ak totiž vieme zabezpečiť prácu pre každého, kto chce pracovať, som presvedčená, že našim občanom nemôžeme ponúknuť viac.
<P>
Ako všetci vieme, ďalšou záležitosťou je to, že európsky sociálny model, európske sociálne trhové hospodárstvo podstupuje skúšku. Jeho ochrana je v našom spoločnom záujme. Samozrejme, že vo všetkých 27 členských štátoch sa neuplatňuje jednotný model. Všetci ho totiž uplatňujeme rozdielnym spôsobom. Musíme tiež byť realisti. Tento model sa podrobuje skúške. Konkurencieschopnosť EÚ a konkurencieschopnosť členských štátov závisí od toho, či dokážeme tento sociálny model prispôsobiť problémom 21. storočia. Z tohto dôvodu s ním nesmieme zaobchádzať ako s nedotknuteľným modelom, ale ako s niečím, čo chránime spoločným úsilím a čo zároveň prispôsobujeme situácii v 21. storočí.
<P>
Nakoniec, často sa spomínala aj otázka mobility. Som presvedčená, že je to oblasť, v ktorej zrejme budeme môcť dosiahnuť pokrok najskôr a najjednoduchším spôsobom. V tejto oblasti by sme chceli určite prijať závery na májovom zasadnutí Rady pre konkurencieschopnosť.
<P>
Na záver chcem uviesť, že cieľom maďarského predsedníctva je zabezpečiť najväčšie možné zviditeľnenie jednotného trhu a sme pripravení prijať záväzky na najvyššej úrovni. V tomto úsilí sa spoliehame na členov a predsedu Komisie, ako aj na poslancov a predsedu Európskeho parlamentu.
<SPEAKER ID="091" NAME="Sandra Kalniete" LANGUAGE="LV">
Na záver tejto veľmi prínosnej diskusie by som chcela zdôrazniť, že sa v nej ukázalo, že poslanci Európskeho parlamentu chápu našu zodpovednosť voči Európanom v súvislosti s obnovením hospodárstva a vytváraním nových pracovných miest. Konsolidácia jednotného trhu je pre obnovenie hospodárstva rovnako dôležitá ako ďalšie dve iniciatívy. Ide o posilnenie hospodárskeho riadenia a stratégiu Európa 2020. Musíme zvýšiť politický profil jednotného trhu. Politici aj spoločnosť ako celok musia pochopiť jeho význam, takže komunikácia je pri obnovení jednotného trhu veľmi dôležitým prvkom. Týka sa to komunikácie s podnikmi, s Európanmi a tiež komunikácie medzi troma inštitúciami. Som rada, že nás spája cieľ obnovy, zjednotenia a posilnenia európskeho trhu.
<SPEAKER ID="092" NAME="António Fernando Correia De Campos">
spravodajca. - (PT) Na úvod by som chcel všetkým poďakovať za túto veľmi prínosnú rozpravu. Práve teraz som však nemal čas prečítať poslednú časť svojho vystúpenia, v ktorom som chcel v podstate poďakovať pánovi komisárovi Barnierovi. Neexistuje lepší spôsob, ako mu poďakovať, než spomenúť prvú vetu jeho vystúpenia. Uviedol, že nastal čas, aby Európa nastavila latku vyššie a neprinášala ľuďom iba zlé správy. Pán komisár, úplne som s vami súhlasil. Chcel by som vám povedať, že v tejto súvislosti Parlament vykonal svoju prácu dostatočne včas a je pripravený priniesť ľuďom dobrú správu.
<SPEAKER ID="093" NAME="Cristian Silviu Buşoi">
spravodajca. - Chcel by som vám všetkým poďakovať za vaše príspevky k tejto rozprave a za vaše pozitívne pripomienky. Tiež by som rád zablahoželal svojim kolegom pani Kalnieteovej a pánovi Correiovi De Camposovi k ich kvalitnej práci.
<P>
Boli predložené tri správy, ktoré sú výsledkom niekoľkomesačnej náročnej práce. Napriek ťažkostiam, s ktorými sme sa stretli, mám radosť z výsledkov, ktoré sme dosiahli. Určili sme správne problémy a súbor uskutočniteľných riešení. Správy sú tiež jasným prejavom záväzku Európskeho parlamentu v súvislosti s prehĺbením a posilnením jednotného trhu.
<P>
Som pevne presvedčený, že tieto tri správy budú užitočným doplnkom rozsiahlej verejnej konzultácie, ktorú zorganizovala Komisia a ktorej výsledkom bolo takmer 750 reakcií. Vítam záujem, ktorý podniky, jednotlivci, mimovládne organizácie a verejné orgány prejavili o Akt o jednotnom trhu. Je totiž nevyhnutné, aby sme dosiahli široký konsenzus v súvislosti s opatreniami na prispôsobenie jednotného trhu očakávaniam našich občanov a podnikov.
<P>
S radosťou sledujem, že Komisia je naozaj aktívna a že niektoré iniciatívy sa už pripravujú. Nepochybujem, že Komisia náležite zohľadní stanoviská Európskeho parlamentu, pretože najdôležitejšia otázka sa v konečnom dôsledku týka toho, či svojimi opatreniami a úsilím dokážeme dosiahnuť významnú zmenu. Moja odpoveď je kladná, ale na dosiahnutie tohto cieľa potrebujeme byť odvážni a nie hanbliví. Opatrenia musíme prijať okamžite a nie o niekoľko rokov. V našom úsilí musíme postupovať všetci spoločne a nie osobitne a s izolovanými opatreniami. Nastal čas konať.
<SPEAKER ID="094" NAME="Nicole Sinclaire" AFFILIATION="NI">
Môj kolega pán de Jong v tejto rozprave spomenul, že moje pripomienky v rámci otázky určenej kolegovi boli nevhodné. Nemyslím si, že je neprimerané klásť otázku o vyváženosti vplyvu poslanca tohto Parlamentu na túto inštitúciu.
<P>
Chcela by som vás požiadať o trochu ticha, aby som vôbec mohla vystúpiť.
<P>
Nie je spravodlivé kritizovať osobu za položenie otázky v tomto Parlamente. Otázka nebola zodpovedaná a malo sa tak stať. Môj kolega namiesto toho odpovedal na otázku o pracovných miestach v regióne West Midlands. Je potom potrebné pripomenúť mu spôsob, akým EÚ dotovala presunutie pracovných miest zo závodu v mestečku Ryton pri Coventry?
<SPEAKER ID="095" NAME="Predsedajúci">
Rozprava sa skončila.
<P>
Hlasovanie: 6. apríla 2011.
<P>
Hlasovanie o vyhlásení Komisie o verejnom obstarávaní sa uskutoční počas nasledujúcej schôdze.
<P>
Písomné vyhlásenia (článok 149)
<SPEAKER ID="095" NAME="Luís Paulo Alves" LANGUAGE="PT">
Tento návrh zjednodušuje právne predpisy spojením niekoľkých smerníc. V skutočnosti objasňuje zákony a vďaka nemu ich podniky a spotrebitelia ľahšie pochopia a prijmú. Som presvedčený, že toto bude spôsob poskytnutia nového podnetu pre vnútorný trh a dúfam, že aj pre regióny so slabším hospodárstvom z dôvodu ich veľkosti, vzdialenosti a hospodárskej závislosti od malého počtu výrobkov, ako je to v prípade najodľahlejších regiónov. Vo všeobecnosti je nevyhnutné prijať opatrenia na riešenie poklesu dopytu, ktorý vyplýva z cezhraničných nákupov. Je tiež dôležité zabezpečiť, aby boli tieto právne predpisy prínosom pre regióny, akými sú napríklad Azory. Izolovanejšie oblasti majú väčší záujem o vývoz mnohých svojich výrobkov. Ich podniky potrebujú prístup k jasným právnym predpisom a ich spotrebitelia potrebujú prístup k širšiemu sortimentu výrobkov za konkurenčnejšie ceny. V prípadoch, keď existujú harmonizované právne predpisy v oblastiach, akou je oblasť predbežných informácií o zmluve, ktorú tento nový návrh zahŕňa, bude jedným z ďalších spôsobov posilnenia dôvery, pokiaľ ide o výrobky z najodľahlejších regiónov, a tým aj zvýšenia ich dostupnosti a spotreby na vnútornom trhu spočívať v zlepšení ich povesti prostredníctvom certifikácie kvality, a to zavedením súvisiacich osobitných opatrení.
<SPEAKER ID="096" NAME="Ioan Enciu" LANGUAGE="RO">
Hospodárska a finančná kríza, ktorou stále prechádzame, nám ukázala, že ak sa vzdialime od základného cieľa hospodárstva, ktorým je zabezpečenie blahobytu občanov, riskujeme, že celú spoločnosť dovedieme ku kolapsu. Týka sa to aj jednotného trhu. Nesmieme zabúdať, že jeho úlohou je umožniť všetkým európskym občanom uplatňovať rovnaké hospodárske a sociálne práva, ktoré zaručujú ich blahobyt, v celej Európskej únii. Jednotný trh je nevyhnutné prehĺbiť a opäť nasmerovať na občanov a ich záujmy. Som presvedčený, že v období tejto krízy je dôležité, aby sme získali čo najväčší prínos z toho, čo Európa má a čo je vzácnejšie, konkrétne z ľudského kapitálu. Zásadný význam pre hospodársku obnovu a rozvoj jednotného trhu má mobilita pracovníkov v rámci EÚ. Túto mobilitu musíme podporovať a prvý prínosný krok spočíva v odstránení všetkých prekážok, ktoré bránia pohybu pracovnej sily na území EÚ. Obmedzenia, ktoré sa týkajú pracovníkov z nových členských štátov, bránia zdravému rozvoju jednotného trhu a musia sa okamžite odstrániť.
<SPEAKER ID="096" NAME="Elisabetta Gardini" LANGUAGE="IT">
Ak chceme dosiahnuť oživenie jednotného trhu, naše európske politiky musia fungovať v prostredí priaznivo naklonenom podnikaniu, ktoré je zamerané na podporu inovácií a rastu a na strategickú zmenu orientácie európskeho hospodárstva. Na stanovenie a vykonávanie priorít tohto rozsahu potrebuje Európa silné politické vedenie. Hodnota novej európskej stratégie, ktorá vychádza z usmernení správy pána Montiho, spočíva v tom, že naznačuje konkrétne opatrenia na prekonanie obdobia hospodárskej krízy obnovením produktivity a úrovní zamestnanosti. Z 50 návrhov, ktoré predložila Komisia, by som chcela osobitne zdôrazniť kroky prijaté na zabezpečenie zvýšenia konkurencieschopnosti MSP, jednoduchšieho prístupu k úverom a internacionalizácii, aby tak mohli využívať nové investičné príležitosti, ktoré ponúka globálny trh. Chcela by som využiť túto príležitosť a ešte raz vám pripomenúť, že MSP sú najautentickejší zástupcovia hospodárskej štruktúry Európy a poskytujú mnohé príklady výnimočnosti, ktorú by bolo potrebné povzbudzovať a podporovať. Digitálna agenda, boj proti falšovaniu, posilnenie elektronického obchodu a zefektívnenie systému verejného obstarávania sú ďalšie široko podporované priority zamerané na zabezpečenie realizácie konkrétnych hospodárskych výhod, ktoré priaznivo pôsobia na menovú stabilitu a súdržnosť.
<SPEAKER ID="097" NAME="Lidia Joanna Geringer de Oedenberg" LANGUAGE="PL">
Odkedy pán profesor Monti vypracoval svoju správu, o slovnom spojení "Akt o jednotnom trhu" hovoria všetci. Netrpezlivo očakávam 12 opatrení, ktoré Európska komisia určí ako zásadné pre budúcnosť jednotného trhu. Zároveň si viem predstaviť, čo budú zahŕňať. Dnes by som sa teda nechcela veľmi vyjadrovať o konkrétnych myšlienkach, akými sú patent EÚ, autorské práva alebo verejné zákazky, ale rada by som sa zamerala na zásady, ktorými by sme sa podľa môjho názoru mali riadiť.
<P>
Myslím si, že budúca regulácia jednotného trhu by na jednej strane mala odzrkadľovať koncepciu jednotného trhu, ktorá sa roky vyvíjala, ale na strane druhej sa musí prispôsobiť skutočnosti 21. storočia. Spomeniem napríklad zásadu, ktorou sa od svojho vzniku riadilo Európske spoločenstvo. Týkala sa ochrany pred tým, čo poznáme ako paralelný obchod, teda obchod s legálnymi produktmi mimo oficiálnych distribučných kanálov, napríklad predaj televízorov značky Grundig v Nemecku, ktoré sa zákonným spôsobom nakupovali vo Francúzsku. V súčasnosti sa paralelný obchod veľmi často uskutočňuje na rôznych internetových stránkach. Toto právo by sa malo chrániť podporou rozvoja jednotného trhu na internete a rozvoja elektronického obchodu vo všeobecnosti a zabezpečením lepšieho prístupu k produktom kultúry v legálnych internetových obchodoch. V tejto oblasti musíme vykonať veľa práce, aby sme podnikom uľahčili fungovanie vo virtuálnom svete a tiež zvýšili dôveru spotrebiteľov v internetové transakcie.
<SPEAKER ID="098" NAME="Kinga Göncz" LANGUAGE="HU">
Jednotný trh predstavuje hlavnú hybnú silu rozvoja Európskej únie a okrem zvyšovania konkurencieschopnosti tiež vytvára rámec na sociálne začlenenie a vytváranie pracovných miest. Návrhy na prehĺbenie jednotného trhu musia byť prínosom pre občanov bez ohľadu na to, či sa týkajú odstránenia administratívnych prekážok, s ktorými sa stretávajú malé podniky, alebo stimulácie elektronického obchodu. Stratégia sa musí uskutočniť bez toho, aby tým boli dotknuté sociálne práva, a nesmie porušovať výsledky dosiahnuté v súvislosti s dobrou životnou úrovňou. Pokiaľ ide o vymáhanie práv zamestnancov, kupujúcich a spotrebiteľov v rámci Európskej únie, stále existuje príliš veľa prekážok. Neúplné je aj vykonávanie smernice o voľnom pohybe, a to aj napriek tomu, že otázka zamestnanosti čo najväčšieho množstva ľudí a čo najlepší spôsob riadenia európskej pracovnej sily sú z hľadiska prekonania krízy mimoriadne dôležité. K plynulému fungovaniu vnútorného trhu prispievajú spoločné európske opatrenia proti korupcii a organizovanému zločinu a vykonávanie Štokholmského programu, ktorého cieľom je vytvorenie priestoru slobody, bezpečnosti a spravodlivosti. Musíme prijímať opatrenia, aby sme zabezpečili uznávanie odborných kvalifikácií v rámci EÚ, prenosnosť dôchodkových práv a prístup k základným bankovým službám. Aby sme zabezpečili voľný pohyb služieb a dodržiavanie práv vyslaných pracovníkov, musíme vyriešiť aj ďalšie otázky.
<SPEAKER ID="099" NAME="Liem Hoang Ngoc" LANGUAGE="FR">
Vzhľadom na dôležitosť tejto otázky a prísnych časových obmedzení, ktoré musel Parlament dodržať, môžeme byť všetci spokojní s dosiahnutým výsledkom. Vo všeobecnosti súhlasím s prioritami stanovenými v jednotlivých správach, najmä s uznávaním odborných kvalifikácií, prenosnosťou dôchodkových práv, racionalizáciou postupov verejného obstarávania, iniciatívami pre malé a stredné podniky (MSP) a so zabezpečením prístupu k určitým základným bankovým službám pre všetkých.
<P>
Som si istý, že bolo potrebné upozorniť aj na iné opatrenia, ako napríklad na otázku kolektívnych zdrojov. Dobre si však uvedomujem, že nebolo jednoduché vybrať si spomedzi týchto 50 návrhov. Som tiež rád, že sa nám podarilo dosiahnuť kompromis v súvislosti so sociálnou doložkou, v ktorej sa uvádza, že akýkoľvek právny predpis týkajúci sa jednotného trhu by mal podliehať posúdeniu sociálneho vplyvu a v prípade opodstatnenosti na základe zistení by mal obsahovať odkaz na politické a sociálne práva.
<P>
Na záver chcem uviesť ďalší dôvod našej spokojnosti, ktorý spočíva v tom, že Parlament vyzýva na zaručený prístup k službám všeobecného hospodárskeho záujmu a sociálnym službám všeobecného záujmu a na ich kvalitu a dostupnosť. Okrem toho vyzýva Komisiu, aby v tejto oblasti prijala odvetvové legislatívne iniciatívy.
<SPEAKER ID="100" NAME="Jan Kozłowski" LANGUAGE="PL">
Najprv by som chcel poďakovať spravodajcom za množstvo práce, ktorú vykonali pri príprave správ o jednotnom trhu, a tiež im zablahoželať k dosiahnutému výsledku. Som rád, že v čase 20. výročia vytvorenia jednotného trhu máme pred sebou uznesenie, ktoré pomôže Európanom v plnej miere využívať potenciál jednotného trhu. Som si istý, že jeho prijatie umožní posilniť konkurencieschopnosť európskych trhov a priblíži nás k dosiahnutiu cieľov stanovených v stratégii Európa 2020. Myslím si, že siete TEN-T predstavujú dôležitý faktor pri dosahovaní efektívneho fungovania jednotného trhu. Som preto rád, že v správach sa venuje pozornosť ich konkrétnemu významu. Siete TEN-T predstavujú jednu z hlavných súčastí efektívne fungujúceho trhového hospodárstva, pričom vytvárajú podmienky pre spravodlivú hospodársku súťaž na úrovni celej Európskej únie. V súvislosti s rozhodnutiami, ktoré nás čakajú, pokiaľ ide o budúcu podobu sietí TEN-T, rád by som upozornil na potrebu lepšieho prepojenia 15 starých členských štátov s novými členskými štátmi a na skutočnosť, že väčšia súdržnosť v oblasti vnútornej dopravy rozšírenej Európskej únie predstavuje dôležitý faktor pre konkurencieschopnosť EÚ.
<SPEAKER ID="101" NAME="Alajos Mészáros" LANGUAGE="HU">
Jednotný trh má zásadný význam pre budúci rast hospodárstva EÚ. Osobitnú pozornosť je nevyhnutné venovať malým a stredným podnikom, pretože práve ony majú najväčší potenciál na rast a vytváranie pracovných miest. Jednotný trh musí ponúkať malým podnikom výhody, pretože práve tieto podniky poskytujú väčšinu pracovných miest, ale zároveň majú väčšie ťažkosti pri využívaní príležitostí, ktoré jednotný trh vytvára. Financovanie rozvoja a inovácií je pre nich problematické. Rovnakým spôsobom musíme venovať pozornosť miestnym podnikom v znevýhodnených, slabo osídlených a v problematických mestských oblastiach, ktoré majú ťažkosti. Politika hospodárskej súťaže predstavuje základný prostriedok na to, aby EÚ dosiahla dynamický, efektívny a inovačný vnútorný trh a aj konkurencieschopnosť na svetovej úrovni. EÚ musí prijať dôležité opatrenia a zabezpečiť tak zlepšenie prístupu MSP k informáciám, aby poznali príležitosti, ktoré ponúka jednotný trh, a finančné opatrenia, ktoré poskytuje EÚ. Okrem toho som presvedčený, že je dôležité začleniť ciele stratégie Európa 2020 a prvky iniciatívy Small Business Act do všetkých politík EÚ, ktoré sa týkajú jednotného trhu. Uvedený krok má zásadný význam pre prekonanie existujúcich prekážok na vnútroštátnej úrovni a na úrovni EÚ.
<SPEAKER ID="102" NAME="Rareş-Lucian Niculescu" AFFILIATION="PPE">
písomne. - Podľa môjho názoru by jednotný trh pre Európanov mal tiež znamenať jednotný trh kvality. Táto správa sa však, nanešťastie, vôbec nevenuje tejto otázke. V Európskej únii sa niekedy v rôznych krajinách ponúkajú výrobky s rovnakými obchodnými názvami, ale s rozdielnym zložením. Výrobky majú údajne rovnaký obchodný názov, ale obsahujú rozdielne koncentrácie alebo účinnosť látok. Sú známe situácie, keď sa pod rovnakým obchodným názvom predávali výrobky v štyroch rozdielnych kategóriách kvality v závislosti od cieľovej krajiny. Zdá sa, že v dôsledku toho má ten istý výrobok rozdielnu kvalitu podľa krajiny nákupu. Vzhľadom na to, že obchodný názov sa spája s vnímanou kvalitou, tento postup by mohol viesť k zavádzaniu verejnosti. Podniky sa musia vyhýbať zavádzaniu spotrebiteľov v súvislosti s výhodami spojenými so značkou tovaru. Ak chcú výrobcovia znížiť kvalitu ponúkaného tovaru, mali by použiť inú obchodnú značku. Naši občania sú presvedčení, že kvalita značkového tovaru by mala byť na každom trhu rovnaká podľa zásady, že jedna značka má rovnakú úroveň kvality. Keďže moji voliči sa touto otázkou zaoberajú, bol by som rád, keby sa predložila v rámci našich rozpráv v tomto Parlamente.
<SPEAKER ID="103" NAME="Marianne Thyssen" LANGUAGE="NL">
Som rada, že všeobecne uznávaná správa bývalého komisára pána Montiho, v ktorej sa snaží o ďalší rozvoj a dokončenie vnútorného trhu ako "predpokladu pre vysoko konkurencieschopné sociálne trhové hospodárstvo", sa stretla s okamžitou reakciou Európskeho parlamentu. Je napokon nepopierateľné, že finančná a hospodárska kríza znamenala pre Európu ťažký úder. Ďalší rozvoj vnútorného trhu, ktorý predstavuje najväčší trh na svete, bude v tejto súvislosti jednou z našich najdôležitejších výhod.
<P>
Musíme prijať cielené opatrenia v súvislosti s našimi MSP, ktoré predstavujú hospodárske ťažisko Európy. Uvedené opatrenia sa týkajú dostatočného prístupu na kapitálové trhy, uľahčenia internetového obchodu a prvého kroku smerom k spoločnému konsolidovanému základu dane z príjmov právnických osôb. Z tejto situácie budú mať prospech aj naši občania. Ide napríklad o príležitosti na štúdium v zahraničí, prísnejšiu bezpečnosť hračiek a nižšie sadzby za roaming. Ako európski politickí činitelia to musíme neustále zdôrazňovať. Ide o dôležité problémy a z tohto dôvodu musíme urobiť, čo je v našich silách, a vytvoriť plnohodnotný rámec pre vnútorný trh so službami poskytovanými on-line. Troma uvedenými správami vysiela Európsky parlament jasný signál o tom, že reformu vnútorného trhu myslíme vážne. Začnime sa teraz dôsledne venovať tejto práci.
<SPEAKER ID="104" NAME="Niki Tzavela" LANGUAGE="EL">
Ak má Európa prekonať súčasnú zložitú situáciu a súťažiť s rýchlo sa rozvíjajúcimi hospodárstvami, musí investovať v sektoroch, ktoré jej prinesú konkurenčnú výhodu. Spoločný trh je najväčšia konkurenčná výhoda Európy, ktorú je potrebné náležite využiť. Okrem toho recesia vedie k väčšej hospodárskej jednote členských štátov EÚ a my musíme tento stav využiť a konsolidovať európske hospodárstvo, aby bolo konkurencieschopnejšie na domácej aj na medzinárodnej úrovni. Následne sa musíme zamerať na to, aby naše oficiálne dokumenty podporovali ambicióznejšie prehĺbenie spoločného európskeho trhu, a to najmä v oblasti služieb. Uznať by sa mala tiež úloha podnikov pri vytváraní a fungovaní jednotného trhu.
