<CHAPTER ID="007">
Program Erasmus Mundus (2009 - 2013) (podpísanie aktu)
<SPEAKER ID="275" NAME="Predseda">
Teraz spolu s Radou podpíšeme právne akty súvisiace s akčným programom Erasmus Mundus zameraným na zlepšenie kvality vyššieho vzdelávania a podporu medzikultúrneho porozumenia formou spolupráce s tretími krajinami.
<P>
Vážený pán štátny tajomník pre európske záležitosti pán minister Le Maire, vážený pán komisár Figeľ - autor celého programu Erasmus - vážené dámy a páni, s veľkou radosťou dnes spolu s Radou podpisujeme dôležité rozhodnutie, ktoré umožňuje rozšíriť program Erasmus Mundus. Rozhodnutie je vyvrcholením kvalitnej práce, na ktorej sme sa spolu s Radou a Komisiou podieľali. Ešte raz by som chcel poďakovať najmä pánovi komisárovi Figeľovi, ktorý tento program presadzoval, aby sme ho napokon dnes mohli spolu s Radou a Parlamentom zavŕšiť svojimi podpismi.
<P>
Verejným podpisom ukážeme európskym občanom význam európskych právnych predpisov. Program Erasmus Mundus rozširuje pôvodný program Komisie Erasmus, ktorý vznikol pred 21 rokmi. Program dáva študentom na celom svete možnosť študovať v Európskej únii a zohráva dôležitú úlohu v podpore európskeho vyššieho vzdelávania ako symbolu špičkových akademických výkonov.
<P>
Väčším objemom financovania - takmer 950 miliónov EUR na obdobie piatich rokov - je Európska únia schopná uspokojiť rastúci záujem o program Erasmus Mundus. To nám umožňuje pokračovať v podpore spoločných programov v Európe a poskytovať granty najtalentovanejším študentom a profesorom z tretích krajín. Okrem toho rozšírime rámec programu o doktorandské programy a budeme môcť poskytnúť európskym študentom ešte väčšiu finančnú podporu.
<P>
Vďaka tomuto programu sa zúčastnené osoby, predovšetkým študenti, stanú skutočnými šíriteľmi otvorenosti a medzikultúrneho dialógu. Pomôžu tak nastoliť lepšiu spoluprácu a vzájomné porozumenie vo svete.
<P>
Na záver mi dovoľte vyjadriť vďaku francúzskemu predsedníctvu, Komisii a všetkým členom Výboru pre kultúru a vzdelávanie - som rád, že je tu dnes aj predsedníčka výboru pani Batzeliová - ako aj spravodajkyni pani De Sarnezovej. Ďakujem všetkým, ktorí na tomto dôležitom legislatívnom opatrení intenzívne pracovali.
<P>
Teraz by som chcel požiadať pána ministra Le Maira o spoločný podpis dokumentu a pána komisára Figeľa o dohľad nad týmto aktom.
<P>
(Predsedovia podpísali právne akty.)
<P>
(potlesk)
