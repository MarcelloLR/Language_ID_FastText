<CHAPTER ID="016">
Alarmujúca situácia v oblasti odpadov v regióne  Kampánia (rozprava)
<SPEAKER ID="217" NAME="Predsedajúci">
Nasledujúcim bodom je vyhlásenie Komisie k alarmujúcej situácii v oblasti odpadov v regióne Kampánia.
<SPEAKER ID="218" NAME="Stavros Dimas">
člen Komisie. - (EL) Vážený pán predsedajúci, vážení poslanci Európskeho parlamentu, množstvo odpadu, ktorý sa od 21. decembra hromadí v uliciach Neapola a susedných miest, ako nás o tom informujú médiá, sa odhaduje na viac ako 100 000 ton. Táto skutočnosť, spolu s negatívnymi, ja by som povedal katastrofálnymi, dopadmi na obyvateľov a životné prostredie, je dôvodom na hlboké znepokojenie.
<P>
Kríza uplynulých dní v Neapole nevznikla z ničoho nič. Je to vyvrcholenie nedostatočného presadzovania európskej legislatívy o odpadoch za uplynulých 14 rokov, za čo Súdny dvor Európskych spoločenstiev Taliansko opakovane kritizoval.
<P>
Popri úlohe organizovaného zločinu, ktorú zdôrazňuje tlač, priamou príčinou súčasnej krízy sa javí byť nečinnosť a nedostatok vôle prijať opatrenia potrebné na riešenie chronického problému riadenia odpadov.
<P>
Keď na jar v roku 2007 Komisia dostala prvé informácie o kríze systému zberu a likvidácie odpadu v Kampánii, začalo sa konanie proti Taliansku z dôvodu porušovania právnych predpisov Spoločenstva o odpadoch. Odvtedy Komisia pozorne sleduje vývoj a na žiadosť talianskej vlády už vykonala aj úvodné hodnotenie na mieste. V najbližších dňoch sa má uskutočniť ďalšie stretnutie s kompetentnými talianskymi orgánmi. Talianske orgány sú zodpovedné za prijatie okamžitých opatrení na odpratanie odpadkov z ulíc. Ale ako ukazuje táto najnovšia kríza, samotné odstránenie odpadkov z ulíc nestačí. Akékoľvek krátkodobé opatrenia musia byť doplnené prijatím, a čo je najdôležitejšie, efektívnou realizáciou dlhodobých strategických opatrení, napríklad vytvorením primeranej siete zariadení na spracovanie odpadu, ktoré budú plne zodpovedať normám, stanoveným právnymi predpismi Spoločenstva. To musí byť sprevádzané integrovanou dlhodobou stratégiou riadenia odpadov s cieľom podporiť recykláciu a triedenie odpadu pri zbere.
<P>
Zákonný dekrét číslo 61 na riešenie krízy s odpadom, vydaný v máji 2007, nesplnil svoj cieľ. Núdzový plán, ktorý 8. januára oznámil premiér Prodi, je ambicióznejším úsilím v tomto smere, ale zásadným prvkom zostáva načasovanie opatrení, ktoré musia byť rýchle a efektívne. Budeme pokračovať v dôslednom sledovaní toho, ako talianske orgány zavádzajú opatrenia do praxe. Komisia bude naďalej vyvíjať tlak na taliansku vládu s cieľom ukončiť krízu a tiež hodlá pokračovať v právnych krokoch proti Taliansku. Sústavné porušovanie environmentálnych právnych predpisov Spoločenstva v Kampánii sa musí napokon skončiť, ako to vyžadujú zákony Spoločenstva.
<P>
Hoci situácia vyzerá zložito, nie je pre talianske orgány nemožné splniť právne predpisy Spoločenstva o odpadoch. Som si istý, že sa dajú použiť užitočné príklady, nie iba z iných členských štátov, ale aj z ďalších regiónov Talianska, kde sa našli riešenia riadenej likvidácie odpadov skombinovaním viacerých typov zníženia objemu, zberu a likvidácie.
<SPEAKER ID="219" NAME="Giuseppe Gargani">
v mene skupiny PPE-DE. - (IT) Vážený pán predsedajúci, dámy a páni, dovoľte mi hneď povedať komisárovi, že hoci schvaľujem to, čo povedal, myslím si, že situácia nie je ani tak zložitá ako dramatická.
<P>
Svoj príspevok by som mohol obmedziť na citáciu článku v The Economist spred niekoľkých dní. "Odpadky nahádzané na ulici mesta môžu byť nielen zdraviu škodlivé, ale aj politicky nebezpečné. Pripomínajú voličom krehkosť civilizácie - a môžu ich podnietiť k tomu, aby sa obrátili proti svojim zvoleným zástupcom." Taká je situácia.
<P>
Ako každý vie, Neapol je známy vďaka filmu Štyri neapolské dni (Le Quattro giornate di Napoli), v ktorom miestni obyvatelia povstanú proti cudzím votrelcom. Jedny noviny napísali, že dnes sú nepriateľmi v krajine ľudia, ktorí pokazili dobrú povesť Neapolu vo svete. Celá civilizácia speje k záhube. Tragédia odpadu v Neapole a Kampánii nevypukla zo dňa na deň, ale rástla 14 rokov; 8 miliárd EUR sa minulo zbytočne a televízne zábery ukázali Európe a celému svetu, ako sa ulice mesta stali úplne nepriechodnými. Ako uviedol komisár, skutočná tragédia sa začala 21. decembra, keď prestali jazdiť mestské smetiarske vozy, pretože skládky boli preplnené a neexistujú žiadne spaľovne; hrozia zdravotné riziká a absolútne nik, pán komisár, nehovorí o separovanom zbere.
<P>
V Kampánii skutočne nie sú žiadne spaľovne a riadenie odpadu je v rukách organizovaného zločinu, Camorry. Región Kampánie nedokázal vyriešiť problém ako čistenie mesta, čo je otázkou bežnej administratívy, pretože si riešenie neželá, pretože regionálna správa a jej predseda sú otrokmi organizovaného zločinu, ktorý ovláda celé podnikanie.
<P>
V reakcii na nezodpovednosť ministra životného prostredia Pecorara Scania, časť politických síl, ktoré tvoria vládu pána Prodiho, a všetky opozičné strany volali po rozpustení regionálnej rady a ustanovení splnomocnenca s rozsiahlymi právomocami. Použitých bolo sotva 81 % z príspevku 200 miliónov EUR v rámci európskeho plánu na obdobie rokov 1994 - 1999; regionálny plán nejestvuje a tak tam niekoho bolo treba poslať.
<P>
Dúfam, že mi pán predsedajúci dovolí hovoriť trochu dlhšie. V takomto usporiadaní sa dajú získať kontrakty bez dodržiavania príslušných európskych predpisov, čo vytvára začarovaný kruh nezákonnosti a neefektívnosti. Reálna je strata 330 miliónov EUR zo štrukturálnych fondov. Komisia začala voči Taliansku konanie pre porušenie predpisov; to bolo, nanešťastie, nevyhnutné, keďže Kampánia je určite na svetelné roky vzdialená od splnenia pravidiel zavedených európskymi smernicami, ktoré tí, čo sú za to zodpovední, dokonca aj vo vláde, ignorujú.
<P>
Žiadame Komisiu o to, aby urobila koncom mesiaca kontrolu a aby zaujala tvrdý postoj pri presadzovaní používania spaľovní. To sú veci, ktoré môže Európa urobiť a my vyzývame na vykonanie kontroly aj Parlament, aby sa dosiahol kvalitatívny posun (...).
<SPEAKER ID="220" NAME="Predsedajúci">
Pred pokračovaním tejto diskusie Vás musím upozorniť na nové postupy. V prvom rade by som požiadal členov, aby dodržiavali pravidlá o rečníckom čase. Po druhé by som rád zdôraznil, že podľa postupu "catch the eye" poslanci, ktorí si myslia, že nevyužili celý svoj rečnícky čas, môžu požiadať o ďalšie vystúpenie. Samozrejme, priestor dostanú po členoch, ktorí vystúpia po prvý raz.
<SPEAKER ID="221" NAME="Gianni Pittella">
v mene skupiny PSE. - (IT) Vážený pán predsedajúci, dámy a páni, najskôr Vám chcem poďakovať za jasné, presné a užitočné vyjadrenia, za váš záujem, ktorý ste ukázali dnes večer i počas uplynulých dní a týždňov, za kritiku, ktorú podporujeme, keďže sme si, podobne ako vy, vedomí toho, že je absolútne nutné rešpektovať európske zákony.
<P>
Sme presvedčení, že Európsky parlament sa nikdy nesmie zmeniť na diskusné fórum pre vnútroštátne útoky, najmä v takýchto citlivých otázkach a dramatických záležitostiach. Myslíme si, že práve pre dramatický charakter tejto situácie musíme požadovať seriózne analýzy tohto konkrétneho prípadu, ako aj problému odpadov vo všeobecnosti, čo nie je len vecou Neapolu a Kampánie, ale záležitosťou, ktorú musí riešiť každá komunita. Je to problém vyvolávajúci otázky o modeli rozvoja, ktorý často obetuje človeka a životné prostredie logike zisku, problém, ktorý sa často rieši na základe rôznych ideológií a falošných protirečení medzi bezduchým industrializmom a environmentalizmom brániacim rozvoju.
<P>
Nesmieme zabúdať, že Taliansko bolo jednou z prvých krajín, ktorá v roku 1997 za vlády pána Prodiho a s pánom Ronchim ako ministrom prijala moderný zákon, ktorý je v súlade s tým, čo Európska únia už nejaký čas hovorí: environmentálne vzdelávanie, separovaný zber, bezpečnostné opatrenia, využívanie moderných metód recyklácie a opätovného použitia, ktoré sú bezpečné pre ľudí aj životné prostredie. Tento zákon sa tiež príkladne aplikoval a bol aj zdrojom hospodárskeho rastu a zamestnanosti.
<P>
To však nie je prípad Kampánie. Čo sa tam pokazilo? Čo nefungovalo? Niet pochýb, že politická zodpovednosť za to, čo sa stalo, sa dá rovnako pripísať pravici aj ľavici, najmä čo sa týka spôsobu riadenia zodpovednými ľuďmi. Nie je v tomto okamihu našou úlohou vyšetrovať, či tam môže byť aj iný druh zodpovednosti a v prípade, že je to ak, by mali padnúť tvrdé tresty, ale nebolo by spravodlivé, keby sme obviňovali iba politikov.
<P>
V Kampánii hralo rozhodujúcu negatívnu úlohu mnoho ďalších faktorov, ako je organizovaný zločin, slabá občianska informovanosť a historicky daný nedostatok infraštruktúry. Talianska vláda reaguje na momentálnu situáciu, prijíma dôležité rozhodnutia a snaží sa obnoviť zodpovednosť miestnych orgánov, pričom upúšťa od systému vysielania zvláštnych splnomocnencov a chce zabezpečiť sebestačnosť v likvidácii odpadu. Tieto rozhodnutia nám umožnia pozerať sa na prítomnosť a budúcnosť s väčšou dôverou - už končím, pán predseda - a verím, že umožnia dať presvedčivú odpoveď na oprávnené európske obavy. Teraz musíme podporiť tieto rozhodnutia; musíme obnoviť dôstojnosť mesta, regiónu a krajiny, Talianska, ktorému, slovami pána Napolitana, nechýba pozitívna energia sily modernizácie.
<SPEAKER ID="222" NAME="Alfonso Andria">
v mene skupiny ALDE. - (IT) Vážený pán predsedajúci, pán komisár, dámy a páni, musíme odolať pokušeniu zneužívať tento prípad a namiesto toho nechať zvíťaziť objektivitu a intelektuálnu poctivosť bez ohľadu na spory, ktoré tento prípad obklopujú. Problémy sú nasledovné: záujmy organizovaného zločinu a jeho infiltrácia do riadenia odpadu, čo viedlo ku vzniku nespočetných ilegálnych skládok roztrúsených po oblasti Kampánie; neustále prijímanie nebezpečného a toxického odpadu z iných regiónov, najmä zo severného Talianska; slabosť miestnych úradov; kultúrna zaostalosť obyvateľstva v prístupe k odpadu ako druhotnej surovine; odmietanie výstavby rôznych zariadení na likvidáciu odpadu, dokonca aj miestnymi zástupcami katolíckej cirkvi; rozpory nielen v politických, ale aj v odborných kruhoch, napríklad o spôsobe likvidácie odpadu; nevhodná voľba technológie pre plánované zariadenia na konečnú likvidáciu odpadu po európskej výzve na tendre v Kampánii v roku 1998.
<P>
V súčasnosti štát zasahuje voveľkej miere. Politici, všetci politici, konečne pochopili, že treba urobiť viac; žiadna z politických strán, či už ako člen vlády alebo v opozícii, či už na miestnej, lokálnej alebo celoštátnej úrovni, nedokázala za uplynulých 14 rokov prísť s pevnými, rozhodnými a logickými odpoveďami.
<P>
Oceňujeme preto veľké gesto solidarity niektorých talianskych regiónov vrátane tých stredopravých, ktoré urobili na podporu Kampánie v tejto mimoriadne vážnej dobe, čím jej pomáhajú obnoviť jej obraz, ktorý si zaslúži vďaka príťažlivosti svojej kultúry i krajiny, tvorivým zdrojom a schopnostiam.
<P>
Toto nie je chvíľa pre tých, ktorí nesú priamu zodpovednosť a vinu za celú politiku, aby sa jej vyhýbali alebo ju popierali. Toto je chvíľa, keď treba prevziať zodpovednosť a preto oceňujem prístup komisára Dimasa v jeho príspevku, konštruktívny prístup, ktorý vidí úlohu Európy nielen v zavádzaní sankcií, v obmedzovaní sa na sankcie, ale tiež v pomoci svojmu členskému štátu riešiť krízu.
<SPEAKER ID="223" NAME="Cristiana Muscardini">
v mene skupiny UEN. - (IT) Vážený pán predsedajúci, pán komisár, dámy a páni, problém odpadu v Kampánii už nie je iba zdravotnou a environmentálnou katastrofou, ale stáva sa hospodárskou a inštitucionálnou záhadou. Zatiaľ čo justícia, dúfajme, objasní ekonomickú záhadu, potrebujeme ďalšie objasnenie, čo sa týka inštitucionálnej záhady.
<P>
11. septembra 2007 Komisia v odpovedi na moju otázku vyjadrila znepokojenie ale zároveň nádej, že neodkladné opatrenia talianskych orgánov pomôžu vyriešiť situáciu, a tiež vyhlásila, že ak prebiehajúce vyšetrovanie odhalí porušenia zákonov, prijme opatrenia stanovené článkom 226 Zmluvy. 2. januára 2008 však hovorca Komisie uviedol, že konanie o porušení právnych predpisov voči Taliansku sa začalo v júni 2007. Kde je teda pravda? V odpovedi, ktorú som dostala 11. septembra, alebo vo vyhlásení hovorcu? Prečo Komisia nespomenula toto konanie o porušení právnych predpisov vo svojej odpovedi?
<P>
Fakt, že niektoré európske politické skupiny blízke Prodiho vláde vystúpili proti spoločnému uzneseniu o zdravotnej a environmentálnej katastrofe v Kampánii, ktoré malo uzavrieť našu diskusiu, je ďalšou záhadou. Keď sa naraz objaví viac náhod, než sa dá bežne očakávať, je veľmi pravdepodobné, že ide o ochranu záujmov, a keď politický záujem, akokoľvek neúmyselne, obhajuje iné záujmy, ktoré sa navyše zhodujú so záujmami "ekomafií", otázka už nestojí tak, či ide o ľavicu alebo o pravicu, alebo iba o politickú neschopnosť. Máme silné podozrenie, že európske inštitúcie boli úmyselne zavádzané z dôvodov spojených so záškodníckymi záujmami.
<P>
Vysoké úrovne dioxínu v oblasti, pretrvávajúci nezákonný stav, snaha, aby sa parlament vzdal zodpovednosti za spoločné uznesenie, to všetko je spojené s politickými elitami talianskej vlády, miestnych orgánov regiónu Kampánia a mesta Neapol, ktoré zhodou okolností pochádzajú z tej istej politickej liahne.
<P>
Požadujeme, aby Európsky úrad pre boj proti podvodom OLAF okamžite začal kontrolu doterajšieho využívania príslušných fondov a aby zaistil, že budúce fondy budú správne riadené. Vyzývame Komisiu, aby do tridsiatich dní vysvetlila Parlamentu, kde leží zodpovednosť za tento hanebný a tragický núdzový stav, ktorý už nie je regionálnym ale celoštátnym a európskym, a komu ju môžeme prisúdiť.
<SPEAKER ID="224" NAME="Monica Frassoni">
v mene skupiny Verts/ALE. - (IT) Vážený pán predsedajúci, dámy a páni, rada by som sa poďakovala pánovi komisárovi Dimasovi za prácu, ktorú vykonal v posledných týždňoch a mesiacoch, prácu, ktorú by mnoho ekológov ocenilo aj pri iných príležitostiach, neústupnú a viditeľnú prácu, ktorú musia všetci tí, ktorí sa podieľajú na obrane legislatívy Spoločenstva, privítať.
<P>
Podľa môjho názoru to tak nebolo vždy a rada by som zdôraznila, že pokiaľ ide o uplatňovanie právnych predpisov Spoločenstva, Komisia v posledných rokoch začala sériu konaní pre porušenie práva, najmä počas funkčného obdobia predchádzajúcej vlády, ktoré zostali nanešťastie nepovšimnuté a ku ktorým sa pristupovalo len rutinne. Chcela by som uviesť priestupky týkajúce sa nepovolených skládok - ktorých bolo viac ako 4 000 - a celý rad iných otázok spojených s definíciou odpadu atď.
<P>
Toto všetko viedlo k situácii, v ktorej sa dnes nachádzame. Pretože je jasné, že keď členský štát a keď vláda, ktorá mala vtedy asi stočlennú väčšinu v parlamente, s právnymi predpismi o odpadoch neurobila nič iné ako že porušovala smernice Spoločenstva v snahe nájsť zadné vrátka, je pravdepodobnejšie, že išlo o nekompetentnosť, zlé riadenie, kriminalitu a celkovú absenciu ochoty.
<P>
Som preto veľmi vďačná Komisii za jej intervenciu a dúfam, že bude túto situáciu naďalej bdelo monitorovať, pretože sa domnievam, že to bude nutné; takisto si myslím, že ak sa má situácia vyriešiť, je absolútne nutné odstúpiť od krízového manažmentu. Domnievam sa, že je takisto dôležitá aj otázka, kto je za túto situáciu zodpovedný.
<P>
Súhlasím s tými, ktorí hovoria, že Komisia mohla takisto zaviesť metódy, ktoré by umožnili monitorovať prostriedky, ktoré boli alebo majú byť vynaložené, pretože sa domnievam, že pre všetkých Európanov, nielen pre talianskych občanov, je otázka toho, či sú fondy používané jednoznačným spôsobom, kľúčová a týka sa nás všetkých.
<P>
Napriek tomu sa však domnievam, že opatrenia talianskej vlády, najmä tie, ktoré oznámila v posledných troch alebo štyroch mesiacoch, treba podporiť, pričom je nutné, aby pravidlá hry boli jasne dané a dodržiavané. Podľa môjho názoru by bolo naozaj veľmi smutné, keby sme sa ocitli v situácii, v ktorej by jedna kríza striedala druhú, kde sa porušujú pravidlá, pretože práve takéto porušovanie nás priviedlo k bodu, v ktorom sa práve nachádzame.
<SPEAKER ID="225" NAME="Roberto Musacchio">
v mene skupiny GUE/NGL. - (IT) Vážený pán predsedajúci, dámy a páni, súhlasím s podstatou toho, čo povedal komisár Dimas, keď nám pripomenul našu zodpovednosť a ukázal nám správny smer; pripomína nám, že spôsob, akým by sa mali problémy riešiť, má byť v súlade s európskymi pravidlami a má sa vyhýbať prístupom krízového riadenia, ktoré vyvárajú nové krízy. Z tohto dôvodu je táto diskusia dôležitá, pretože nám môže a musí pomôcť pri pokuse o riešenie hrozivých problémov s odpadom, ktorým čelí Neapol a Kampánia.
<P>
To, čo je teraz akútne, nie sú ani tak politické polemiky, ale odstránenie odpadu, ktorý vytvára nebezpečné podmienky pre miestnych obyvateľov. Vláda k tomu podniká kroky, ale neskôr bude treba nájsť efektívne riešenie a pre toto riešenie bude kľúčové, aby bolo založené na európskych pravidlách. Ako zdôraznil komisár, európske pravidlá sú jasné, konsolidovali sa počas mnohých rokov a potvrdené sú v novej rámcovej smernici, o ktorej diskutujeme. Pri riešení problému s odpadom existuje hierarchia a podľa tejto hierarchie najskôr prichádza znižovanie, nasleduje separovaný zber, potom opätovné použitie a recyklácia a likvidácia iba ako posledná možnosť, keď je to absolútne nevyhnutné.
<P>
Taliansko sa veľmi snaží udržať v hraniciach týchto usmernení a situácia v Neapole a Kampánii sa zhoršila. Problémy sú však aj inde, ako to vidieť z prípadov porušenia právnych noriem: príliš veľa prípadov, keď orgány posielajú zvláštnych splnomocnencov, príliš veľa zmätkov medzi predpismi týkajúcimi sa odpadu a energie, ktoré vedú k neprijateľným praktikám, napríklad postupu, pri ktorom energia vyrobená z odpadu bola roky v Taliansku považovaná za obnoviteľnú energiu s obrovskými stimulmi - 30 miliárd EUR za desať rokov na základe opatrenia známeho ako Rámcový program pre konkurencieschopnosť a inovácie CIP 6 - čo vážne deformovalo energetickú politiku aj odpadovú politiku a tiež to viedlo k trochu paradoxným situáciám, keď, napríklad, v Kampánii sa nachádza sedem miliónov ton palivových peliet z odpadu, ktoré, aj keby sa otvorila spaľovňa, kde by ich mali likvidovať, by sa v nej nedali spaľovať.
<P>
Príliš veľa odchýlok od európskych environmentálnych zákonov. Nemôžem príliš často konštatovať, že kríza vyvolala nové krízy. Teraz musíme situáciu dostať do súladu s pravidlami a ja skutočne verím, že vláda sa o to snaží a tieto pravidlá sú európskymi pravidlami, od hodnotenia environmentálneho vplyvu až po hierarchiu odpadu. Z tohto dôvodu dnešná diskusia nemôže byť platformou pre polemiku, ale príležitosťou na dialóg s komisárom o podpore takýchto vzťahov medzi Európou a členskými štátmi. Opakujem: najskôr hierarchiu, aby sa spoločne dohodnuté pravidlá dali aplikovať najlepším možným spôsobom.
<SPEAKER ID="226" NAME="Luca Romagnoli" AFFILIATION="NI">
(IT) Vážený pán predsedajúci, dámy a páni, aké právo má talianska ľavica, podnecovaná európskou ľavicou, nechať nás tu hovoriť o hanebnej kríze s odpadmi v Kampánii, za ktorú boli desaťročia zodpovedné stredoľavé strany, bez toho, aby sa o tom hlasovalo. Tá istá ľavica, ktorá na nás zvaľuje globálne otepľovanie a neobťažuje sa so zaistením kvalitného životného prostredia a slušného života pre milióny obyvateľov Kampánie; ako vrchol všetkého som počul reči o potrebe chrániť národné záujmy! Sú to tí istí podporovatelia národných záujmov, ktorí pred pár rokmi priviedli Taliansko, jeho vládu a poriadkové sily do hanby diskusiou a hlasovaním v legendárnom prípade Lampedusa.
<P>
Dúfam aspoň, že táto snemovňa si viac všíma túto otázku, ktorá nie je len talianskou, že je o nej lepšie informovaná a otvorene odsúdi to čo sa deje, hlasovaním v súlade s mojou požiadavkou, aj ako hlavy Azione della Fiamma, uplatniť všetky možné sankcie voči regionálnej a národnej vláde, ktoré, hoci nesú zodpovednosť, sa zdajú byť úplne neschopnými riešiť tento dlhotrvajúci problém a nedokážu sa vydať dôstojnou cestou demisie.
<SPEAKER ID="227" NAME="Antonio Tajani" AFFILIATION="PPE-DE">
(IT) Vážený pán predsedajúci, pán komisár, dámy a páni, situácia v Neapole je vážna najmä preto, že sa premrhal čas namiesto toho, aby sa niečo urobilo s výrokom Súdneho dvora o vine a zabezpečilo sa tak riadenie odpadu v súlade s európskou legislatívou, čo veľmi ľutujeme. Ak chceme zabrániť tomu, aby sa kríza z Kampánie rozšírila do ďalších regiónov, je potrebné prijať opatrenia aplikovaním európskych pravidiel, budovaním zariadení na výrobu energie z odpadu, napriek sotva dôveryhodnému odporu niektorých pseudoenvironmentalistov, ako je minister Pecoraro Scanio, a podporou separovaného zberu.
<P>
Kampánia však nie je obrazom celého Talianska a našťastie mnohé regióny ako Lombardsko urobili výrazný pokrok a zaviedli efektívne systémy zberu a likvidácie odpadu. Avšak v ďalších regiónoch je mnoho dôvodov na obavy. Verejnosť je vystrašená; a to určite platí v Ríme a v regióne Latium. Uvediem niekoľko čísel: množstvá odpadu sú väčšie než v Neapole a Kampánii; v Ríme sa každý deň vyzbiera 4 500 ton odpadu v porovnaní s 1 000 tonami v Neapole, pričom v Kampánii je priemer na obyvateľa 450 kg v porovnaní so 617 kg v regióne Latium, čo je vysoko nad celoštátnym priemerom 539 kg pre celé Taliansko. Toto všetko je obsiahnuté v otázke, ktorú sme práve nastolili spolu s ďalšími poslancami zvolenými v Ríme.
<P>
Regionálny plán likvidácie odpadu však nikdy neodštartoval a začali sa už dve konania o porušení právnych predpisov. Znepokojení obyvatelia vkladajú svoju dôveru do európskych inštitúcií, najmä Parlamentu a Komisie. Z tohto dôvodu, komisár, Vás naliehavo žiadame, aby ste na zasadnutí 28. januára zabezpečili, že Komisia dostane údaje a informácie o situácii v Ríme a v regióne Latium, pričom urobí predbežné oznámenie o kontrole, dúfame, že komisárom Dimasom, a tiež navrhne kontrolu delegáciou tohto Parlamentu, aby zhodnotila, či opatrenia na rok 2008 sú dostatočné. Pán komisár, je potrebné konať, kým nebude príliš neskoro.
<SPEAKER ID="228" NAME="Marco Pannella" AFFILIATION="ALDE">
(IT) Pán predsedajúci, pán komisár, dámy a páni, nevadí, pán predseda, nie je to prvý raz. Pán komisár, 28 januára, keď, ako bolo zdôraznené, sa budete nachádzať v Ríme na rokovaniach s našou vládou, je podstatné pre Taliansko, a verím, že aj pre Európu, aby Komisia zaujala veľmi tvrdý postoj na podporu činnosti európskej justície. Pamätám si, že ste poukázali na rekord, ktorý drží Taliansko: v rozsudkoch proti tej hore odpadkov, ktorou je talianska justícia, s dvadsiatimi rokmi zbytočnej kritiky.
<P>
Je tu iba jeden problém: máme príval nezákonnosti, ktorý nevyhnutne znamená ničenie životov a dokonca ešte väčšiu skazu, nie iba v Taliansku, a preto dúfam, pán komisár, že Komisia bude toto brať do úvahy ako dôkaz, že Taliansko, podobne ako v 20. rokoch, sa vydáva na novú a odlišnú cestu, stáva sa hrozbou celej našej Európe, že krajina, ktorá (...).
<P>
(predsedajúci prerušil rečníka)
<SPEAKER ID="229" NAME="Roberta Angelilli" AFFILIATION="UEN">
(IT) Vážený pán predsedajúci, dámy a páni, terajšia kríza s odpadmi v Kampánii je tragédiou, ku ktorej sa dlho schyľovalo, a tie hory odpadkov, ktoré vidíme na uliciach, sú iba vrcholom ľadovca neefektívnosti, mrhania a zlého riadenia.
<P>
Sme nešťastní, že táto kríza kazí dobré meno nielen regiónu Kampánia, ale celého Talianska, avšak ďalšie mlčanie o tom, kto je za to zodpovedný a zatváranie očí nepomôže vyriešiť problém, ktorý sa zhoršoval pre mlčanie a intrigy, a hoci ľudia by sa nemali využívať ako politické šachové figúrky, nemyslím si ani, že je prijateľný humanitárny prístup, ktorý dnes večer zaujala táto snemovňa.
<P>
Nemôžeme už ďalej mlčať a ospravedlňovať, ako to neurobil ani Dvor audítorov, fakt, že milióny eur z európskych, národných a miestnych fondov vyleteli hore komínom. Od koho majú ľudia požadovať náhradu za škody spôsobené touto environmentálnou katastrofou, za poškvrnenú povesť a za mrhanie verejnými zdrojmi? A najmä, aké kroky mieni Komisia aktívne podniknúť, aby prinútila taliansky štát prijať vhodné opatrenia, berúc do úvahy, že deti v Neapole a Kampánii ani dnes nešli do školy?
<SPEAKER ID="230" NAME="Umberto Guidoni" AFFILIATION="GUE/NGL">
(IT) Vážený pán predsedajúci, dámy a páni, rád by som poďakoval pánovi komisárovi za jeho prehľadnú analýzu. V Neapole a vo veľkých oblastiach Kampánie sa teraz situácia s odpadom zhoršila a dôsledky môžu vidieť všetci, no problémy sú aj v iných oblastiach, ako na to poukazuje počet konaní o porušení právnych predpisov, ktoré Taliansko nazbieralo v environmentálnej oblasti za posledné roky.
<P>
Medzi nimi by som rád citoval notoricky známy Rámcový program pre konkurencieschopnosť a inovácie CIP 6, podľa ktorého energia vyrábaná z odpadu je považovaná za obnoviteľnú energiu s výsledkom, že obrovské stimuly boli presmerované z politík rozvoja obnoviteľných energií a poskytnuté mocným priemyselným lobistickým skupinám, čo viedlo k vážnym problémom s riadením odpadov. Čo robí situáciu v Kampánii ešte dramatickejšou, je 14 rokov intríg a nezodpovednosti, ktoré vyvrcholili prvými konaniami voči podnikom a zástupcom verejných inštitúcií a nakoniec konaním pred Európskym súdnym dvorom proti firme Impregilo za environmentálnu katastrofu.
<P>
Ak sa má kríza vyriešiť, musí nastúpiť nový štýl riadenia tejto oblasti: už žiadne výnimky, ale uplatňovanie európskych zákonov. Európa stanovila jasnú hierarchiu v novej rámcovej smernici o odpadoch. Uloženie na skládku sa má použiť iba ako posledné východisko a prichádza až po separovanom zbere, recyklácii a podobne.
<P>
Teraz však musíme nájsť východisko zo situácie, ktorá celkom dobre môže v Kampánii dosiahnuť kritickú hranicu bez možnosti návratu, preto musíme zmobilizovať všetky dostupné zdroje a vyzvať ostatné talianske regióny na solidaritu a EÚ na pomoc tak, aby sa počas najbližších troch alebo štyroch mesiacov dali urobiť okamžité opatrenia na odstránenie nebezpečenstva, ktoré hrozí obyvateľom a na navrátenie Neapola do Európy.
<SPEAKER ID="231" NAME="Mario Borghezio" AFFILIATION="UEN">
(IT) Vážený pán predsedajúci, dámy a páni, z Padánie vyzerá situácia v Kampánii ako science fiction, z Padánie, kde funguje separovaný zber, kde sa platia dane za odpad. Fakt, že ľavica vo vláde našej krajiny, navyše so zeleným ministrom životného prostredia, musí dať problematiku odpadov na starosť bývalému šéfovi polície, je ako z iného sveta. Hovoríme vám bez obalu, že Kampánia sa už nenachádza v európskom právnom priestore, keďže tam vládne hanebné prepojenie medzi politikou a Camorrou, čo už dlho odsudzujeme.
<P>
Pán komisár, už žiadne financovanie, pozastavte všetko financovanie, neposielajte už ani cent Camorre, zločincom. Zoberte si ako príklad tvrdo pracujúci a poctivý sever! Osloboďte čestných obyvateľov Kampánie z područia Camorry, v ktorom uviazli rôzne strany! Nechceme s tým mať nič spoločné, sme proti takémuto ovládaniu politiky mafiou. Ak máme týmto ľuďom pomôcť, naša krajina potrebuje federalizmus! Musí prísť zmena, situácia sa musí zmeniť! Osloboďte tých čestných pracujúcich obyvateľov juhu spod jarma mafie! Toto je odkaz poctivej Padánie!
<P>
(predsedajúci prerušil rečníka)
<SPEAKER ID="232" NAME="Adriana Poli Bortone" AFFILIATION="UEN">
(IT) Vážený pán predsedajúci, dámy a páni, domnievam sa, že Taliansko sa vôbec nechce riadiť európskymi zákonmi. Potvrdzuje to fakt, že to bola jediná krajina, ktorej vláda, so zeleným ministrom životného prostredia, sa zdržala pri schvaľovaní spoločnej pozície k novej smernici Rady o odpadoch.
<P>
Rada by som nastolila aj ďalšiu otázku, pretože popri katastrofe zeleného ministra, ktorý je absolútne nezodpovedný a jeho konaniu chýba akákoľvek istota, je tiež malý záujem o monitorovanie zo strany Európskej komisie, keďže sme dostali financie v rokoch 2000 - 2006 a regionálne operačné programy v Kampánii boli očividne realizované bez toho, aby monitorovací výbor naplno vykonával svoje povinnosti, inak by bol zablokoval financie, ktoré nemali efektívny prínos pre región. Netreba snáď zdôrazňovať, kto bol v tom čase predsedom Európskej komisie a kto je teraz predsedom talianskej vlády so zeleným ministrom?
<SPEAKER ID="233" NAME="Riccardo Ventre" AFFILIATION="PPE-DE">
(IT) Vážený pán predsedajúci, dámy a páni, blahoželám vám k tejto novej forme demokracie. V prvom rade blahoželám ku komisárovej prehľadnej analýze, po ktorej snáď bude nasledovať konkrétna činnosť s účasťou Parlamentu, k čomu tu tiež vyzývame jeho predsedu, pretože problém odpadu v Neapole nemá do činenia iba s podrobnosťami okolo likvidácie, životného prostredia a ďalších záležitostí, ale z nášho pohľadu sa to stáva národným i európskym problémom.
<P>
Niekoľko veľmi stručných poznámok: množstvo odpadu, ktoré sa teraz zbiera z ulíc, je oveľa menšie, než množstvo, ktoré sa na ulice ukladá; opatrenia prijímané vládou sú preto úplne nedostatočné. Masa odpadu, jeho celkové množstvo, rastie z hodiny na hodinu, čo situáciu ešte viac dramatizuje.
<P>
Po druhé, politická poznámka. Pán Pittella povedal, že Parlament by sa nemal stať diskusným fórom pre vnútroštátne útoky. Zdá sa, že v diskusii dnes večer stredoľaví robia práve to. Všímajme si ich komentáre.
<SPEAKER ID="234" NAME="Pasqualina Napoletano" AFFILIATION="PSE">
(IT) Vážený pán predsedajúci, dámy a páni, požiadala som o možnosť vystúpiť, pretože som veľmi znepokojená smerovaním, aké diskusia naberá v Taliansku a do určitej miery aj tu, a tiež informáciami, ktoré dostávajú občania, pretože teraz to vyzerá tak, že jedinou cestou z krízy je zázračné riešenie: na jednej strane sila a militarizácia, na druhej spaľovne.
<P>
Verejnosť preto dúfa, že niekto vyrieši tento problém zvonku; informácie, ktoré ľudia dostávajú, nezdôrazňujú fakt, že žiadne riešenie nebude, pokým sa nezníži množstvo odpadu, nezačne sa s jeho triedením a nezmení sa občianske správanie. Za to sú zodpovedné miestne orgány, pretože si mysleli, že problémy by sa mohli vyriešiť ich presunom na firmu nazvanú Impregilo. Presunuli zodpovednosť na túto moc a intrigovali s ňou a sú v jej područí.
<SPEAKER ID="235" NAME="Salvatore Tatarella" AFFILIATION="UEN">
(IT) Vážený pán predsedajúci, pán komisár, dámy a páni, zariadenia na výrobu energie z odpadu fungujú v Taliansku aj vo zvyšku Európy. Separovaný zber sa robí v Taliansku aj vo zvyšku Európy. Recykluje sa v Taliansku aj vo zvyšku Európy. Iba v Neapole sa to nedeje už najmenej posledných 15 rokov, pod nosmi všetkých inštitúcií, ktoré mali konať: medzi tie inštitúcie patrí aj Európa a Komisia.
<P>
Vidím to tak, že sa urobilo málo a treba urobiť viac, aj zo strany Komisie, pretože doterajšie iniciatívy vlády, vrátane tých z nedávnych dní, sú úplne neefektívne a nevhodné na daný účel. Poslať šéfa polície do Neapola iba na štyri mesiace, to nevyrieši žiaden problém, pokiaľ sa Neapol nepodriadi všetkým európskym zákonom, a ak je talianska vláda neschopná donútiť ho k tomu, nech to urobí Európska komisia pomocou všetkých nástrojov, ktoré má k dispozícii.
<SPEAKER ID="236" NAME="Armando Veneto" AFFILIATION="PPE-DE">
(IT) Vážený pán predsedajúci, pán komisár, dámy a páni, som toho názoru, že vracať sa späť do minulosti je užitočné iba vtedy, keď sa budúcnosť využije na ukončenie problémov, ktoré boli v minulosti spôsobené. Nezdá sa však, že by sa to dialo, pretože tu, ako je už zvykom, politické zvady znamenajú, že každý zastáva pozície, ktoré mu najviac vyhovujú.
<P>
Môj názor je, že jediný seriózny krok, ktorý môžeme urobiť, je požiadať pána komisára, nech trvá na tom, aby sa konečne riešil skutočný problém, t.j. problém separovaného zberu s nástrojmi, ktoré to umožnia, s odmenou pre toho, kto to uskutoční a s mimoriadnym plánom na zber kartónu a iných materiálov. CONAI, združenie výrobcov a užívateľov obalov, ktoré je zodpovedné za opätovné použitie materiálov iných než vlhké odpady, končí zinkasovaním ceny na juhu a jej vyplatením na severe, ktorý ako obyčajne profituje zo situácie, keď sa peniaze odčerpávajú z juhu a posielajú na sever. Nech sa to už skončí!
<P>
Preto žiadame pána komisára, ktorého iniciatívy vysoko oceňujeme, nech trvá na tom, aby sa zvláštni splnomocnenci v Kampánii nevracali do minulosti, ale aby sa raz navždy pozerali do budúcnosti.
<SPEAKER ID="237" NAME="Mario Mantovani" AFFILIATION="PPE-DE">
(IT) Vážený pán predsedajúci, pán komisár, dámy a páni, som zvoleným členom politického zoskupenia, ktoré, keď bolo v predchádzajúcej talianskej vláde, muselo nasadiť policajné sily predtým, ako mohlo začať budovať bežné zariadenia na likvidáciu odpadu v Kampánii, čo sú naliehavé práce, ktoré v tom čase brzdili oponenti, pani Frassoni, ktorí sú teraz ministrami vo vláde Romana Prodiho.
<P>
Nedávne vyhlásenia pána Prodiho o kríze s odpadmi v Kampánii podávajú svedectvo o úplnom kolapse vlády, ktorú vedie. Neapol poskytuje dôkaz o štáte, ktorý negarantuje zákon a toleruje situáciu nebezpečnú pre zdravie občanov, zničujúcu pre cestovný ruch a pre imidž Talianska a tým aj pre talianske hospodárstvo a taliansky export. Vážne problémy, ktorým čelia ľudia v Kampánii, sa však obmedzujú na jediný z dvadsiatich regiónov Talianska a politická aj administratívna zodpovednosť sa dá ľahko prisúdiť konkrétnym úradníkom, a my preto voláme po ich rezignácii
<SPEAKER ID="238" NAME="Stavros Dimas">
člen Komisie. - Vážený pán predsedajúci, najprv by som rád vysvetlil, že zodpovednosť za správne uplatňovanie práva Spoločenstva nesú v prvom rade členské štáty. Komisia nie je oprávnená na základe Zmluvy zastupovať orgány členských štátov v ich plánovacích činnostiach a pri rozhodnutiach, ktoré sa týkajú napríklad toho, či budovať alebo nebudovať zariadenia na spracovanie odpadu, a kde tieto zariadenia postaviť. Úloha Komisie spočíva v monitorovaní uplatňovania práva Spoločenstva. Ak uplatňovanie nie je dostatočné, ako v tomto prípade, Komisia môže začať konanie o porušení, ale riešenie musia stále nájsť a vykonať členské štáty.
<P>
Sme znepokojení nad tým, že situácia okolo odpadu v Kampánii sa zhoršuje aj napriek opatreniam, ktoré talianske orgány vykonali v roku 2007. Je nevyhnutné, aby talianske orgány, okrem okamžitých opatrení na riešenie súčasnej krízy, zintenzívnili svoje úsilie a vytvorili štruktúru, ktorá umožní, aby v oblasti Kampánie bolo zabezpečené dlhodobo udržateľné odpadové hospodárstvo, ktoré je plne v súlade s európskou legislatívou týkajúcou sa odpadu. Som presvedčený, že v tomto prípade musí krízové riadenie viesť ku skutočnému obratu v politike odpadového hospodárstva s cieľom vyhnúť sa ďalším rizikám pre ľudské zdravie a životné prostredie. Preto každé opatrenie, ktoré má byť v budúcnosti prijaté, musí viesť k účinne vykonávanej stratégii, ktorá nebude zameraná len na vytvorenie dostatočnej siete zariadení na spracovanie odpadu. Je rovnako dôležité zabezpečiť potrebné štruktúry pre triedený zber, recykláciu a predchádzanie vzniku odpadu, a pritom v plnej miere dodržiavať hierarchiu odpadového hospodárstva, v rámci ktorej skladovanie odpadu zostáva najmenej prijateľnou možnosťou.
<P>
Akýkoľvek nový plán odpadového hospodárstva tohto druhu nesmie zostať len na papieri, ako to bolo v minulosti, ale je nutné ho dôkladne uskutočniť. Súčasnú katastrofu súvisiacu s odpadom by bolo možné chápať ako príležitosť pre Taliansko, aby preukázalo svoju schopnosť vytvoriť z oblasti Kampánie príklad uplatnenia optimálneho postupu riadneho odpadového hospodárstva. Ostatné oblasti Talianska, ako napríklad oblasť Milána, dokázali, že to je možné.
<P>
Komisia ako garant dodržiavania Zmluvy bude pokračovať v konaní o porušení proti Taliansku, ktoré začalo v júni 2007, pre nedodržanie právnych predpisov Spoločenstva o odpade. Ak súčasné porušovanie právnych predpisov Spoločenstva bude pokračovať, Komisia je pripravená podniknúť ďalšie právne kroky a využiť všetky opatrenia dostupné na základe Zmluvy, vrátane uloženia pokút podľa článku 220 Zmluvy.
<P>
Okrem toho je však moje oddelenie pripravené pomôcť Taliansku akýmkoľvek spôsobom, ktorý bude potrebný, a ktorý umožní nájsť a zaviesť dlhodobo udržateľné riešenie súčasného problému odpadového hospodárstva.
<P>
(potlesk)
<SPEAKER ID="240" NAME="Predsedajúca">
Rozprava je uzavretá.
