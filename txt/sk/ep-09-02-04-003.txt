<CHAPTER ID="003">
- 2050: budúcnosť začína dnes - odporúčania pre budúcu integrovanú politiku EÚ v oblasti boja proti zmene klímy (rozprava) 
<SPEAKER ID="007" NAME="Predseda">
Ďalším bodom programu je správa pána Florenza v mene Dočasného výboru pre klimatické zmeny na tému 2050: budúcnosť začína dnes - odporúčania pre budúcu integrovanú politiku EÚ v oblasti boja proti zmene klímy.
<SPEAKER ID="008" NAME="Karl-Heinz Florenz" LANGUAGE="DE">
Vážený pán predseda, dámy a páni, v prvom rade by som chcel zaželať dobré ráno svojim kolegom poslancom, ktorí mesiace pracovali na tejto správe o klíme. Som vám veľmi vďačný za konštruktívny a kooperatívny prístup, ktorý ste prejavili pri našom spoločnom vypracovaní tejto správy.
<P>
Postup v horizontálnom výbore bol nový. Nediskutovali sme s odborníkmi v skupine, ale s ľuďmi zo sektora dopravy a celkom oprávnene aj zo sektora hospodárstva a samozrejme aj zo sektora energetiky. Počas tohto procesu bolo celkom jasné, že prvé hodiny a dni rozpravy boli o niečo ťažšie, pretože išlo o novú tému. V tejto súvislosti by som sa chcel ešte raz poďakovať nášmu predsedovi a môjmu dobrému priateľovi, pánovi Sacconimu, ktorý svoju funkciu vykonával vždy znamenitým a vyváženým spôsobom.
<P>
Úspech, ktorý sme dnes dosiahli predovšetkým znamená, že táto horizontálna spolupráca predstavuje veľkú príležitosť. A spolu s novým zložením Parlamentu by sme mali zabezpečiť, aby ľudia spolu viac diskutovali a aby sa nevytvorili jednotlivé skupiny stojace proti sebe.
<P>
Toto je najväčšou výhodou tohto výboru. Pozvali sme odborníkov na veľmi vysokej úrovni, ako napríklad nositeľa Nobelovej ceny za mier Radžendru Pačaurího, a odborníkov z oblasti vedy, výskumu a samozrejme politiky. Dnes konečne držíme v rukách výsledok, ktorý svedčí o tom, že správa mala pozitívny ohlas.
<P>
Vieme veľmi dobre, že pomocou zákazov, sankcií a obmedzení dosiahneme len veľmi málo. Namiesto toho musíme podporiť zmeny v povedomí, ako aj inovácie a motiváciu. Naším cieľom musí byť, aby inžinieri v Európe vstávali každé ráno s radosťou a pokúšali sa navrhnúť stroje, ktoré budú v tomto svete fungovať účinnejšie s cieľom lepšie a oveľa efektívnejšie využiť suroviny našich detí.
<P>
Správa je tiež úprimná. Uvádzame v nej, že nevlastníme žiadne superzbrane. Neexistuje spínač, ktorý by sme mohli jednoducho prepnúť, ani v Bruseli, ani na Bali či v decembri v Poľsku. Namiesto toho máme množstvo opatrení. Práve v tomto spočíva naša príležitosť: príležitosť jasne vyjadriť ľuďom, že oni sami sú zodpovední za tretinu klimatických zmien napríklad v dôsledku vykurovania svojich domov. My všetci, ako občania, sme však zodpovední za tretinu klimatických zmien v dôsledku mobility a všetkého, čo s ňou súvisí. Priemysel je tiež zodpovedný za jednu tretinu. Z tohto dôvodu sa správa orientuje na nás všetkých. A toto je na nej úžasné. Nemusíme hľadať žiadneho zločinca. Všetci sme vyzvaní k tomu, aby sme sa zúčastnili diskusií o inováciách. Z tohto sa obzvlášť teším.
<P>
Je tiež jasné, že táto správa je vyvážená, a chcel by som to ešte raz zdôrazniť, pretože nezastupuje programy žiadnych politických strán. Správa ani nepodceňuje žiadnu oblasť. Namiesto toho upozorňujeme, že v niektorých oblastiach je viac príležitostí, kým v ostatných ich máme menej. Z tohto dôvodu správa uvádza, že je smerodajná a naznačuje cestu vpred - najmä pre Európu, pretože v Európe máme obrovské množstvo ekologických technológií, ktorých objem je porovnateľný s európskym automobilovým priemyslom. Toto množstvo bude narastať a musíme pracovať na tom, aby sme dosiahli inovácie.
<P>
Povedal som, že by sme mali zapojiť našich občanov, aby mohli niečo urobiť vo svojich vlastných domoch. V tejto súvislosti môžu miestna politika, obchodné a priemyselné komory a remeselné združenia dosiahnuť značný podiel na motivácii a poskytovaní informácií.
<P>
Na záver mi dovoľte, aby som vystúpenie ukončil slovami, že mnohé výhody, ktoré sme uviedli v tejto správe, by nám mali pomôcť uvedomiť si, že príležitosti spočívajú v inovácii a nie v kríze. Ak to pochopíme, potom táto úloha mala svoj zmysel.
<SPEAKER ID="009" NAME="Predseda">
Ďakujem vám, pán Florenz, za prácu, ktorú ste vykonali, a za vašu správu.
<SPEAKER ID="010" NAME="Martin Bursík">
úradujúci predseda Rady. - Vážený pán predseda, je mi potešením, že tu dnes môžem byť a podeliť sa s vami o niekoľko úvah o významnom roku, ktorý nás čaká. Najprv mi dovoľte zablahoželať Dočasnému výboru pre klimatické zmeny k práci, ktorú vykonal od svojho založenia v apríli 2007: zasadnutia, konferencie, správy, uznesenia a komunikácia s tretími stranami. Jeho vytrvalé snahy veľmi prispeli k formovaniu stanoviska EÚ ku klimatickým zmenám.
<P>
Najnovšia správa, "2050: budúcnosť začína dnes - odporúčania pre budúcu integrovanú politiku EÚ v oblasti boja proti zmene klímy", ktorú schválil Dočasný výbor pre klimatické zmeny 2. decembra 2008 a ktorú schválite počas tejto schôdze, opäť poskytne veľmi užitočný základ pre diskusiu o možnostiach dohody o zmene klímy na obdobie po roku 2012 a možnostiach ďalšieho prehlbovania klimatickej politiky EÚ.
<P>
Ako viete, počas nášho predsedníctva sa práca bude sústreďovať na priebeh medzinárodných rokovaní. Mimochodom, dnes odlietam zo Štrasburgu do Dillí, aby som rokoval s indickou vládou a indickými predstaviteľmi. O dva týždne sa v Nairobi v Keni bude konať stretnutie EÚ a Afriky a už sme nadviazali kontakt s administratívou Spojených štátov, o ktorej sa zmienim neskôr.
<P>
Prijatím balíka klimatických a environmentálnych právnych predpisov na konci roku 2008 EÚ vysiela veľmi silný politický signál všetkým našim partnerom vo svete. Prijatím balíčka o niekoľko mesiacov EÚ dokáže, že jej angažovanie, ako aj vedúce postavenie v celosvetovom boji proti klimatickým zmenám je také silné ako ešte nikdy predtým. EÚ bude naozaj prvým regiónom vo svete, ktorý sa jednostranne zaviaže znížiť emisie skleníkových plynov o 20 % do roku 2020.
<P>
Ako viete, klimatický a energetický balík umožní po roku 2013 reformu ETS EÚ (systém obchodovania s emisiami), stanoví obmedzenia pre emisie, ktoré nespadajú pod systém obchodovania s emisiami, posilní technológie na zachytávanie a uskladnenie CO2 a tiež podporí využívanie obnoviteľných zdrojov.
<P>
Čo sa týka ETS, bude stanovený jednotný strop so zostupnou lineárnou trajektóriou, obchodovanie bude postupne zavedené ako spôsob vydávania kvót a budú posilnené aj monitorovacie správy a overovanie. Ale EÚ sa samozrejme opakovane vyjadrila, že sa neuspokojí s 20 % - chceme dosiahnuť 30 % - a preto dúfame, že v Kodani dosiahneme ambicióznu celosvetovú a komplexnú dohodu.
<P>
Do nadchádzajúcej konferencie v Kodani nám zostáva iba 10 mesiacov. Konferencia o klimatických zmenách v Poznani v decembri 2008 dospela k dohode o pracovnom programe na rok 2009, ktorá jasne určuje kroky smerom ku konferencii v Kodani. Poznanské rozhodnutie o operacionalizácii adaptačného fondu predstavuje významný krok vpred, pokiaľ ide o rokovania o finančnom stavebnom kameni - jednom z kľúčových prvkov komplexnej celosvetovej dohody.
<P>
Ministerský okrúhly stôl v Poznani tiež potvrdil vôľu rozvinutých aj rozvojových krajín nájsť na základe dohody účinnú celosvetovú odpoveď na nebezpečné zmeny klímy v období po roku 2012. Toto zahrňuje aj ďalšie snahy o zníženie, adaptačné kroky, finančné a technologické opatrenia, aby bola táto odpoveď realizovateľná.
<P>
Poznaň tiež vyslala signál, že súčasná finančná kríza sa nemá považovať za prekážku v ďalších krokoch proti klimatickým zmenám, ale za ďalšiu príležitosť na hlbokú premenu nášho hospodárskeho systému a pevné smerovanie k hospodárstvu s nízkymi emisiami uhlíka.
<P>
České predsedníctvo má v úmysle stavať na takýchto významných úspechoch a vyvíjať úsilie na medzinárodnej úrovni smerom k úspešnej dohode v Kodani v decembri 2009.
<P>
Zasadnutie Rady pre životné prostredie 2. marca 2009, neskôr aj zasadnutie Rady ECOFIN a tiež jarné zasadnutie Európskej rady budú prvými príležitosťami na ďalší vývoj stanoviska EÚ v tejto súvislosti na základe oznámenia Komisie o komplexnej dohode o klimatických zmenách, ktoré sme dostali minulý týždeň, a na základe vášho príspevku.
<P>
Okrem spoločnej vízie dlhodobých opatrení v oblasti technológie znižovania emisií a adaptácie bude v rámci budúcich rokovaní EÚ kľúčová aj identifikácia príslušných opatrení na financovanie účinnej a dlhodobej klimatickej politiky. V tejto súvislosti môžem len zopakovať výzvu Výboru pre klimatické zmeny určenú Komisii a členským štátom "prijať na bilaterálnej úrovni v rokovaniach smerujúcich k dohode na obdobie po roku 2012 úlohu sprostredkovateľa medzi stanoviskami rozvinutých krajín, aby sa prostredníctvom rovnováhy medzi záujmami zabezpečil úspech v rokovaniach o klíme, na ktorých sa zúčastňujú aj najväčší producenti emisných plynov".
<P>
EÚ bude naďalej pokračovať v zapájaní sa do aktívnej pomoci spolu s najdôležitejšími rokovacími partnermi a hlavnými rozvíjajúcimi sa ekonomikami, ale aj s novou administratívou Spojených štátov. Rozprával som sa telefonicky s Carol Brownerovou, asistentkou amerického prezidenta pre energetiku a klímu. Predbežne som jej navrhol uskutočniť stretnutie na vysokej úrovni predstaviteľov Spojených štátov a Európskej komisie - s komisárom Dimasom, českého predsedníctva a nadchádzajúceho švédskeho predsedníctva (t. j. trojky) na začiatku marca, pravdepodobne 2. alebo 6. marca.
<P>
Povedal som jej, že EÚ by chcela čo najužšie spolupracovať so Spojenými štátmi na vývoji a prepojení trhov s CO2. Usudzujeme, že kongresman Waxman poznamenal, že sa bude snažiť získať od svojho výboru právne predpisy o stanovení hornej hranice emisií a obchodovania s nimi s cieľom implementovať ich do konca mája. Považujem to za dosť povzbudivú odpoveď Spojených štátov ako reakciu na aktivity Európskej únie.
<P>
Spoliehame sa tiež na to, že Európsky parlament zabezpečí, aby hlas EÚ bol vypočutý vo väčšej miere a oceňujeme úsilie o aktívnu pomoc, ktoré ste vyvinuli v minulosti. Môžem vás len povzbudiť, aby ste pokračovali v tejto ceste a v nadchádzajúcom roku vám želám len to najlepšie.
<SPEAKER ID="011" NAME="Stavros Dimas">
člen Komisie. - (EL) Vážený pán predseda, vážení poslanci, vážené poslankyne Európskeho parlamentu. Záverečná správa Dočasného výboru pre klimatické zmeny, v mene ktorej vystupoval pán Florenz ako spravodajca, má ambiciózne ciele a pokrýva širokú škálu otázok, čím potvrdzuje veľkú dôležitosť, ktorú Európsky parlament pripisuje otázke klimatických zmien. Chcel by som zablahoželať Dočasnému výboru pre klimatické zmeny a najmä spravodajcovi, pánovi Florenzovi, k ich výnimočnej práci.
<P>
V minulom roku bol naším cieľom balík opatrení pre oblasť energetiky a klimatických zmien. Naše snahy priniesli svoje ovocie a dnes môžeme byť hrdí na tento veľmi významný balík legislatívnych opatrení. V tomto roku sa budeme sústreďovať hlavne v rámci Európskej únie na prípravu opatrení na implementáciu tohto balíka. Na medzinárodnej úrovni budú našou prioritou rokovania o klimatických zmenách, ktoré sa budú zintenzívňovať počas príprav na konferenciu Organizácie Spojených národov v Kodani a, ako ste práve počuli, české predsedníctvo pripisuje týmto rokovaniam veľký význam a plánuje sériu bilaterálnych a multilaterálnych stretnutí a rokovaní. Vaša správa preto prišla v správnom čase. Počas príprav na konferenciu v Kodani musíme zozbierať všetky sily a spolupracovať, aby sme vzhľadom na mimoriadnu úlohu Európy dosiahli čo najlepší možný výsledok.
<P>
Som rád, že vaša správa spolu s analýzou Komisie zdôrazňuje, že hospodárska a finančná kríza by nemala byť použitá ako výhovorka na oddialenie opatrení na riešenie klimatických zmien. Tiež súhlasíme s tým, že prijatie opatrení na riešenie klimatických zmien tvorí súčasť riešenia hospodárskej krízy, ktorej čelíme v súčasnosti.
<P>
Prostredníctvom balíka opatrení pre oblasť energetiky a klimatických zmien sa Európa mení na hospodárstvo s nízkymi emisiami oxidu uhličitého. Zároveň pomôže obmedziť závislosť Európy od dovážanej energie, čo je rovnako významný prínos, ako sme mohli vidieť prednedávnom počas krízy dodávok zemného plynu. Realizáciou cieľa znížiť emisie skleníkových plynov o 20 % alebo 30 % a za predpokladu, že ostatné rozvinuté krajiny schvália takéto zníženie v rámci medzinárodnej dohody, budeme v porovnaní s ktoroukoľvek krajinou alebo skupinou krajín nepochybne najambicióznejším spoločenstvom v tejto oblasti. Zvyšku sveta dávame príklad, ktorý dodá medzinárodným rokovaniam pozitívnu dynamiku.
<P>
Skôr, ako sa naša rozprava zameria na medzinárodné rokovania, chcel by som sa v krátkosti vyjadriť k jednej otázke, na ktorú vaša správa oprávnene upozorňovala. Správa obsahuje veľmi cenné návrhy týkajúce sa toho, čo musíme urobiť pre účinnejšie a efektívnejšie využitie prírodných zdrojov, aby sme znížili emisie skleníkových plynov a dosiahli úsporu energie.
<P>
Prvý krok v tomto smere urobila Komisia v minulom roku, keď schválila akčný plán pre trvalo udržateľnú výrobu a spotrebu. Pomocou opatrení na doplnenie balíka opatrení pre oblasť energetiky a klimatických zmien nedávno posilnila iniciatívy na úsporu a efektívnejšie využitie energie. Nech je to už akokoľvek, máme pred sebou ešte veľa práce v oblasti trvalo udržateľného využívania prírodných zdrojov a samozrejme existuje ešte obrovský potenciál na účinnejšie využitie energie. Názorným príkladom je návrh Komisie o energetickej účinnosti budov, ktorý predložila prednedávnom. V tejto oblasti môžeme dosiahnuť viacero cieľov, pretože významne prispieva k úsporám energie a ochrane klímy a zároveň vytvára pracovné miesta a prispieva k vývoju technologických inovácií.
<P>
Dnes musíme viac než kedykoľvek predtým zlepšiť a posilniť naše hospodárstva prijatím opatrení na zrýchlenie schválenia a používania ekologických technológií, čo pomôže vytvoriť nové ekologické pracovné miesta. Zároveň sa vytvoria významné príležitosti pre náš zahraničný obchod, pretože trhy s ekologickými technológiami sa rapídne rozširujú. Z tohto dôvodu Komisia navrhla v decembri minulého roku, okrem iného, konkrétne postupy v rámci plánu hospodárskej obnovy Európy.
<P>
Čo sa týka medzinárodných rokovaní o klimatických zmenách, balík opatrení pre oblasť energetiky a klimatických zmien nepochybne posilnil naše dôvody a úsilie presvedčiť našich medzinárodných partnerov, že prijatie účinných opatrení je nielen nevyhnutné, ale aj uskutočniteľné. Samozrejme, nemôžeme pochybovať o tom, že medzinárodné rokovania budú veľmi náročné sčasti aj preto, lebo sú veľmi komplexné. Napriek tomu si myslím, že v Kodani dosiahneme dohodu. Môžeme a musíme dosiahnuť dohodu. Nesmieme strácať čas. Je to otázka politickej vôle a myslím si, že táto vôľa existuje.
<P>
Teraz, keď medzinárodné rokovania naberajú na intenzite, Komisia minulý týždeň schválila oznámenie, ktoré zahŕňa jej stanoviská k najdôležitejším bodom rokovaní. Predovšetkým sú to rozvinuté krajiny, od ktorých sa vyžaduje, aby naďalej zohrávali vedúcu úlohu. Pozitívne správy prichádzajú zo Spojených štátov, pretože prezident Obama sľúbil, ako to už uviedol český minister, že USA sa budú aktívne zapájať do medzinárodných rokovaní. Vyhlásil tiež, že v Spojených štátoch sa vytvorí systém obchodovania s emisiami skleníkových plynov a že do roku 2050 sa emisie znížia o 80 % v porovnaní s rokom 1990.
<P>
Toto všetko je veľmi pozitívne, ale chceme, aby sa tieto opatrenia zaviedli rýchlo do praxe, vlastne už tento rok, pretože musíme dosiahnuť dohodu v Kodani koncom tohto roka. A na základe toho, čo povedal prezident Obama, Spojené štáty v tejto oblasti zaostávajú a budú musieť urobiť rozhodujúci prínos spolu s Európskou úniou, aby sme v Kodani mohli všetci dospieť k dohode. Samozrejme vítame prebiehajúcu rozpravu v Spojených štátoch, ktorej výsledkom budú rôzne iné rozhodujúce opatrenia na boj proti klimatickým zmenám. Názorným príkladom sú opatrenia vyhlásené prednedávnom pre autá.
<P>
Oznámenie Európskej komisie potvrdzuje cieľ znížiť emisie o 30% vo všetkých rozvinutých krajinách a definuje pojem porovnateľnosti úsilia. Porovnateľnosť bude mať rozhodujúci význam tak v dosiahnutí environmentálnych cieľov, ako aj v zachovávaní spravodlivých podmienok hospodárskej súťaže. Komisia navrhla sériu kritérií pre definovanie porovnateľnosti.
<P>
Čo sa týka rozvojových krajín, je dôležité, aby pokračovali v prijímaní opatrení, aby potrebný hospodársky rozvoj bol menej náročný na spotrebu oxidu uhličitého napriek tomu, že sa nevyžaduje úsilie podobného druhu či rozmeru ako v prípade úsilia rozvinutých krajín. Na dosiahnutie cieľa neprekročiť 2 stupne Celzia do roku 2050 budú rozvojové krajiny musieť obmedziť mieru zvýšenia svojich emisií o 15 % až 30 % pod úroveň emisií, ktoré by existovali, ak by nevyvinuli žiadne úsilie znížiť ich do roku 2020. Samozrejme, úsilie, ktoré bude musieť vyvinúť každá rozvojová krajina, bude závisieť od úrovne jej hospodárskeho rozvoja a zdrojov. To znamená, že od rýchlo sa rozvíjajúcich hospodárstiev budeme zrejme očakávať viac ako od ostatných.
<P>
Všetci vieme, že výsledky, ktoré chceme dosiahnuť v Kodani, nedosiahneme, ak nebudeme schopní zvýšiť investície, zabezpečiť viac finančných prostriedkov na znižovanie emisií a prispôsobiť sa. Samozrejme, časť potrebných investícií, dokonca aj v rozvojových krajinách, bude pochádzať zo súkromného sektora rôznych krajín, kým podľa odhadov Komisie približne jedna tretina bude pochádzať z trhu s oxidom uhličitým. Ďalšia časť musí byť financovaná z verejných zdrojov a našou úlohou je preskúmať spôsoby zabezpečenia týchto verejných zdrojov. Dnes, uprostred recesie, to nebude ľahká rozprava. Napriek tomu musíme byť pripravení a musíme predložiť dôvody na túto rozpravu, pričom si musíme uvedomiť, že ak neurobíme nič, budú náklady oveľa vyššie než náklady akýchkoľvek opatrení.
<P>
Napokon oznámenie Komisie kladie dôraz na dôležitosť celosvetového trhu s oxidom uhličitým a vytvorenie kompatibilných systémov obchodovania v rámci krajín OECD do roku 2015, kým hospodársky vyspelejším rozvojovým krajinám navrhujeme, aby k takémuto kroku pristúpili neskôr, a to do roku 2020.
<P>
Toto sú hlavné odkazy v oznámení Komisie a vaše názory na ne ma budú veľmi zaujímať. Medzinárodné rokovania budú postupovať rýchlo a z našej strany bude potrebná intenzívna diplomatická práca. Vítam váš prínos k tomuto veľkému úsiliu.
<SPEAKER ID="012" NAME="Romana Jordan Cizelj, v">
mene skupiny PPE-DE. - (SL) Klimatické zmeny predstavujú širokú oblasť. Súhlasím so spravodajcom, keď hovorí, že my, členovia Dočasného výboru pre klimatické zmeny, sme museli nájsť inovatívne prostriedky na pokrytie celého rozsahu a obsahu tejto oblasti. Avšak teraz, keď sme túto prácu dokončili, môžem len potvrdiť, že sme mali skutočne obrovskú príležitosť vymeniť si mnoho rozličných postojov a názorov a predložiť rozličné návrhy na ďalší postup. Naše diskusie boli niekedy dosť dynamické práve kvôli rôznorodosti vyjadrených názorov. V dôsledku toho správa predstavuje širokú škálu názorov a ponúka mnoho dobrých návrhov, ale tiež nám umožňuje naďalej koordinovať prácu v stálych výboroch, pokiaľ ide o vytvorenie rôznych odvetvových politík. Osobne si myslím, že by bolo dobré postupovať týmto spôsobom.
<P>
Oblasti ako energetika, doprava a priemysel, o ktorých sme sa už zmienili, dokázali samozrejme ponúknuť najlepšie príležitosti na konanie, ale aj ostatné oblasti sa ukázali ako významné. Tu by som chcela poukázať na oblasť poľnohospodárstva, chovu dobytka, trvalo udržateľného lesného hospodárstva, informačných a komunikačných technológií a rozvojovej politiky EÚ týkajúcej sa tretích krajín.
<P>
Náš prechod k spoločnosti s nízkymi emisiami oxidu uhličitého bude možný samozrejme iba vtedy, ak budeme pokračovať v investíciách do výskumu a urýchľovaní tempa rozvoja a inovácií a ak sa budeme snažiť o ostatné ciele definované v lisabonskej stratégii. Toto však nebude stačiť. Musíme zmeniť svoj životný štýl, ale budeme schopní tak urobiť len v prípade, ak ľudia prijmú ochranu životného prostredia ako skutočnú hodnotu. V tomto ohľade musíme v rámci informačných kampaní a zvyšovaní povedomia dosiahnuť oveľa viac.
<P>
Tiež súhlasím s pripomienkami o vzájomnom prepojení finančnej krízy a klimatických zmien. Ale aj táto situácia prináša príležitosť. A obavy, že klimatické zmeny by sa mohli odsunúť až na druhé miesto za finančnú krízu, sú neopodstatnené, pretože naše opatrenia na oživenie hospodárstva musia byť navrhnuté takým spôsobom, aby podporili trvalo udržateľný rozvoj a nielen výdavky spotrebiteľov.
<P>
Keďže naším cieľom je obmedziť zvýšenie globálnej teploty, musíme samozrejme pracovať aj na medzinárodnej úrovni. Európa tu musí vytvoriť a prehĺbiť dialóg s rozvojovými krajinami, pretože musíme spoločne znížiť a eliminovať bremeno našich historických emisií, kým na druhej strane aj počúvať rozvojové krajiny a najchudobnejšie štáty a umožniť im podporovať trvalo udržateľný rozvoj, aj keby to bolo finančne náročnejšie.
<P>
- Na záver by som chcela zablahoželať spravodajcovi, pánovi Karlovi-Heinzovi Florenzovi, k otvorenosti, ktorú prejavil počas našej práce.
<SPEAKER ID="013" NAME="Dorette Corbey, v">
mene skupiny PSE. - (NL) Na úvod by som sa chcela srdečne poďakovať pánovi Florenzovi za veľké nadšenie a odhodlanie, pomocou ktorých napísal túto správu. Táto správa je veľmi obsiahla a naozaj hodnotná a obsahuje takmer 200 odporúčaní. Zahŕňa mnoho dobrých odporúčaní, ktoré môžu byť inšpiráciou pre budúci Parlament, národné parlamenty a miestne orgány.
<P>
Chcela by som uviesť päť základných tém, ktoré sú pre našu skupinu najdôležitejšie. V prvom rade táto správa uvádza, že klimatické zmeny sú rozsiahle, pričom ovplyvňujú všetky oblasti, a nielen priemysel, dopravu a energiu, pre ktoré sme už vytvorili pravidlá, ale aj poľnohospodárstvo, zdravotníctvo, vedu a techniku, informačné a komunikačné technológie (IKT), vzdelávanie, využívanie pôdy, vody a pôdy. Všetky tieto oblasti si vyžadujú našu maximálnu pozornosť a účinné riešenie.
<P>
Po druhé: klimatická politika by mala mať aj sociálny rozmer a preukázať solidaritu. Musíme riešiť zamestnanosť, príjmové aspekty a energetickú chudobu. Musíme vedieť, z čoho zaplatíme nové technológie a kto bude znášať tieto výdavky. Chceme vedieť, koľko pracovných miest sa vytvorí a či sa nejaké zrušia. Chceme rekvalifikačné programy pre nových ekologických pracovníkov. Je nesmierne ťažké udržať politickú podporu pre klimatickú politiku bez maximálneho sociálneho odhodlania.
<P>
Naša tretia kľúčová téma súvisí s hospodárskou krízou, pre ktorú tiež potrebujeme rozsiahle riešenie. Green New Deal sa dnes stáva koncepciou, ktorá má našu plnú podporu. Potrebujeme značné investície. Intervencie na podporu bánk a podnikov by mali mať aspoň trvalo udržateľnú zložku. Mali by sa uprednostniť investície do domov a bytových domov vo východnej Európe, pretože budú prínosom pre zamestnanosť, energetickú bezpečnosť a klímu.
<P>
Naša štvrtá kľúčová téma je poľnohospodárstvo. O tejto oblasti sa zvyčajne nerozprávame, keď hovoríme o klíme. Dnes chceme upozorniť na to, že je to skutočne potrebné a že sa táto téma ukázala ako kontroverzná. Dlho sme diskutovali o otázke, či by poľnohospodárstvo malo mať záväzné ciele a zhodli sme sa, že je potrebné starostlivo to zvážiť. Je tiež jasné, že poľnohospodárstvo nepredstavuje len problém, ale ponúka aj riešenia. Výkonné poľnohospodárstvo, účinné využívanie pôdy a vhodné využívanie biomasy môžu pomôcť znížiť emisie skleníkových plynov.
<P>
Napokon naša piata kľúčová téma je zapájanie ľudí. Vyžaduje si poskytovanie informácií a transparentnosť. Ak chceme zmeniť správanie, pokiaľ ide o spotrebu, musíme presne vedieť, ktoré výrobky spôsobujú vysokú úroveň skleníkových plynov a pravdepodobne budeme musieť tomu prispôsobiť štruktúru našej spotreby. Nie je to samozrejme ľahké, ale problém klimatických zmien - ako pred chvíľou uviedol pán Florenz - sa nemôže vyriešiť len pomocou niekoľkých technických trikov. V každom prípade budeme musieť urobiť všetko pre to, aby sme zapojili čo najviac ľudí do týchto hlavných úloh, ktorým čelíme. V tejto súvislosti majú podujatia na miestnej úrovni veľkú hodnotu. Bezplatné energetické audity pre domy, lepšia verejná doprava a miestna a regionálna potravinárska výroba. Spolu toho môžeme dosiahnuť veľmi veľa.
<P>
S týmto súborom opatrení máme dôvod na optimizmus. Môžeme znížiť emisie skleníkových plynov, čo prispeje k inovácii, hospodárskemu rastu, lepším dodávkam energie a potravinárskej výrobe, vyššej zamestnanosti a stabilnejšej klíme. Som hlboko zaviazaná svojím kolegom poslancom, ktorí k tomu prispeli.
<SPEAKER ID="014" NAME="Chris Davies, v">
mene skupiny ALDE. - Vážený pán predseda, v pozadí tejto rozpravy sa skrýva slon, ktorého nedokážeme identifikovať. V tejto správe na neho v podstate nič neodkazuje a existuje len stručná zmienka v rámci všeobecnej stratégie Komisie na dosiahnutie dohody o klimatických zmenách v Kodani. Ide o skutočnosť, že počet obyvateľov narastá nevídanou a neudržateľnou mierou. Počas života mnohých z nás, ktorí sme tu, sa počet obyvateľov na tejto planéte strojnásobí. Každý deň pribudne 200 000 obyvateľov: to je 80 miliónov za rok.
<P>
Prečo potrebuje Čína každý týždeň novú uhoľnú elektráreň? Pretože počet obyvateľov Číny sa za posledných 50 rokov viac než zdvojnásobil a stále narastá, s čím súvisí aj nárast dopytu po energii. Číňania chcú mať to, čo máme my na Západe a majú na to plné právo. Minister dnes odlieta do Indie. Tam je nárast populácie ešte rýchlejší a Indovia tiež využívajú uhlie ako zdroj energie.
<P>
Lenže zdroje našej planéty sú obmedzené. Musíme spomaliť a odvrátiť nárast populácie. Musíme tak urobiť pomocou nenásilných prostriedkov a nikdy nesmieme arogantne zabúdať na to, že my, ktorí žijeme v rozvinutých krajinách, prispievame oveľa viac ku klimatickým zmenám ako tí, ktorí žijú v rozvojových krajinách.
<P>
Podľa Fondu OSN pre populáciu každú minútu vo svete otehotnie 380 žien a polovica z nich neplánovane. Antikoncepcia musí byť dostupná pre všetky ženy. Ženy musia mať kontrolu nad svojimi reprodukčnými schopnosťami: je to lepšie, ako si zvoliť nebezpečnú interrupciu.
<P>
Zdravotnícke zdroje sa musia zlepšiť, aby sa ženám umožnilo odložiť materstvo do neskoršieho veku. Lenže tento problém sa musí stať súčasťou politického programu. Je veľkou chybou, že sme ho tam odmietli dať. Rodiny na celom svete by sa mali rozprávať o tomto probléme. Vlády by mali určiť ciele na stabilizáciu alebo zníženie počtu obyvateľov. Kľúč k riešeniu tohto problému je uznať ústrednú dôležitosť nárastu populácie. Ak ho neuznáme, nepodarí sa nám vyriešiť klimatické zmeny ani dosiahnuť trvalo udržateľný rast.
<SPEAKER ID="015" NAME="Liam Aylward, v">
mene skupiny UEN. - Vážený pán predseda, aj ja by som chcel zablahoželať pánovi Florenzovi k jeho úsiliu a nasadeniu pri vypracovaní tejto správy a samozrejme jeho schopnosti vypočuť a pochopiť mnoho odlišných názorov.
<P>
Ako tvorcovia legislatívy musíme uprostred masívneho hospodárskeho spomalenia v prvom rade pracovať na výsledkoch pre ekologické technológie získania energie. Môžeme sa stať svetovými priekopníkmi v oblasti obnoviteľných zdrojov energie, v rámci ktorej by sa mala vytvoriť prísna, účinná a koordinovaná stratégia so zapojením vlád, mimovládnych organizácií, akademickej obce, zástupcov podnikov a ľudí s víziami- a to tak, že o tom nebudeme hovoriť, ale konať. Musíme znížiť byrokraciu a podporiť malé a stredné podniky a vývojárov technológií.
<P>
Máme trh. Regulačný rámec je jasný. Určili sme si ciele pre obnoviteľné zdroje. Napriek tomu, že financovanie je nedostatočné, pre vývoj technológií a zachovanie odbornosti je kľúčové. Banky a sponzori budú musieť riskovať pri podpore novozaložených podnikov v oblasti ekologických technológií. Z dlhodobého hľadiska veľa získame, ak zrýchlime tempo. Počet pracovných miest sa bude zvyšovať a majetok bude narastať. Ak na druhej strane počas tohto drahocenného času zaváhame, doplatíme na to a ostatné krajiny s radosťou zaplnia vzniknutú medzeru.
<P>
Napríklad Írsko sa môže stať pre technológiu využívajúcu morské vlny tým, čím je Fínsko pre technológiu mobilných telefónov. Vďaka počasiu a polohe v Atlantickom oceáne disponujeme nesporným potenciálom. Dali sme si patentovať technológiu. Máme skúsenosti in situ a aj právny rámec v oblasti cieľov. Trh je jasný, takže predstavuje obrovskú príležitosť pre vytvorenie nových pracovných miest, zníženie cien elektrickej energie energetickú bezpečnosť a zníženie emisií oxidu uhličitého, a to nehovorím o príjmoch za patent.
<P>
Teraz sa musíme postaviť za európske podniky, ktoré pracovali desať rokov na tom, aby dospeli do tohto bodu. Podstúpili riziká a musíme ich podporiť prostredníctvom zvýšeného financovania. Oneskorenie by v tomto prípade malo neblahé následky. Ekologické technológie sú našou budúcnosťou. Teraz máme príležitosť, tak ju využime.
<SPEAKER ID="016" NAME="Rebecca Harms, v" LANGUAGE="DE">
Vážený pán predseda, pán komisár, tiež by som chcela poďakovať pánovi Florenzovi za jeho trpezlivosť pri rokovaniach. Dĺžka správy dokazuje obrovské množstvo otázok, ktorými sa bolo treba zaoberať.
<P>
Napriek tomu by som sa chcela opýtať, že do akej miery je udržateľná dohoda, ktorú na začiatku tohto roka predznamenáva táto správa. Veľmi dobre sa pamätám na medzinárodnú konferenciu o klíme v Poznani a veľmi slabú úlohu, ktorú na nej zohrali Európania, pretože zľavovali zo svojich ambicióznych sľubov a vyhlásení z medzinárodného kola rokovaní na Bali a vzhľadom na prehlbujúcu sa finančnú a hospodársku krízu rýchlo znížili prioritu klimatickej politiky.
<P>
Verím, že budúci rok rozhodne o tom, či sme naozaj pripravení v súlade s našimi súčasnými sľubmi upraviť druh hospodárstva, na ktorý sme v priemyselných krajinách zvyknutí, na základe našich znalostí v oblasti klimatických zmien. Myslím si, že rozhodnutie o tom, či pôjdeme alebo nepôjdeme dolu na ceste trvalej udržateľnosti, ešte nebolo prijaté.
<P>
Pan Ki-mun a Achim Steiner v Poznani veľmi dôrazne odporučili, aby sa všetky opatrenia, ktoré prijali členské štáty vo svojich plánoch hospodárskych stimulov a balíkov na záchranu bánk, zlúčili s programami na boj proti chudobe v rozvojových krajinách a strašným dôsledkom klimatických zmien v rozvinutých krajinách, ako aj s opatreniami na skutočne ambicióznu úroveň ochrany klímy a novej energetickej politiky.
<P>
Vidím, že akékoľvek právne predpisy na európskej úrovni týkajúce sa tejto otázky vytvoria nový základ. V žiadnom prípade nie je isté, či Európa nájde svoju cestu smerom k modernej spoločnosti založenej na energetickej účinnosti a obnoviteľných zdrojoch energie. Ako kedysi, aj dnes to spočíva na rozhodnutí: budeme pokračovať v zastaranom používaní uhoľnej a jadrovej energie alebo sa vydáme po nových ambicióznych chodníkoch? Dúfam, že budeme naďalej pokračovať v riešení tohto problému takým konštruktívnym spôsobom, ako v rámci Dočasného výboru pre klimatické zmeny, hoci nie som si istá, či sa tak stane.
<SPEAKER ID="017" NAME="Jens Holm, v">
mene skupiny GUE/NGL. - (SV) Konečne po vyše 18 mesiacoch práce ideme rozhodovať o tomto uznesení o klimatických zmenách. Chcel by som spomenúť najmä tri veci.
<P>
Dlhodobé ciele v znižovaní emisií: v odseku 3 žiadame zníženie emisií v EÚ o 25 % až 40 % do roku 2020 a najmenej o 80 % do roku 2050. Toto je dobrý cieľ a znamená to, že máme prísnejšie požiadavky než tie, ktoré boli stanovené v minuloročnom balíku EÚ o klimatických zmenách.
<P>
Žiadame tiež, aby boli prijaté opatrenia v oblasti mäsového priemyslu. Podľa správy Organizácie pre výživu a poľnohospodárstvo (FAO) s názvom Livestock's long shadow, mäsový priemysel zodpovedá za 18 % celosvetových emisií. Tento fakt si všímame aj v tejto správe a preto žiadame zníženie spotreby mäsa. Táto požiadavka je odvážnym, a do istej miery aj historickým krokom tohto Parlamentu, ktorý zvyčajne radšej podporuje dotácie pre tento priemysel, ale je škoda, že práve skupina Európskej ľudovej strany (kresťanských demokratov) a európskych demokratov chce hlasovať za odstránenie týchto požiadaviek. Rovnako ako musíme obmedziť automobilovú dopravu, mali by sme mať tiež odvahu povedať, že súčasná zvyšujúca sa spotreba mäsa nie je udržateľná.
<P>
Dovoľte mi, aby som vám tiež pripomenul, že mäsový priemysel je v skutočnosti primárnou príčinou ničenia amazonského pralesa v dôsledku potreby vytvárania nových pasienkov pre zvieratá a pôdy na produkciu krmiva. Veľká časť týchto krmív je sója, ktorá sa exportuje do Európy. To je neudržateľné.
<P>
Automobilový priemysel je ďalším narastajúcim problémom. V období rokov 1990 až 2005 sa emisie z európskeho dopravného priemyslu zvýšili o 32 %. Je potrebné urobiť obrovské investície do verejnej hromadnej dopravy a inej ekologickej dopravy. Autá na fosílne palivá musíme nahradiť elektrickými autami, a možno v budúcnosti aj autami na vodíkový pohon. Musíme si položiť otázku, či je situácia so všetkými týmito formami dopravy udržateľná. Nemali by sme radšej namiesto toho podporovať lokálnu produkciu a spotrebu?
<P>
A na záver by som rád upozornil na pozmeňujúce a doplňujúce návrhy 12 a 28, ktoré požadujú rozvoj jadrovej energie. Ak budú prijaté, moja skupina nebude môcť podporiť toto uznesenie. Preto prosím, hlasujte proti prijatiu pozmeňujúcich a doplňujúcich návrhov 12 a 28. Ďakujem vám za pozornosť.
<SPEAKER ID="018" NAME="Johannes Blokland">
v mene skupiny IND/DEM. - (NL) Vzhľadom na to, že veľkú časť západnej Európy v súčasnosti zasiahla studená vlna, rozprava na tému globálneho otepľovania je možno trochu nevhodne načasovaná. Avšak ako naznačuje názov správy, v tejto rozprave sa zameriavame na dlhodobé hľadisko. Preto by sme sa nemali nechať znechutiť udalosťami s krátkodobým dosahom. Záverečná správa pána Florenza je veľmi dobre a dôkladne vypracovaná a vysiela silný signál.
<P>
Ak chceme obmedziť alebo predísť negatívnym vplyvom klimatických zmien, musíme podniknúť tvrdé opatrenia v mnohých oblastiach. Musíme si stanoviť náročné ciele na obdobie rokov 2020 až 2050. K ich splneniu by mali prispieť všetky zložky spoločnosti. V čase prípravy na konferenciu o klimatických zmenách v Kodani budeme musieť pokračovať v našich ambíciách, ktoré musíme podporiť širokým spektrom opatrení. K tomuto vo veľkej miere prispieva aj táto správa.
<SPEAKER ID="019" NAME="Roger Helmer" AFFILIATION="NI">
- Vážený pán predseda, pred 500 rokmi panoval medzi učencami všeobecný názor, že Zem je rovná ako doska. Mýlili sa. V sedemdesiatych rokoch 20. storočia, po troch desaťročiach globálneho ochladzovania, panoval medzi vedcami všeobecný názor, že pred nami je nová doba ľadová. Mýlili sa. V roku 1999 boli všetci presvedčení, že miléniová porucha spôsobí globálnu katastrofu, keď zastaví počítačové systémy na celom svete. Zlyhajú vraj zabezpečovacie systémy zbraní, zastaví sa obchod, lietadlá budú padať na zem. Mýlili sa. Nič také sa nestalo.
<P>
Dnes sa hovorí, že existuje všeobecná zhoda názorov o katastrofálnom globálnom otepľovaní zapríčinenom človekom. To je tiež omyl. A nie je to ani všeobecne uznávaný názor. Mýtus o všeobecnej zhode názorov je triumfom propagandy panikárov, avšak opakované skúmanie odbornej literatúry aj názorov klimatológov ukazuje, že existuje široké spektrum názorov na oboch stranách tejto polemiky, a nikto nemôže zatiaľ rozhodnúť, ktorí z nich majú pravdu.
<P>
Je pravdou, že Zem sa za posledných 150 rokov mierne, avšak pomaly a prerušovane, otepľovala, ale toto dokonale zapadá do uznávanej schémy dlhodobých prirodzených klimatických cyklov, ktoré nám priniesli rímske optimum, stredoveké obdobie oteplenia a malú dobu ľadovú. Existujú jasné dôkazy o tom, že zatiaľ čo Zem sa mierne oteplila, ďalšie telesá v slnečnej sústave sa oteplili tiež. Ľadovce na Marse sa zmenšili, a predsa nikomu nenapadne kvôli tomu obviňovať priemyselné emisie alebo terénne autá.
<P>
My teraz plánujeme minúť nepredstaviteľné množstvo peňazí na opatrenia na zmiernenie klimatických zmien, ktoré jednoducho nebudú fungovať, a ktoré tým, že poškodia našu ekonomiku, nás pripravia o prostriedky potrebné na riešenie skutočných problémov životného prostredia. Ako poznamenal britský novinár Christopher Booker, panikárenie kvôli globálnemu otepľovaniu je najväčším kolektívnym únikom z reality v histórii ľudstva.
<SPEAKER ID="020" NAME="Pilar del Castillo Vera" AFFILIATION="PPE-DE">
(ES) Vážený pán predseda, v prvom rade by som rada poďakovala pánovi Florenzovi za jeho prácu, a samozrejme aj predsedovi výboru a všetkým koordinátorom a členom výboru.
<P>
Táto správa je ďalším dôkazom toho, že Európska únia venuje značnú pozornosť téme klimatických zmien a ich dôsledkov.
<P>
Najnovším súborom opatrení je nedávno schválený energetický balík. Správa, o ktorej dnes diskutujeme, uplatňuje rovnaký prístup v boji proti klimatickým zmenám a venuje mu rovnakú pozornosť ako celá Európska únia.
<P>
Správa, ktorú máme pred sebou je, ako už bolo povedané, súborom odporúčaní. Je to komplexný súbor rôznych opatrení a odporúčaní, ktoré zahŕňajú rozličné strategické plány pre jednotlivé oblasti, vrátane rybolovu, poľnohospodárstva, vodohospodárstva, lesníctva atď. Všetky tieto "cestné mapy" majú ten istý cieľ, ale opatrenia je potrebné vytvoriť pre každý jeden z nich.
<P>
Avšak obmedzím môj prejav na to, čo považujem za hlavný princíp, ktorý je potrebné dodržať, aby boli účinné. V našom boji proti klimatickým zmenám musíme zvýšiť efektívnosť. Toto musí byť podľa môjho názoru hlavný princíp za všetkými opatreniami, ktoré budeme prijímať.
<P>
Ak chceme zlepšiť efektívnosť, musíme v prvom rade podporovať technologické inovácie, klásť dôraz na ciele zamerané na efektívnosť pri udeľovaní podpory a dotácií, zdôrazňovať efektívnosť pri poskytovaní určitých daňových úľav atď. Jediným spôsobom ako môžeme dosiahnuť skutočnú efektívnosť je to, že ju zlepšíme.
<SPEAKER ID="021" NAME="Guido Sacconi" AFFILIATION="PSE">
(IT) Vážený pán predseda, dámy a páni, moji kolegovia poslanci, ktorí hovorili predo mnou, potvrdzujú, že sa nám podarilo dať dokopy veľmi rôznorodé názory, ktoré sme spracovali do spoločného návrhu.
<P>
Správa pána Florenza, ktorá si zaslúži uznanie za to, že sa v nej podarilo dosiahnuť konsenzus tým, že boli vypočuté všetky názory, je predovšetkým o opätovnej konverzii v energetike a všeobecných zmenách v systémoch výroby, životného štýlu a spotreby. Je to viac než len filozofické vyhlásenie a uvedomujeme si, že to nebude ľahká cesta, ale zameriava sa na postupné dosahovanie týchto cieľov. Sú v nej napríklad náznaky odkazu, ktorý zanechávame pre budúce zloženie Parlamentu, o tom, čo považujeme za prioritné opatrenia v ďalšom volebnom období, v období pred konferenciou v Kodani a neskôr.
<P>
Chcel by som sa však zamerať na obsah správy. Považujem za svoju prvoradú povinnosť najskôr sa poďakovať kľúčovému aktérovi tejto práce - sekretariátu. Mám tu nejaké štatistiky o našej práci. Aby ste mali predstavu o tom, akú dôležitú úlohu tu zohrával, stačí len keď poviem, že zorganizoval 8 tematických rokovaní so 60 svetovými odborníkmi.
<P>
A teraz, čo považujem za najdôležitejšie, by som chcel apelovať na budúce zloženie Parlamentu a tiež vyjadriť nádej. Vážený pán predseda Pöttering, vy sami ste vyjadrili presvedčenie, že dať šancu tomuto výboru sa oplatí - napriek tomu, že pravdupovediac nenašiel podporu u všetkých poslancov tohto Parlamentu, keď bol pred 18 mesiacmi vytvorený. Vy ste pri dvoch príležitostiach apelovali na Parlament a vyjadrili ste osobnú podporu tejto myšlienke a našej úlohe, a preto sa na vás budem obracať priamo, ak dovolíte. Bola by škoda, keby budúci Parlament nevytvoril podobný nástroj v ďalšom volebnom období, okrem iného aj preto, že medzitým mnohé národné parlamenty a vlády zmenili štruktúru svojej práce a vyčlenili klimatické zmeny ako špecifickú oblasť. Preto dúfam, že budúci Parlament sa nevráti k striktnému rozškatuľkovaniu prepojených oblastí do jednotlivých výborov, ale že sa pripraví na dlhú cestu k hospodárstvu s nižšími emisiami oxidu uhličitého, ako sme to odporúčali.
<SPEAKER ID="022" NAME="Vittorio Prodi" AFFILIATION="ALDE">
(IT) Vážený pán predseda, dámy a páni, chcel by som sa poďakovať pánovi Florenzovi za jeho prácu.
<P>
Konečne budeme hlasovať o tejto správe, ktorá predstavuje 18 mesiacov práce Dočasného výboru pre klimatické zmeny. Ja osobne si myslím, že je úspechom, aj keď len čiastočným. Úspechom preto, lebo Parlament sa ukázal byť jednou z najvnímavejších inštitúcií, keď vytvoril nástroj ad hoc - dočasný výbor - aby zozbieral údaje a názory na problém, ktorý nás všetkých zasahuje a ktorého dôsledkom musíme čeliť spoločne, tak terazm ako aj v budúcnosti. Čiastočným preto, lebo napriek všetkým našim snahám a kvalite účastníkov a vykonaných štúdií, výsledku stále chýba sila, akú by uznesenie na túto tému malo mať.
<P>
Klimatické zmeny, ako som už povedal veľakrát predtým, sú naliehavým a vážnym problémom, na riešenie ktorého je potrebné použiť cielené a efektívne nástroje. Hlavným dôvodom na vytvorenie tohto výboru bolo vytvorenie styčného bodu medzi politikami, ktoré sa doteraz vytvárali príliš oddelene. Dúfam, že tento styčný bod bude aj naďalej existovať v budúcom Parlamente a že tento Parlament bude aj naďalej participovať na rokovaniach v Kodani.
<P>
Potrebujeme všeobecný konsenzus, a preto musíme vedieť niečo ponúknuť, najmä rozvojovým krajinám. V súčasnosti stále chýbajú rovnaké podmienky, ktoré by presvedčili ľudí v rozvojových krajinách, aby prijali túto politiku. Je akosi príliš eurocentrická a tiež príliš rozškatuľkovaná. Rozmýšľame o zmene životného štýlu. Z politického hľadiska musíme vytvoriť návrhy, ktoré by sa zameriavali v prvom rade na túto politiku a potom na postupnú dematerializáciu nášho životného štýlu, lebo v opačnom prípade to nebude udržateľné.
<SPEAKER ID="023" NAME="Alessandro Foglietta" AFFILIATION="UEN">
(IT) Vážený pán predseda, dámy a páni, skladám poklonu pánovi predsedovi Florenzovi. Používam oslovenie predseda, aby som mu prejavil moju úctu a vďaku za jeho angažovanosť, ktorú vždy prejavoval voči nášmu Parlamentu.
<P>
Prijatím balíka o klimatických zmenách a energetike sa Európska únia vyzbrojila legislatívnym rámcom, ktorý jej dáva oprávnenie na prevzatie vedúcej úlohy. Pozitívny prístup, ktorý nedávno prejavila nová administratíva Spojených štátov, nám dáva nádej, že sa v budúcnosti budeme spoločne so Spojenými štátmi angažovať v snahe zastaviť dôsledky klimatických zmien.
<P>
Avšak úspech tejto iniciatívy bude závisieť od zapojenia hospodárstiev všetkých rozvojových krajín, ako napríklad Číny a Indie. Ako jasne povedal čínsky minister životného prostredia na stretnutí s delegáciou Dočasného výboru pre klimatické zmeny, toto bude možné iba za predpokladu stabilnej podpory bohatších krajín formou adekvátnych finančných zdrojov na posilnenie trvalo udržateľného rozvoja.
<P>
V tejto oblasti došlo k zlepšeniu vďaka konferencii v Poznani a rozhodnutiu o zriadení adaptačného fondu, ako aj vďaka 50 miliónom EUR určených na výskum a technologický rozvoj pre rozvojové krajiny, aby sme podporili zelené technológie v celosvetovom meradle.
<P>
Musíme dohliadnuť na to, aby Kodaň znamenala kľúčový obrat, pokiaľ ide o spoločné praktické záväzky silnejších ekonomík na vytvorenie fondu, ktorý bude zabezpečovať stály prísun finančných prostriedkov pre trvalo udržateľný rozvoj v rozvíjajúcich sa krajinách. Iba vďaka záväzkom dohodnutým na medzinárodnej úrovni za účasti rozvíjajúcich sa krajín môžeme dosiahnuť úspech v ochrane životného prostredia pred nezvratnými zmenami a zároveň chrániť konkurencieschopnosť európskych firiem pred dôsledkami a sociálno-hospodárskymi nákladmi na environmentálny dumping na svetovom trhu.
<SPEAKER ID="024" NAME="Caroline Lucas" AFFILIATION="Verts/ALE">
- Vážený pán predseda, pripájam sa k poďakovaniu pánovi Florenzovi za jeho správu, ale myslím si, že popri všetkých tých gratuláciách spravodajcovi a výboru za ich prácu, musíme čeliť nepríjemným faktom: Európska únia totiž stále robí príliš málo a príliš neskoro.
<P>
Neočakávam, že vďaka tomu, čo poviem, budem populárna, ale pokrok EÚ musíme porovnávať nie s tým, čo robia iné krajiny, ale s tým, čo je potrebné urobiť. V takomto porovnávaní sme stále neúspešní.
<P>
Nedarí sa nám dosiahnuť, aby táto debata bola dostatočne ambiciózna. Posledné vedecké výskumy nám hovoria, že je potrebné znižovať emisie približne o 9 % ročne. Ciele stanovené v tejto správe a v balíku EÚ o klimatických zmenách jednoducho nie sú dostatočne ambiciózne.
<P>
Nedarí sa nám dosiahnuť, aby táto debata bola dostatočne naliehavá. Ak sa v najbližších ôsmich až desiatich rokoch nenasmerujeme na cestu k hospodárstvu s nulovými emisiami oxidu uhličitého, stratíme príležitosť na zastavenie najhorších klimatických zmien.
<P>
Nedarí sa nám byť dôslední. Dnes hovoríme o obnoviteľných zdrojoch a hospodárnom využívaní energie. Včera väčšina v tomto Parlamente prijala Laperrouzovu správu, ktorá hrdo vyzdvihuje úlohu uhlia v Európe.
<P>
Robíme chybu keď sa tvárime, že debata o klimatických zmenách znamená, že sa musíme vzdať rôznych vecí, že sa musíme zaobísť bez nich. Musíme sa zlepšiť v prejave skutočného politického vedenia a ukázať, že opatrenia v oblasti klimatických zmien nám prinesú lepšiu kvalitu života. Nechcem povedať, že sa teraz máme triasť v jaskyni pri sviečke: ide tu o budúcnosť, ktorá môže byť pozitívnejšia a atraktívnejšia ako je dnešok.
<P>
Preto by som vám chcela odporučiť myšlienku prijatia nového ekologického dohovoru pre Európu, ktorý by bol riešením tak hospodárskej krízy ako aj klimatickej krízy, a ktorý by zabezpečil značné investície do hospodárneho využívania energie a obnoviteľných zdrojov, čím by sa v Európe vytvorili milióny nových ekologických pracovných miest.
<P>
Ale nejde tu o naštartovanie hospodárskeho rastu v duchu hesla "všetko bude ako predtým". Ide o naliehavo potrebný prechod nie k Európe založenej na stále sa zvyšujúcej spotrebe prírodných zdrojov, ale k ustálenej európskej ekonomike, nie k celkovému kvantitatívnemu rastu, ale k skutočnému kvalitatívnemu rozvoju. Nutne potrebujeme, aby sa začala takáto diskusia, a EÚ je pre ňu veľmi vhodným miestom.
<SPEAKER ID="025" NAME="Roberto Musacchio" AFFILIATION="GUE/NGL">
- (IT) Vážený pán predseda, dámy a páni, chcel by som zablahoželať pánovi Florenzovi k skvelej práci. Táto správa je poctou jeho neustálej prítomnosti, pozornosti a prispievania.
<P>
Je odrazom jeho príspevku k práci výboru, ktorému predsedá pán Sacconi, a zaoberal sa problémami do hĺbky, diskutoval o nich, a najmä prispel k úlohe, ktorú zohral Parlament v prijímaní balíka o klimatických zmenách. Vážený pán predseda Pöttering, ja by som vás tiež chcel požiadať, aby ste preskúmali, ako naša práca môže a mala by pokračovať v období pred konferenciou v Kodani.
<P>
Teraz pokiaľ ide o správu pána Florenza, myslím si, že by bolo chybou, keby sme ju narušili ideologickými pozmeňujúcimi a doplňujúcimi návrhmi o otázke jadrovej energetiky. Sú nevhodné, chýba im kontext, ktorý je len v predstavách ich navrhovateľov, a menia naše spoločné stanovisko. Na druhej strane by som rád požiadal mojich kolegov poslancov, aby zvážili zahrnutie pozmeňovacieho a doplňovacieho návrhu, ktorý som predložil, o vzťahu klimatických zmien a vody. Som presvedčený, že je to dôležitá oblasť vzhľadom na narastajúcu pozornosť, ktorú jej venujú medzinárodné organizácie ako napríklad Medzivládny panel pre klimatické zmeny a Environmentálny program OSN, ktoré túto oblasť považujú do budúcnosti za rozhodujúcu, a tiež vzhľadom na nadchádzajúce Svetové fórum o vode v Istanbule.
<SPEAKER ID="026" NAME="Jim Allister" AFFILIATION="NI">
- Vážený pán predseda, chcel by som vyjadriť znepokojenie a obavu v tejto vášnivej diskusii o klimatických zmenách, najmä preto, že by mohla mať vplyv na produkciu potravín. Svetová populácia údajne do roku 2050 dosiahne 9 miliárd, a teda produkcia potravín sa musí úmerne tomu zvýšiť. Napriek tomu sa v tomto navrhovanom balíku o klimatických zmenách nachádzajú požiadavky na zníženie emisií, ktoré pokiaľ budú splnené, znížia produkciu potravín v čase, keď ich budeme najviac potrebovať.
<P>
Mám na mysli najmä ciele na zníženie produkcie metánu a oxidu dusného a ohrozenie spotreby mäsa a mliečnych výrobkov. Tieto ciele na zníženie nie je možné splniť bez značného poklesu produkcie potravín. Keď sa mám rozhodnúť medzi zabezpečením potravín pre svet alebo odškrtnutím ďalšej položky v zozname opatrení na boj proti klimatickým zmenám, som na strane zdravého rozumu a nevyhnutnosti.
<SPEAKER ID="027" NAME="John Bowis" AFFILIATION="PPE-DE">
- Vážený pán predseda, sme na ceste do Kodane a skvelá správa môjho cteného kolegu je dobrým - povedal by som - strategickým plánom, ako sa tam dostať.
<P>
Dvadsať percent do roku 2020 bol začiatok - ale len začiatok. Balík opatrení na boj proti klimatickým zmenám, ktorý sme prijali, mohol byť azda lepší, ale bol to začiatok, bol to krok vpred. Teraz, keď došlo v USA k zmene administratívy, sa už nemôžeme vyhovárať na neochotu USA spolupracovať S prezidentom Obamom na čele USA máme možnosť prestať si vymieňať slová a začať si vymieňať myšlienky. Dozvedeli sme sa, že 6. marca 2009 sa bude konať stretnutie. Nasledujúci týždeň sme tu späť a ja dúfam, že budeme mať vyhlásenie Rady o výsledku jej rokovaní vo Washingtone. Spolu so Spojenými štátmi sa teraz môžeme posunúť k cieľu 30 % a viac.
<P>
Prechádzame teraz na ekodizajn, pretože si uvedomujeme tu, ako aj všade inde, že to znamená nové príležitosti v inováciách a nové pracovné príležitosti. Musíme sa posunúť ďalej k lodnej doprave a emisiám v poľnohospodárstve. Komisár spomenul naliehavú potrebu komunikácie s krajinami s nízkymi príjmami v rozvojovom svete. Tieto krajiny budú spustošené, ale oni nespôsobili tento problém. Ostrovy zmiznú pod hladinou vĺn. Malária, respiračné ochorenia, rakovina kože a ochorenia zraku sú problémom už v súčasnosti. Devastácia príde do poľnohospodárstva. Musia začať konať, ale potrebujú našu pomoc.
<P>
Vedci sa, samozrejme, môžu mýliť, a takisto aj politici, ako to bolo v prípade Mbekiho a AIDS. Možno sa mýlim aj ja, pokiaľ ide o možnú pandémiu chrípky. Možno sa mýlim aj vzhľadom na pravdepodobné dôsledky globálneho otepľovania. Avšak väčšina vedcov má asi pravdu a takisto väčšina politikov má asi pravdu. Ja aj my budeme vinní v obidvoch otázkach, ak ja ani my nebudeme konať, aby sme zabezpečili, že ani jedna z týchto vecí sa nestane.
<SPEAKER ID="029" NAME="Riitta Myller" AFFILIATION="PSE">
- (FI) Vážená pani predsedajúca, iniciatíva Sociálnych demokratov za vytvorenie Dočasného výboru pre klimatické zmeny na jar 2007 teraz prináša ovocie. Výsledkom rokovaní a diskusií medzi skupinami je rodiaci sa ambiciózny a dlhodobý akčný plán na zastavenie klimatických zmien. Chcela by som preto úprimne poďakovať spravodajcovi, Karlovi-Heinzovi Florenzovi a tieňovým spravodajcom zo všetkých skupín, ktorí vynikajúco spolupracovali na tejto správe.
<P>
Mnohí sú skeptickí a pochybujú, či Výbor pre klimatické zmeny bude prínosom pre prácu Parlamentu. Dnes môžeme vidieť, akým prínosom sú poslanci, ktorí majú na veci rôzne názory, počúvajú a spolupracujú s najlepšími svetovými odborníkmi. Ako môžeme vidieť, vedie to k spoľahlivým výsledkom.
<P>
Som tiež presvedčená, že samotná existencia Výboru a jeho práca prispeli k tomu, že balík opatrení na boj proti klimatickým zmenám prešiel v decembri minulého roku tak ľahko a rýchlo. Tiež dôrazne podporujem výzvu pána Guida Sacconiho, predsedu výboru, aby novozvolený Parlament v tejto veci konal a zabezpečil, aby sa otázkam klimatických zmien venovala mimoriadna pozornosť.
<P>
Európska únia už dávno zaujíma postoj, že musíme podnikať kroky na prevenciu klimatických zmien. Bohužiaľ, doteraz sme nemali dostatočné finančné nástroje. Fond pre oblasť klímy, ktorý bol teraz navrhnutý a do ktorého by sa zbierali peniaze z výťažku obchodovania s emisiami, je dôležitou iniciatívou a želám mu veľa úspechov do budúcnosti. Potrebujeme ho na zmenu našej priemyselnej štruktúry, a aby sme sa mohli niekam dopracovať s týmto novým ekologickým dohovorom.
<SPEAKER ID="030" NAME="Lena Ek" AFFILIATION="ALDE">
- (SV) Táto správa sľubuje veľmi veľa. V podstate obsahuje každý problém, ktorý sa objavil v rozprave o klíme za posledné viac ako dva roky. V súvislosti s otázkami klímy si však myslím, že tejto práci chýba dynamika, elán a sila potrebné na presadzovanie politickej línie, ktorú sme v Európe iniciovali v oblasti klimatických zmien.
<P>
Pokiaľ ide o ochranu zeme a pôdy, nenavrhli sa žiadne opatrenia. Čo sa týka vodných zdrojov, na svetovom fóre o vode existuje celý balík návrhov, ktoré sme mohli začleniť. Pokiaľ ide o energetickú účinnosť, máme k dispozícii možnosti, ktoré doposiaľ neboli zahrnuté do oblastí, o ktorých máme v Parlamente možnosť rozhodovať. Aj k alternatívnym palivám sa správame príliš zdržanlivo. V oblasti zdravotníctva, ktorá je veľmi dôležitá, sa správa zameriava na zhromažďovanie faktov a kontrolu uštipnutí komárom. Avšak namiesto toho potrebujeme v tejto oblasti v rámci Európy prijať významné strategické rozhodnutia na riešenie účinkov zmien klímy na zdravie ľudí.
<P>
Aj tu máme viacero možností. V tejto súvislosti sme mali navrhnúť viac riešení s ohľadom na rast a pracovné miesta. Vytvoriť nové pracovné miesta je v Európe samozrejme možné. Potrebujeme ich tu.
<P>
Opatrenia musíme zakotviť v hospodárskej politike. O niekoľko týždňov sa stretne Rada ministrov, aby rokovala o financovaní rozhodnutí, ktoré treba prijať v Kodani - nesmierne dôležitých rozhodnutí, ktoré sme my v Parlamente mohli ovplyvniť do veľkej miery. Bez tohto zakotvenia v hospodárskej politike a v politike pre prácu a rast čelíme riziku, že sa z tejto správy stane "sviečka vo vetre", síce pekný dokument, ale dokument, ktorému chýba sila a ráznosť potrebná na riešenie týchto otázok.
<SPEAKER ID="031" NAME="Bogdan Pęk" AFFILIATION="UEN">
- (PL) Vážená pani predsedajúca, cítim sa, ako keby som bol na inauguračnej konferencii nejakého novozaloženého náboženstva, falošného náboženstva, ktoré je plné falošných prorokov a myšlienok.
<P>
Zodpovednosť za túto krízu nesú práve tie politické sily, ktoré sa snažia drasticky znížiť emisie oxidu uhličitého. Ide o krok, ktorý nie je vedecky podložený a vyžiada si obeť v podobe obmedzeného rozvoja ľudstva. Vinu za túto situáciu nesú tí, ktorých cieľom na ceste spoločnosti k pokroku je vytvoriť globálnu vládu spolu s orgánmi, ktoré budú neuveriteľne profitovať z obchodu s oxidom uhličitým a súčasne vymývať mozgy obyčajným ľuďom hrozbami zmien klímy.
<P>
V oblasti energetiky musíme vytvoriť základ pre ďalší rozvoj. Ľudstvo potrebuje na prežitie a rozvoj nové, silné zdroje energie a Európa rovnováhu a sebestačnosť, pokiaľ ide o jej dodávky energie. Vy to nechápete? Ak vytvoríte to, čo ste dnes schválili, znížite šance Európy konkurovať ostatnej časti sveta.
<SPEAKER ID="032" NAME="Dimitrios Papadimoulis" AFFILIATION="GUE/NGL">
. - (EL) Vážená pani predsedajúca, správa pána Florenza sa opiera o vedecké výsledky a do veľkej miery sa stotožňuje s obavami občanov. Je to krok vpred v porovnaní s energetickým balíkom, ktorý Rada schválila v decembri. Avšak potrebujeme zájsť až za hodnotenia a vytvoriť konkrétne opatrenia, nariadenia a časové harmonogramy, pretože zmena klímy a jej následky sú tu a nemáme čas ďalej otáľať.
<P>
Musíme byť opatrní, aby sme nedovolili otázke jadrovej energie, ktorá sa nedotýka tejto správy, dostať sa do správy cez zadné dvierka prostredníctvom lišiackych pozmeňujúcich a doplňujúcich návrhov, čoho sa niektoré vlády dožadujú. Musíme zabezpečiť, aby táto správa presvedčila Radu a Komisiu bez toho, aby došlo k zmenám v jej rovnováhe, aby išli o krok vpred a nepoužili hospodársku krízu ako zámienku na podkopanie úsilia, ktoré sme doposiaľ vyvinuli. Hospodárska kríza a politika ochrany životného prostredia môžu ísť ruka v ruke, a tým nám prinesú pozitívne výsledky tak v ochrane životného prostredia, ako aj vo vytváraní pracovných miest.
<SPEAKER ID="033" NAME="Urszula Krupa" AFFILIATION="IND/DEM">
- (PL) Vážená pani predsedajúca, hlavným cieľom politík ochrany životného prostredia, podobne ako balíka energetických a klimatických politík, ktoré obsahujú dramatické zníženie emisií oxidu uhličitého, je kontrolovať a zmeniť národné hospodárstva na niečo, čo poznáme už z predchádzajúcej skúsenosti - centrálne plánované hospodárstvo. Zavádza sa abstraktný pojem ľudského vplyvu na našu klímu, aby sa obmedzil rozvoj vrátane používania fosílnych palív a zaviedli nebezpečné technológie CCS, ktoré v prípade Poľska spôsobia komplikácie pri ťažbe prírodných zdrojov vrátane bohatých zdrojov geotermálnej energie.
<P>
Teraz, keď bol poľský priemysel zatvorený, čo bolo súčasťou úsilia Poľska o splnenie požiadaviek Európskej únie, objavujú sa snahy nielen donútiť Poliakov, aby sa vysťahovali, ale aj zabezpečiť, aby sa prostredníctvom najvyšších cien za energiu zo všetkých členských štátov stali žobráci z tých, ktorí zostanú. Jedna rétorická otázka však zostáva: je hlavným cieľom politiky Európskej únie priviesť mojich krajanov na mizinu a vymazať Poľsko z mapy Európy?
<SPEAKER ID="034" NAME="Irena Belohorská" AFFILIATION="NI">
(SK) Vážené dámy a vážení páni, najskôr mi dovoľte poďakovať sa pánu Florenzovi ako spravodajcovi za túto excelentnú a obsiahlu správu. Zachytáva všetky dôležité oblasti života spoločnosti smerom k dramaticky postupujúcej zmene klímy. Je najvyšší čas, aby sme aj v rámci Európskej únie pripravili potrebné opatrenia.
<P>
Ako lekára ma zaujímajú predovšetkým zmeny, ktoré sa premietnu do oblasti zdravotníctva, ako napríklad nástup ochorení, ktoré sú typické pre tropické pásma. Na tento fakt by sme mali myslieť pri podpore farmaceutického priemyslu, pri plánovaní nemocníc a lôžkových zariadení, ale aj pri príprave zdravotníckeho personálu a predovšetkým pri dôslednom informovaní obyvateľstva. Keďže ide o diagnózy v našom pásme raritné, dá sa predpokladať aj podstatne dramatickejší priebeh.
<P>
Veľmi závažná situácia nastane aj v poľnohospodárstve a pri zabezpečovaní dostatku potravín pre obyvateľstvo. Pevne verím, že táto správa, ďaleko významnejšia ako sú ostatné iniciatívne správy, bude dobrým základom pre budúci Parlament, ktorý bude musieť riešiť konkrétne dosahy zmeny klímy.
<SPEAKER ID="035" NAME="Avril Doyle" AFFILIATION="PPE-DE">
- Vážená pani predsedajúca, čas na rozhovory vypršal a my vieme, čo musíme urobiť - aspoň tí z nás, ktorí akceptovali vedecké poznatky preskúmané odborníkmi o miere globálneho otepľovania, ktorá nemá obdobu, a jej kritických dosahov na všetky aspekty biodiverzity najmä na najchudobnejšie a Svojím priateľom, ktorí pochybujú o zmenách klímy, by som povedala, aby sa zamysleli nad zásadou predbežnej opatrnosti. Odporučila by som im to.
<P>
Chcela by som pánovi Florenzovi poďakovať za túto správu. Tým, že zastupuje horizontálne názory širokej škály výborov v tomto Parlamente, doplňuje naše vedomosti. Neobsahuje však jeden dôležitý názor - názor Výboru pre rybné hospodárstvo o veľmi závažnom zvyšovaní okysľovania našich morí a oceánov v dôsledku zvýšených emisií oxidu uhličitého v atmosfére.
<P>
Mám pre pána komisára Dimasa jednu otázku: po tom, čo sme pred šiestimi týždňami dospeli k dohode v prvom čítaní v súvislosti s mojou správou o revidovanom systéme EÚ obchodovania s emisiami (EU-ETS) mohol by pán komisár dnes povedať, ktorý pracovný program nasleduje ako príprava rozhodnutí komitologického postupu, najmä načasovanie a zapojenie tohto Parlamentu a zainteresovaných strán?
<P>
Na záver by som chcela dodať, že naším cieľom musí byť zníženie emisií oxidu uhličitého aspoň o 30 % do roku 2020 ako súčasť globálnej dohody na obdobie po roku 2012 a aspoň o 80 % do roku 2050 - a toto je ešte dôležitejší cieľ. Výsledok nadchádzajúcich osemmesačných diplomatických rokovaní v oblasti klimatických zmien na dlhé generácie ovplyvní ďalší vývoj. Ako politickí lídri v rámci svojich vlastných komunít aj ako kolektív sa nemôžeme zriecť svojej zodpovednosti.
<P>
Pán komisár, náš energetický a klimatický balík musí sprevádzať reálne financovanie. Spoliehame sa na marcový summit - ktorý sa bude konať o šesť týždňov - a dúfame, že 27 prezidentov a predsedov vlád sa jasnejšie zameria na dosiahnutie cieľov a nesklame nás, občanov EÚ, ani najchudobnejšie a najzraniteľnejšie komunity nášho sveta, pokiaľ ide o zmeny klímy.
<SPEAKER ID="036" NAME="Linda McAvan" AFFILIATION="PSE">
Vážená pani predsedajúca, keďže toto je koniec práce Dočasného výboru pre klimatické zmeny, chcela by som sa v prvom rade poďakovať pánovi Florenzovi za jeho prácu, ako aj - poslancom z mojej skupiny, Skupiny socialistov - Riitte Millerovej, Dorette Corbeyovej a nášmu predsedovi Guidovi Sacconimu. Urobili skvelú prácu a poskytli dobrý základ pre prácu v budúcom Parlamente.
<P>
Správa, ktorú máme pred sebou, je veľmi dlhá a poukazuje na mnoho problémov. Chcela by som upozorniť na jeden z nich. Niektorí ho už spomenuli. Ide o dôležitú súvislosť, ktorú musíme vytvoriť medzi pracovnými miestami a riešením zmeny klímy a medzi prekonaním hospodárskej krízy a riešením zmeny klímy. Pretože, ak nevytvoríme tieto väzby a ihneď nevypracujeme programy na obnovu hospodárstva, ľudia si začnú medzi sebou hovoriť - a už aj hovoria - že tieto reči o zmene klímy boli v poriadku, kým hospodárstvo rástlo, ale v súčasnosti si takéto investície nemôžeme dovoliť.
<P>
Musíme však veľmi dôrazne argumentovať, ako to už urobili ľudia tu, že si nemôžeme dovoliť neinvestovať. Myslím, že tí, ktorí sa zmienili o tom, že by tým zbankrotovali ich krajiny, sa veľmi mýlia. Ich krajiny zbankrotujú, ak nebudeme investovať do obnoviteľných zdrojov energií a neznížime našu energetickú závislosť od neistých zdrojov fosílnych palív. Čiže tento balík opatrení musíme ihneď vypracovať.
<P>
Prezident Obama uviedol túto súvislosť vo svojom prejave o programe hospodárskej obnovy Spojených štátov a to isté musíme urobiť aj my tu. Dorette Corbeyová hovorila o tom, čo sa môže urobiť v otázke opatrení energetickej účinnosti. Keď sa porozhliadnem po svojom volebnom obvode Yorskhire, vidím významné investície do obnoviteľných technológií a opatrení týkajúcich sa energetickej účinnosti v rôznych spoločnostiach. V súčasnosti plánujeme v mnohých našich továrňach a najväčších podnikoch rozvíjať zachytávanie a skladovanie uhlíka. Vytvoríme tým pracovné miesta a znížime emisie, čo je samozrejme cieľom celej našej práce, na ktorej sme sa podieľali.
<SPEAKER ID="037" NAME="Johannes Lebech" AFFILIATION="ALDE">
- (DA) Vážená pani predsedajúca, ako tu už bolo uvedené v správe, ochrana zmeny klímy musí preniknúť do celého nášho myslenia, keď pracujeme v príslušných legislatívnych oblastiach ako poľnohospodárstvo, rybné hospodárstvo, stavebníctvo, rozvoj a zahraničná politika. Klimatická politika nemôže zostať samostatná. Musí sa začleniť do celej našej legislatívy.
<P>
Vedúci predstavitelia štátov alebo vlád EÚ pred takmer dvoma rokmi rozhodli, že EÚ by sa mala ujať vedenia pri zabezpečení globálnej dohody v Kodani. Nezostáva nám veľa času. V Parlamente sme teraz prijali klimatický balík pre EÚ. Tento balík mohol byť ambicióznejší. Avšak už je schválený a teraz musíme podporiť európskych vyjednávačov, aby sme im v Kodani umožnili dosiahnuť ambiciózny cieľ. Balík sa venuje obdobiu do roku 2020, ale v tejto správe zdôrazňujeme potrebu začať plánovať už teraz, čo sa bude diať po roku 2020. Toto by si mali uvedomiť vlády EÚ. Musíme uvažovať dlhodobo. Finančná kríza nám nič neuľahčuje, ale musíme ju považovať za dynamickú výzvu. Využime krízu ako možnosť postaviť na nohy veľmi potrebný rozvoj obnoviteľnej energie a technológií úspor energie. Vytvorme radšej nové pracovné miesta v ekologickom priemysle budúcnosti a neochraňujme pracovné miesta v starom priemysle minulosti.
<P>
Na záver by som chcel povedať, že ma teší dôraz, ktorý sa kladie na ratifikáciu Lisabonskej zmluvy, pretože EÚ z nej musí urobiť konkrétny cieľ pre riešenie zmeny klímy na medzinárodnej úrovni v súlade s Lisabonskou zmluvou.
<SPEAKER ID="038" NAME="Inese Vaidere" AFFILIATION="UEN">
- (LV) Dámy a páni, vypracovanie klimatickej politiky je veľmi dôležité z hľadiska životného prostredia, ako aj z hľadiska potreby modernizácie energetického odvetvia. Mali by sme uvítať spôsob, ktorým sa zobral do úvahy pokrok pri dosahovaní cieľov Kjótskeho protokolu v tých krajinách, ktoré znížili emisie skleníkových plynov o viac ako 20 % od roku 1990, ako aj vplyv odstavenia jadrovej elektrárne Ignalina na dodávky energie Litvy a Lotyšska, a to poskytovaním možnosti kompenzácie, ale každý členský štát si musí pripraviť jasnú stratégiu energetickej účinnosti. Napriek tomu zavedenie dodatočných kvót pre priemysel a súčasná podpora jeho konkurencieschopnosti sťažujú získanie finančných prostriedkov. Vítam plán zjednodušenia postupu pri získavaní finančných prostriedkov z Európskej únie a zvýšenia rozsahu úverov poskytovaných Európskou investičnou bankou najmä malým a stredným podnikom. Na úrovni EÚ musíme vytvoriť systém iniciatív podporujúci podniky a jednotlivcov, ktorí používajú alebo zavádzajú používanie obnoviteľných zdrojov energie, aby sme dosiahli ciele, ktoré sme si stanovili do roku 2020. Mohli by sme to dosiahnuť tak, že by sme časť nákladov potrebných na vykonanie zmien pokryli z centrálnych zdrojov. Komisia sa musí aktívne podieľať na tom, aby zabezpečila, že zvyšok svet bude nasledovať náš príklad a že naše technológie sprístupní rozvojovým krajinám. Ďakujem.
<SPEAKER ID="039" NAME="Bairbre de Brún" AFFILIATION="GUE/NGL">
- (GA) Vážená pani predsedajúca, vítam rozsiahlu a dôkladnú správu pána Florenza a Dočasného výboru pre klimatické zmeny.
<P>
Zmena klímy znamená, že musíme prehodnotiť názory na dopravu, využívanie pôdy, nakladanie s odpadom, výstavbu a využívanie energie. Krajiny rozvojového sveta nevytvorili podmienky, ktoré smerujú k enapraviteľnej škode, ale práve ony trpia kvôli nim najviac. Na medzinárodnej úrovni sa Európa musí správať ako priekopníčka a prevziať zodpovednosť za reálne a potrebné opatrenia.
<P>
Sily, ktoré nie sú až tak progresívne, sa pokúsili využiť hospodársky pokles ako zámienku na nesplnenie potrebných klimatických záväzkov. To je úplne krátkozraké.
<P>
V mojom volebnom obvode je jedným z takýchto krátkozrakých politikov, ktorí nechápu vedeckú a každodennú realitu zmeny klímy, bohužiaľ aj minister životného prostredia Sammy Wilson. Dúfam, že pán minister dostane rozum a bude riešiť túto otázku, ktorú ostatné krajiny Európy považujú za prioritu.
<SPEAKER ID="040" NAME="Kathy Sinnott" AFFILIATION="IND/DEM">
- Vážená pani predsedajúca, máme pred sebou ambiciózny plán. Zachrániť svet: veľká úloha, ktorá prichádza v pravý čas. Keď pán Florenz prvý raz predstavil návrh správy výboru, jej prvou výzvou na konanie bolo, aby sme si uvedomili, že my, ľudia, sme ochrancovia stvorenia. Toto jednoduché vyhlásenie bolo napadnuté a odstránené ako prvé. Čo sa výboru na ňom nepozdávalo? Slovo "stvorenie". Prečo? Pretože stvorenie je dielom stvoriteľa.
<P>
Je mi jedno, ako alebo v akom časovom rámci bol stvorený vesmír. Dôležité pre mňa je to, že Boh existuje a že sme správcovia, ktorí musia chrániť stvorenie, ako je to uvedené v pozmeňujúcom a doplňujúcom návrhu 22. Čiže, ako som povedala, sme tu dnes preto, aby sme si stanovili úlohu zachrániť svet a určili postup, ktorý si bude vyžadovať spoluprácu a obeť každého kdekoľvek na svete. Úlohu, ktorá si bude vyžadovať spoluprácu vetrov, vody a slnka, aby sa stala úspešnou. Ale aj napriek tomu, že si to uvedomujeme, dávame jasne najavo, podobne ako v minulosti v prípade iných veľkých úloh, že sa dokážeme chopiť obrovských a naliehavých úloh, ktorým ľudstvo čelí, bez pomoci zhora. Nuž, môžem povedať len jedno: želám nám pritom veľa šťastia a nech nás Boh ochraňuje.
<SPEAKER ID="041" NAME="Jerzy Buzek" AFFILIATION="PPE-DE">
(PL) Vážená pani predsedajúca, aj ja by som chcel zablahoželať a poďakovať pánovi Florenzovi k jeho skvelej správe. Nechcem hovoriť o podrobnostiach tejto správy. Podľa mňa by sme ju mali jednoducho prijať.
<P>
Chcel by som sa len vrátiť k otázke balíka o klimatických zmenách, ktorý bol schválený v decembri, a zdôrazniť, že Európska únia má naozaj veľmi dobre vyvážený balík, ktorý nepredstavuje žiadnu hrozbu pre hospodárstvo. Počas niekoľkých mesiacov diskusií o tejto otázke sme v rámci tohto balíka prijali mnohé ďalekosiahle pozmeňujúce a doplňujúce návrhy. Toto bol náš veľký úspech. Rád by som teraz vymenoval najväčšie úlohy, ktorým čelí Európska únia. Našou prvou úlohou je poskytnúť vhodné finančné prostriedky pre realizáciu balíka, ktorý sme schválili, ako aj finančné prostriedky uvedené v správe pána Florenza.
<P>
V minulom roku som bol spravodajcom pre strategický plán energetických technológií (plán SET) a diskutovali sme v prvom rade o skutočnosti, že nové technológie, ktoré by mohli priniesť inovácie a nové hospodárske stimuly európskemu hospodárstvu, musia byť financované predovšetkým na úrovni Európskej únie. To je dôvod, prečo som chcel úprimne zablahoželať komisárovi Dimasovi ako zástupcovi Komisie k vyčleneniu 3,5 miliardy EUR z nevyužitých fondov určených na investície do výskumu v oblasti technológií získavania energie, čo by pomohlo chrániť životné prostredie. Pán komisár, je to skvelé rozhodnutie. Teraz ho musíme urýchlene preskúmať v Parlamente. Nakoniec by som sa chcel obrátiť na ministra Bursíka: toto počiatočné rozhodnutie Európskej komisie musí urýchlene preskúmať aj Rada.
<P>
Ďalším veľmi dôležitým aspektom je skutočnosť, že naša práca musí byť založená na globálnej dohode. Toto je predpoklad správy pána Florenza. Bilaterálne rokovania medzi dvoma krajinami - Poľskom a Dánskom, ktoré usporiadali 14. a 15. konferenciu zmluvných strán (COP 14, COP 15) nepostačujú. Všetci musíme prispieť. Týka sa to tak európskych diplomatov, ako aj predstaviteľov českého predsedníctva. Naši diplomati by sa mali zapojiť do rokovaní po celom svete, pretože bez tejto globálnej dohody by náš balík a správa pána Florenza znamenali len veľmi málo. Veď dnes je to pre nás to najdôležitejšie.
<SPEAKER ID="042" NAME="Catherine Guy-Quint" AFFILIATION="PSE">
(FR) Vážená pani predsedajúca, pán komisár, pán úradujúci predseda Rady, dámy a páni, správa nášho kolegu, pána Florenza, dokonale sumarizuje výsledky našich dlhodobých rokovaní o tomto veľkom probléme globálneho otepľovania.
<P>
Všetci vieme, že plány, ktoré sa majú realizovať, sú rozsiahle a predovšetkým si musíme poskytnúť prostriedky na zmenu našej kultúry neobmedzeného rozvoja, a to tak, že budeme podporovať zmeny v našom hospodárstve.
<P>
Teraz je problematické nájsť spôsob, akým by sme mohli implementovať všetky odporúčania správy. Nutne musíme nájsť prostriedky na boj proti globálnemu otepľovaniu. Súčasný rozpočet Európskej únie nepostačuje na dosiahnutie podobných cieľov; ani my nebudeme schopní vyriešiť tento veľký problém financovania tak, že budeme vyzývať vnútroštátne rozpočty alebo súkromné fondy.
<P>
Podľa odhadov Európskej komisie musíme do boja proti globálnemu otepľovaniu ročne investovať 175 miliárd EUR. S rozpočtom 76 miliárd EUR výrazne zaostávame. Z tohto dôvodu Komisia vypracuje zoznam všetkých dostupných nástrojov. Avšak vypracovanie návrhov pre budúci finančný rámec bude náročnou úlohou.
<P>
Na optimalizáciu všetkých opatrení v súvislosti s touto klimatickou krízou potrebujeme nové zdroje, aby sme mohli vytvoriť európsky fond na opatrenia proti zmene klímy, ktorý by bol financovaný z výmenného systému s kvótami emisií a ktorý by sa použil na podporu adaptácie, zmiernenia dosahu, trvalo udržateľnej spotreby a energetickej účinnosti. Z tohto dôvodu musí byť veľká časť týchto prostriedkov určená najchudobnejším krajinám.
<P>
Toto si vyžaduje politickú odvahu zo strany Rady, Komisie a členov tohto Parlamentu. Avšak ide o potrebnú podmienku nevyhnutnú v prípade, ak sa má planéta zaoberať touto úlohou.
<P>
Ak my, Európania, neprijmeme opatrenia na zavedenie sebadisciplíny, aby sme ochránili našu klímu, naša civilizácia stratí perspektívu do budúcnosti. Ide o veľký politický čin. Politický čin, ktorý je nevyhnutný na to, aby sme mohli poskytnúť stabilnú budúcnosť obyvateľom nášho kontinentu a ostatných častí sveta...
<P>
(Predsedajúca prerušila rečníčku.)
<SPEAKER ID="043" NAME="Holger Krahmer" AFFILIATION="ALDE">
(DE) Vážená pani predsedajúca, chcel by som sa poďakovať pánovi Florenzovi za jeho správu, ktorá, bohužiaľ, nebola veľmi úspešná, pravdepodobne sčasti v dôsledku skutočnosti, že sa o nej diskutovalo vo výraznom tieni legislatívneho balíka o klimatických zmenách.
<P>
Musíme čeliť dôsledkom klimatických zmien, o tom niet pochýb. Ide len o prostriedky, ktoré správa zvolila a ktoré nemôžem plne podporiť. Po prvé, je správne, aby prvé kroky na ochranu klímy podnikla EÚ, nie je však prospešné ponáhľať sa dopredu osamote, bez zapojenia partnerov. Európa na čele tohto procesu nie je dostatočným argumentom, ktorý presvedčí zvyšok sveta. Schodnejší prístup musí zahŕňať priemyselné krajiny a minimálne Čínu, Indiu a Brazíliu. V opačnom prípade bude európske hospodárstvo nespravodlivo zaťažené bez toho, aby bol merateľný vplyv na globálne emisie CO2. Po druhé, pri našej súčasnej úrovni vedomostí obnoviteľné zdroje energií nedokážu úplne nahradiť fosílne palivá. Takáto požiadavka by mohla byť na politickej úrovni motivujúca, je to však nereálne. Akákoľvek veľká môže byť politická vôľa, nemôže zrušiť prírodné zákony. Po tretie, za alternatívu šetrnú k životnému prostrediu sa považujú biopalivá. Pod kontrolou ešte nie sú ich negatívne vedľajšie účinky na ceny potravín, ktoré v dôsledku týchto biopalív rastú, a na dažďové pralesy, ktoré sa odlesňujú. Po štvrté, rozumným cieľom sú prostriedky mobility, ktoré zdroje chránia v dlhodobom horizonte. Pri dosahovaní tohto cieľa môže pomôcť poskytovanie stimulov. Mali by sme ale zvážiť, v ktorom bode zásah zo strany štátu zachádza priďaleko a v ktorej fáze môžeme tvrdiť, že disponujeme vedomosťami, ktoré dnes nemáme.
<P>
Momentálne nikto nevie, aké technológie budú najlepšie spĺňať potreby mobility osôb o 50 rokov, a politici o tom určite nemajú lepšiu predstavu ako inžinieri.
<P>
Napriek tomu, že na počiatku správy stáli dobré úmysly, správa je, žiaľ, v konečnom dôsledku plná zbožných želaní v písomnej forme, s morálnymi apelmi a nič neriešiacimi obvineniami. Bohužiaľ, nemeckí liberáli túto správu nemôžu podporiť.
<SPEAKER ID="044" NAME="Bogusław Rogalski" AFFILIATION="UEN">
- (PL) Vážená pani predsedajúca, bude ešte dlho trvať, kým politici pochopia, že fenomén klimatických zmien nespôsobuje spaľovanie uhlia, ale slnečná aktivita. Ešte dlhšie bude trvať, kým sa o tejto pravde presvedčia spoločnosti, ktoré boli neustále ovplyvňované agresívnou ekologickou propagandou.
<P>
Vzhľadom na skutočnosť, že klímu Zeme ovplyvňujú javy, ktoré sa odohrávajú vo vesmíre, musíme sa zhodnúť na tom, že pokusy človeka ovplyvňovať klímu sú odsúdené na neúspech. Zem mnohokrát zažila obdobia globálneho otepľovania a zvyšovanie koncentrácie oxidu uhličitého vo vzduchu. Globálne otepľovanie sa ale vždy začalo približne tisíc rokov pred akýmkoľvek nárastom úrovne oxidu uhličitého. Počas obdobia, ktoré zahŕňalo dramatické poklesy teploty, ochladzovaniu klímy nikdy nebránila skutočnosť, že v danom okamihu vzduch obsahoval až 10 a viac percent oxidu uhličitého v porovnaní so súčasnosťou.
<P>
Ak tento fakt uznáme, ľudstvo ušetrí miliardy dolárov tým, že sa vzdá svojich zbytočných aktivít. Ušetrené finančné prostriedky by sa mohli použiť na boj proti chudobe alebo na nové technológie. Ak nevieme, o čo ide, tak teda ide o peniaze a o obchodovanie s emisiami. Bravó. Aký klimatický majsterštuk.
<SPEAKER ID="045" NAME="Derek Roland Clark" AFFILIATION="IND/DEM">
- Vážená pani predsedajúca, okolo tohto údajného globálneho otepľovania vyrástol nimbus hraničiaci s náboženskou vierou. Ekológovia mali svoj veľký deň, ale prírodný svet podlieha zákonom fyziky a chémie, predmetom, ktoré som 39 rokov vyučoval.
<P>
Teória globálneho otepľovania prisúdila CO2, prírodnej zložke atmosféry, úlohu démonického plynu. Oxid uhličitý - nepatrne - zadržiava teplo okolo Zeme, ale akým spôsobom? Musíte zostrojiť graf so znázornením spôsobu, akým CO2 možno zapríčiňuje otepľovanie.
<P>
Je to graf lineárnej funkcie - musím prejsť k odbornej terminológii - kde rovnaký nárast CO2 spôsobuje rovnaký nárast otepľovania? Je to graf exponenciálneho funkcie - nekontrolovateľného rastu - kde dodatočné množstvá CO2 spôsobujú nepretržitý rast globálneho otepľovania? Alebo je to graf logaritmickej funkcie, kde dodatočné množstvá CO2 spôsobujú stále menšie dodatočné otepľovanie, kým prejdú do konštantnej funkcie?
<P>
Mám podozrenie, že ide o posledný prípad, a, popredná kapacita v tejto oblasti, Hadleyho centrum potvrdilo, že ide o posledný graf. Nachádzame sa takmer v úseku konštantnej funkcie, ak už tam nie sme. Dodatočné CO2 už nebude mať žiadny vplyv. Žiadny problém neexistuje.
<SPEAKER ID="046" NAME="Anders Wijkman" AFFILIATION="PPE-DE">
Vážená pani predsedajúca, rád by som poďakoval pánovi Florenzovi: Ide o obsažnú správu s veľkým počtom konkrétnych návrhov. Obsahuje explicitnú výzvu, aby sa balíky stimulačných opatrení využívali po celom svete, a aby sa tak podporili čisté energie a "zelené" technológie, pričom správa zdôrazňuje, že finančná kríza a klimatická kríza majú rovnaký pôvod - neudržateľné využívanie zdrojov.
<P>
Hoci túto správu podporujem, podobne ako Caroline Lucasová by som ocenil, keby sa viac pozornosti venovalo najnovším ukazovateľom, ktoré nám hovoria, že klimatické zmeny sú rýchlejšie aj závažnejšie, ako sme si mysleli len pred pár rokmi - čo je v protiklade s tým, čo vyhlásili niektorí kolegovia, najmä pán Helmer. Mimochodom, najnovší monitoring viac ako 900 článkov o klimatických zmenách vo vedeckých časopisoch - skúmaných spôsobom "peer review" - ukázal, že žiadny z nich nespochybňuje hlavné závery IPCC.
<P>
To, čo ma obzvlášť znepokojuje, nie sú emisie CO2 samy osebe, ale mechanizmy pozitívnej spätnej väzby, ktoré sa práve odohrávajú v planetárnom systéme, ako napríklad okysľovanie oceánov, znížená odrazivosť a možný únik metánu z topiacej sa tundry. Všetky tieto faktory urýchlia otepľovanie. Môžeme regulovať emisie, nemôžeme však ovládať tieto faktory.
<P>
Toto je hlavný dôvod, prečo znižovanie emisií musí byť v blízkej budúcnosti oveľa ambicióznejšie: Momentálne sa o tom diskutuje v EÚ a na pôde OSN.
<P>
To, mimochodom, znamená, že je potrebné zrevidovať cieľovú hodnotu 2 °C a skôr znižovať koncentrácie skleníkových plynov ako pokračovať v ich zvyšovaní. To je príčina, prečo niektorí z nás dôrazne obhajujú cieľovú hodnotu 350 ppm. Na tento rozmer problému sa v správe odkazuje, ale iba zbežne. Bol by som radšej, keby tvoril jadro správy. Domnievam sa, že už o niekoľko rokov budú zmienené spätné väzby v centre pozornosti tejto diskusie.
<P>
A nakoniec mi už len dovoľte prihlásiť sa k tomu, čo povedal Guido Sacconi. Napriek svojim nedostatkom bol dočasný výbor tou správnou cestou, ako riešiť horizontálny problém tohto typu. Verím, že ďalší Parlament bude stavať na našich skúsenostiach a klimatické zmeny a udržateľnosť bude riešiť podobným spôsobom.
<SPEAKER ID="047" NAME="Katerina Batzeli" AFFILIATION="PSE">
- (EL) Vážená pani predsedajúca, pán komisár, všetci sa zhodneme v tom, že Kodaň musí byť korunovaná úspechom, pretože v stávke je dôveryhodnosť politického sveta i prežitie budúcich generácií. Naše návrhy musia byť zamerané na rozvoj, zamestnanosť a solidaritu: na tri heslá, ktoré budú charakterizovať budúcnosť nadchádzajúcich generácií. Čo sa dnes od nás vyžaduje? Na zabezpečenie primeraného financovania tohto veľkého rozvojového plánu pre klimatické zmeny a nových dynamických dohôd o rozvoji, nad rámec reštriktívnych obchodných dohôd a nezávisle od nich, je potrebná zodpovednosť a rozhodnosť.
<P>
Existujú však obavy o našu stratégiu. Potrebujeme predovšetkým presvedčiť celú spoločnosť a následne dynamicky pristúpiť k integrácii určitých výrobných sektorov do ohromného pokroku poľnohospodárstva: to je dôvod, prečo si musíme pripomenúť, že poľnohospodárstvo už bolo zahrnuté do vnútroštátnych záväzkov na zníženie emisií o 10 % do roku 2020, že už existujú významné návrhy od CAP pre poľnohospodársku prax šetrnú k životnému prostrediu a že medzinárodné dohody o poľnohospodárstve musia byť založené na reciprocite pre všetkých medzinárodných partnerov.
<P>
Pán komisár, potravinársky model priamo súvisí s klimatických modelom a všetko, čo musíme urobiť, je svedomito presvedčiť samotnú spoločnosť. Klimatické zmeny podmieňujú širšiu demokratickú participáciu spoločnosti; spoločnosti, ktorá žije s rozličnými kultúrnymi hodnotami.
<SPEAKER ID="048" NAME="Lambert van Nistelrooij" AFFILIATION="PPE-DE">
- (NL) Bolo pre mňa veľkým potešením spolupracovať s pánom Florenzom a všetkými ostatnými členmi v dočasnom výbore. Položili sme naliehavo potrebné základy pre politiku, ktorá bude výraznejšie integrovaná a ambiciózna v budúcnosti, a môžeme sa spoliehať na širokú podporu, dokonca aj tu v Parlamente, v rámci "cieľa 20-20-20".
<P>
Odpoveďou je hospodárstvo šetrné k životnému prostrediu a udržateľnosť podnikov, domácností a vlády. Podnikatelia, ktorí agitujú za podporu pre takýto prístup - rozvoj udržateľných iniciatív pre "zelené" technológie - ešte stále narážajú na veľký počet prekážok. Ak chcú pre svojich pracovníkov odbornú kvalifikáciu, sú konfrontovaní s politikou, ktorá je značne roztrieštená. Táto správa vyzýva na ucelený prístup, ktorý spolu súvisí aj územne. Ak to neurobíte, nakoniec pochodíte zle.
<P>
Našťastie bol prijatý môj pozmeňujúci a doplňujúci návrh o využívaní regiónov a miest. Na budúci týždeň v sídlach Parlamentu 150 miest podpíše dohodu starostov s Komisiou. Budú postupovať podľa záverov tejto správy, a to v blízkosti občanov a podnikov. Podľa môjho názoru je to správny prístup. Tento prístup ako taký môže počítať s mojou podporou. I tak ale nesúhlasím so zjednodušujúcim prístupom voči poľnohospodárskemu odvetviu v odseku 189. Skupina Európskej ľudovej strany (kresťanských demokratov) a európskych demokratov nie je proti spotrebe mäsa, a to právom. Postavíme sa proti tomuto odseku ako takému.
<P>
A nakoniec by som chcel požiadať Komisiu, aby v budúcnosti prijímala celistvejší prístup a roztrieštenosť obmedzovala na minimum. V spolupráci s Parlamentom by sa mohol dosiahnuť významný medzník v podobe spojenia legislatívy, politiky stimulov a aktivácie na decentralizovanej úrovni. V tejto oblasti toho možno uskutočniť veľmi veľa.
<SPEAKER ID="049" NAME="Inés Ayala Sender" AFFILIATION="PSE">
(ES) Vážená pani predsedajúca, najskôr by som sa chcela poďakovať pánovi Florenzovi za jeho veľkorysosť a nepredpojatosť, ako aj skupinám, ktoré sa zúčastnili na tomto politickom cvičení a diskutovali o otázkach minulosti a o budúcnosti. Prínosom bolo to, že sme dostali informácie a vysvetlenie a dodalo nám to potrebnú odvahu spolu s predvídavosťou, aby sme sa mohli zaoberať ďalšími dôležitými, súbežnými legislatívnymi krokmi, ktoré sú taktiež vysoko riskantné: ako je napríklad balík opatrení v oblasti klimatických zmien, politika v oblasti dopravných prostriedkov, lisabonská stratégia a odvetvia, ako je napríklad energetika, doprava, priemysel a cestovný ruch.
<P>
Domnievam sa, že išlo o dobrý tréning a, čo je dôležitejšie, spôsob, ako neodvolateľne vstúpiť do 21 storočia a, ako už povedal pán komisár, demonštrovať vzorový príklad, ktorý chceme určiť pre budúcnosť.
<P>
Toto cvičenie bolo príkladom konfrontácie a veľkorysosti, ktorý prišiel v správnom čase, v okamihu krízy so závažnými spoločenskými rizikami a možným nástupom protekcionizmu a spiatočníctva. Existujú aj veľké pochybnosti, to znamená, že záruky majú mimoriadny význam. Svoju pozornosť však musíme upriamiť aj na budúcnosť.
<P>
Ako už bolo povedané, toto je pre Spojené štáty nová éra, a veríme, že po ratifikácii Lisabonskej zmluvy, ktorú očakávame čoskoro, bude toto nová éra aj pre Európsku úniu.
<P>
Ide aj o novú éru - a toto je dôležité - v ktorej existujú riziká, ale aj ohromné príležitosti v nových, rozsiahlych oblastiach a politikách. Toto je prípad významných nových mocností - Brazílie, Číny a Ruska - a aj významných oblastí, ako sú Latinská Amerika a rozvojové krajiny, najmä v Afrike.
<P>
Myslím si, že ide o rozhodujúci krok smerom k novému modelu pre rozvoj a hospodársky a sociálny rast, potrebná je však udržateľnosť a obmedzenie dôsledkov. Pán komisár, pani predsedajúca, stále však čelíme náročnej úlohe sprostredkovať tieto informácie našim občanom.
<P>
Na záver by som chcela zdôrazniť pokroky dosiahnuté pri zavádzaní úprav týkajúcich sa zásobovania vodou a období sucha, ako aj v oblasti udržateľnej mobility, ktorá, myslím...
<P>
(Predsedajúca prerušila rečníka.)
<SPEAKER ID="050" NAME="Markus Pieper" AFFILIATION="PPE-DE">
(DE) Vážená pani predsedajúca, správa pána Florenza naozaj obsahuje množstvo dobrých návrhov. Na diskusii o klimatických zmenách je dobré, že poslúžia ako katalyzátor pri prechode k ére obnoviteľných zdrojov energií. Veľmi jasne to ukazuje táto správa spolu s mnohými príležitosťami pre nové technológie a hospodársky rozvoj.
<P>
Myslím si však, že je hanba, že sme vynechali rozsiahle vedecké oblasti. Vedcom, ktorí k téme klimatických zmien pristupujú s menej pochmúrnymi víziami alebo možno dokonca pozitívne, a ich štúdiám sa jednoducho nevenovala pozornosť. Zodpovedajúce aplikácie väčšina odmietla a bolo. Veda je iba to, čo sa hodí do politickej koncepcie. Toto nebude fungovať, keďže sama veda neumožňuje, aby bola manipulovaná. Správa tak, bohužiaľ, nakoniec "tvrdo narazí".
<P>
Ktokoľvek, kto na tomto základe požaduje 80-percentné alebo väčšie zníženie CO2, ohrozuje hospodárstvo a sociálne výdobytky. Hocikto, kto zároveň požaduje ústup od jadrovej energie, vedome zatvára oči pred skutočnosťou. Každý, kto požaduje účtovné normy pre všetky oblasti ľudského života, je v rozpore so základnou ideou slobody. Každý, kto požaduje nové zákony pre pôdu a poľnohospodárstvo, zneužíva diskusiu o klimatických zmenách na účely uplatňovania sankcií, ktoré chce uskutočniť tak či tak: ktoré však nemajú nič spoločné s klimatickými zmenami. A každý, kto požaduje ochranné oblečenie proti vplyvom klímy, úmyselne šíri strach.
<P>
Verím, že tieto radikálne a pomýlené ideológie nebudú do správy zahrnuté. Potom budem môcť túto správu podporiť, keďže ochrana životného prostredia je pre mňa veľmi dôležitá, najmä ak ju možno skombinovať so sociálnymi výdobytkami a hospodárskou konkurencieschopnosťou.
<SPEAKER ID="051" NAME="Matthias Groote" AFFILIATION="PSE">
- (DE) Vážená pani predsedajúca, dámy a páni, Dočasný výbor pre klimatické zmeny si svoju úlohu splnil veľmi dobre. Dnes máme pred sebou záverečnú správu, o ktorej sa bude hlasovať. Správa naznačuje, ako si my ako poslanci Európskeho parlamentu predstavujeme budúcu politiku v oblasti klimatických zmien a aké opatrenia bude potrebné podniknúť, pokiaľ ide o adaptáciu na klimatické zmeny.
<P>
Verím, že pri nasledujúcom legislatívnom postupe taktiež dosiahneme takú vysokú úroveň zhody, aby to, čo sme zaznamenali v tejto správe, bolo uvedené do praxe. Vďaka pracovnej metóde výboru sa správe podarilo docieliť aj horizontálne hľadisko. Musím povedať, že pracovnú metódu tohto výboru by sme mali zachovať aj v ďalšom volebnom období Parlamentu, ako práve navrhol pán Sacconi.
<P>
Európa nemôže proti klimatickým zmenám bojovať sama. Musíme do toho zapojiť aj iné kontinenty a krajiny. Z tohto hľadiska si výbor takisto dobre splnil svoju úlohu, pretože my, poslanci Parlamentu, sme sa po prvý raz zviditeľnili vo veciach diplomacie v oblasti klimatických zmien. A toto by som v tomto Parlamente ešte raz rád zdôraznil.
<P>
Keď hovoríme o adaptačných opatreniach, potom hovoríme aj o financovaní. V tejto súvislosti by som chcel znova vyzvať dve ďalšie inštitúcie, Komisiu a Radu, aby tejto záležitosti v nasledujúcom finančnom výhľade pridelili najvyššiu prioritu.
<P>
Môžeme tu prijať najúžasnejšie správy, ale ak nebudú k dispozícii finančné prostriedky na tieto opatrenia, potom správa nebude mať žiadny efekt. Mali by sme ešte raz preskúmať, do akej miery sú účinné finančné opatrenia, ktoré už uskutočňujeme, a zhrnúť ich v audite.
<SPEAKER ID="052" NAME="Zita Pleštinská" AFFILIATION="PPE-DE">
- (SK) Vážení kolegovia, keďže Európska únia má ambíciu stať sa lídrom v medzinárodnom boji proti celosvetovému otepľovaniu, musí ciele na ochranu klímy nielen formulovať, ale ich aj prostredníctvom politických opatrení realizovať. Prierezová správa pána Florenza potvrdzuje, že boj proti klimatickým zmenám je nutné založiť na horizontálnom prístupe a zohľadňovať ho vo všetkých právnych predpisoch.
<P>
Voda zohráva ústrednú úlohu v zmene klímy. Musíme si uvedomiť, že následky zmeny klímy na vodný režim môžu vyvolať domino efekt a postihnúť rôzne sektory hospodárstva. Celosvetové rastúce problémy s vodou si vyžadujú koordinovanú vodohospodársku politiku v členských štátoch a zavádzanie environmentálnych princípov do integrovaného manažmentu povodí.
<P>
Musíme naštartovať programy vytvárania plošnej akumulácie dažďovej vody v lesnej, poľnohospodárskej a urbánnej krajine prostredníctvom legislatívnych nástrojov, neinvestičných a investičných opatrení, ktoré dokážu zásadným spôsobom akumulovať dažďovú vodu v krajine. Doteraz sa dažďová voda považovala za odpadovú vodu, ktorej bolo potrebné sa čo najrýchlejšie zbaviť. Nová vodná paradigma je založená na princípe, že dažďová voda je kľúčom k životu. Teším sa, že nám ju prináša expertná skupina českých a slovenských vedcov. Pán minister Bursík, je to zaujímavý prístup. Verím, že si získa vašu podporu.
<P>
Trvalo udržateľný spôsob života nie je možný bez prínosu hospodárstva, vedy, médií, organizovanej občianskej spoločnosti a občanov. Je dôležité nekapitulovať pred komplexnosťou problému. Stojíme pred výzvou a musíme konať už dnes, pretože svojím dnešným konaním určujeme budúcnosť. Naším životným cieľom je: už nesmieme ďalej oberať nasledujúce generácie o podstatu života, ktorý sme dostali od Boha.
<P>
V globálnej súťaži zvíťazíme iba vtedy, ak transparentne a bez byrokratických prekážok umožníme efektívnym, inovatívnym a inteligentným technológiám prístup na trh. Zvíťazíme iba vtedy, ak v Európe dáme všetkým progresívnym riešeniam "zelenú".
<SPEAKER ID="053" NAME="Justas Vincas Paleckis" AFFILIATION="PSE">
- (LT) Blahoželám spravodajcovi a všetkým ľuďom s podobným zmýšľaním, ktorí bojujú proti hrozbe, ktorú predstavujú klimatické zmeny. Obyvatelia Litvy a ďalších pobaltských krajín túžia po európskej elektrickej sieti. Ak sa nevybuduje v priebehu niekoľkých rokov, reči o energetickej bezpečnosti zostanú iba rečami. Výzva na zvýšenie finančných prostriedkov štrukturálnych fondov, používaných na vykurovanie bytových domov, je mimoriadne dôležitá. Zázraky sú zriedkavé. Predĺženie životnosti jadrovej elektrárne Ignalina, čo je zázrak, na ktorý sa v Litve stále verí, by znížilo znečistenie a umožnilo by, aby HDP zostal ročne na hodnote 4 - 5 %. Toto je obzvlášť dôležité pre štát, ktorý tak silno postihla a poškodila hospodárska kríza. Tvárou v tvár kríze sa čoraz vyšší počet občanov EÚ zamýšľa skôr nad prežitím ako nad zastavením klimatických zmien. Ak sa však dokážeme vzdať svojho márnotratného spôsobu života a staneme sa šetrnejšími, nielenže zachránime životné prostredie a zabránime prehriatiu planéty, ale doplníme aj svoje vrecká. Uskutočnením prísnych úsporných opatrení v každodennom živote pri využívaní zdrojov a upustením od jázd na krátke trasy možno ušetriť až 1 000 EUR za rok.
<SPEAKER ID="054" NAME="Françoise Grossetête" AFFILIATION="PPE-DE">
- (FR) Vážená pani predsedajúca, človek by mohol povedať, že po decembrovom hlasovaní o balíku o klíme a energetike bola táto správa zbytočná. Táto správa je ale prínosom, pretože ide o veľmi dobrý súhrn toho, čo musíme zvážiť pri boji proti klimatickým zmenám. Rada by som túto príležitosť využila na to, aby som zablahoželala spravodajcovi Karlovi-Heinzovi Florenzovi, ktorý pri vypracúvaní tohto návrhu preukázal takú predvídavosť.
<P>
Prejdime k témam, ktoré presahujú túto diskusiu. Ubezpečme sa, že členské štáty sa k cieľom pevne zaviažu. Súhlasím so svojimi kolegami poslancami, ktorí poukázali na potrebu rozpočtu, ktorý bude v zhode s našimi ambíciami. Po úspechu balíka o zmene klímy a energetike počas francúzskeho predsedníctva musíme urobiť všetko, čo je v našich silách, aby sme v Kodani dosiahli prijateľnú medzinárodnú dohodu.
<P>
A predsa je tu niečo, čoho by sme sa mali obávať. Rok 2009 je rokom európskych volieb, v ktorom sa zmení Európska komisia. Najväčšie obavy máme pri čítaní výrokov prezidenta Českej republiky, ktorý tvrdí, že globálne otepľovanie neexistuje.
<P>
Dokonca aj v prípade, že má pravdu, celý náš plán boja proti klimatickým zmenám je odozvou na závažnú hospodársku krízu, ktorú momentálne zažívame. Úbytok zdrojov energie, potreba energetickej bezpečnosti, odlesňovanie, nedýchateľný vzduch vo veľkých mestách, ktoré sú domovom väčšiny obyvateľstva, z toho vyplývajúca nevyhnutnosť využívať udržateľnú dopravu, nekonečný hladomor po celom svete a potreba výživy pre celú planétu - to všetko poskytuje podporu riešeniam navrhovaným pre boj proti klimatickým zmenám.
<P>
Vstupujeme do éry udržateľného rastu - tretej priemyselnej revolúcie, ktorá je obrovským prínosom pre výskum, inovácie, zamestnanosť a konkurencieschopnosť v našich podnikoch. Pokiaľ ide o energetickú účinnosť, keďže vychádza z inovatívnych technológií, beztak by mala byť súčasťou všetkých plánov energetického zhodnocovania. Je to spôsob ako znížiť účty za energiu, čo sa bude páčiť spotrebiteľom. Znížením spotreby fosílnych palív Európska únia znovunadobudne väčšiu nezávislosť a bude produkovať nižšie emisie uhlíka. V stávke sú tisíce nových pracovných príležitostí.
<P>
Áno, boj proti klimatickým zmenám je jednou z reakcií na hospodársku krízu. Stane sa ňou prostredníctvom rozvoja hospodárstva s nízkou produkciou CO2, s podporou miestnych komunít, obchodu, vedcov a všetkých občanov.
<SPEAKER ID="055" NAME="Silvia-Adriana Ţicău" AFFILIATION="PSE">
(RO) Správa predkladá ako vedecké údaje, tak i odporúčania pre boj proti klimatickým zmenám, pričom odkazuje na adaptáciu a obmedzenie príčin tohto problému. Boj proti klimatickým zmenám nie je len záväzkom, aby sme mohli zaručiť budúcnosť pre nadchádzajúce generácie, ale aj príležitosťou na oživenie globálneho hospodárstva.
<P>
Naliehavo pripomínam význam zohľadnenia energetickej účinnosti v rozpočte Komisie aj v dostupných finančných nástrojoch. Medzi opatrenia, ktoré pomôžu obmedziť emisie produkované dopravou, patrí zvýšenie účinnosti tohto odvetvia prostredníctvom využívania inteligentných systémov dopravy, podpora železničnej a lodnej dopravy, zabezpečenie kombinovanej dopravy a investícií do automobilov šetrných k životnému prostrediu.
<P>
Odporučila som rozvoj tých foriem cestovného ruchu, ktoré sú šetrnejšie k životnému prostrediu, ako je napríklad športový alebo kultúrny cestovný ruch. Taktiež by som rada zdôraznila, že výnimočnými strediskami cestovného ruchu by sa mali stať tie strediská, ktoré rešpektujú a chránia životné prostredie. Domnievam sa, že musíme zvážiť vytvorenie medzinárodného fondu pre výsadbu stromov na nevyužívanej svetovej pevnine.
<P>
Na záver by som chcela povedať, že je potrebné zrealizovať výskum v oblasti lekárskej vedy a farmaceutického priemyslu, ktorý by bol zameraný na produkciu cenovo prístupných liečiv a vakcín, ktoré budú dostupné všetkým obyvateľom postihnutým určitými ochoreniami.
<SPEAKER ID="056" NAME="Etelka Barsi-Pataky" AFFILIATION="PPE-DE">
- (HU) Vážená pani predsedajúca, klimatické zmeny a doprava sú v súčasnosti neoddeliteľné. Pritom v budúcnosti bude možné pokračovať v našej ťažko vydobytej a dôkladne stráženej mobilite, vo voľnom pohybe osôb, tovarov a kapitálu, iba ak v tomto ohľade uskutočníme zmeny a odhodláme sa podniknúť rozhodné kroky. Ako vedúca piatej kľúčovej témy, dopravy, v Dočasnom výbore pre klimatické zmeny, odporúčam prijatie a súbežnú realizáciu komplexného balíka.
<P>
Čo treba urobiť? Po prvé, je nutné uskutočniť transformáciu hospodárskeho prostredia s dvoma cieľmi: po prvé, podporiť ekologické inovácie prostredníctvom daní a verejného obstarávania, a po druhé, skutočne uplatňovať zásadu "znečisťovateľ znáša náklady". Ekologické inovácie sú pri technológiách motorových vozidiel potrebné na vývoj alternatívnych pohonných látok pre toto odvetvie, pre inteligentné riešenia dopravy a systémy riadenia logistiky. Zásada "znečisťovateľ znáša náklady" sa musí vzťahovať na všetky vozidlá a musí sa uplatňovať aj pri obchodovaní s emisiami a začleňovaní externých nákladov.
<P>
Každú iniciatívu, s ktorou sme začali, je potrebné urýchliť. O týchto veciach nestačí hovoriť: musíme ich premeniť na skutočnosť. Napríklad o akých veciach? Spoločný európsky vzdušný priestor, jednotné európske nebo a naše systémy riadenia. Tieto veci treba efektívne zrealizovať, pretože potom, keď dokončíme svoje vlastné úlohy, budeme schopní úspešne regulovať priemysel a spotrebu.
<P>
Musíme sa zaoberať predovšetkým našimi mestami a ďalšími náročnými oblasťami. V konečnom dôsledku je to možno tá najnáročnejšia úloha. Musíme podporovať novú kultúru dopravy a usilovať sa o efektívnejšie využívanie nástrojov, ktoré máme v súčasnosti k dispozícii. Chceli by sme sa poďakovať Karlovi-Heinzovi Florenzovi, pretože vďaka tejto správe máme teraz k dispozícii dôveryhodný, viacvrstvový strategický plán, ktorý nám poskytuje základy, na ktorých môžeme začať uskutočňovať svoje ciele. Môžeme neohrozene sedieť za rokovacím stolom v Kodani a kohokoľvek požiadať, aby sa k nám pridal.
<SPEAKER ID="057" NAME="Adam Gierek" AFFILIATION="PSE">
- (PL) Vážená pani predsedajúca, v predhovore správy pána Florenza, o ktorej dnes diskutujeme, spravodajca odkazuje na svoju predchádzajúcu správu o vedeckých faktoch, ktoré sa skrývajú za klimatickými zmenami. Bohužiaľ, v tejto správe som nenašiel žiadne fakty, iba vieru v neomylnosť správ IPCC. Ani súčasné uznesenie, ani uznesenie z mája 2008 tak žiadnym spôsobom nemôžu legitimizovať politické rozhodnutia Európskej komisie, keďže im chýbajú objektívne, vedecké metódy. Odôvodnenie týchto rozhodnutí by mohol poskytnúť iba súdržný model klimatických zmien, ktorý berie do úvahy všetky premenné, ako je napríklad vplyv skleníkových plynov, rozptýlených častíc a predovšetkým slnečnej aktivity.
<P>
Správa, ktorá obsahuje jednostranné informácie zdôrazňujúce hypotetické mechanizmy stojace za globálnym otepľovaním, ako sú napríklad emisie CO2, nevenuje pozornosť potrebe medzinárodného boja proti skutočným dôsledkom klimatických zmien. Dočasný výbor pre klimatické zmeny sa predpojatým spôsobom zameral na problém obmedzovania emisií skleníkových plynov a len zbežne sa zmienil o boji proti skutočným dôsledkom klimatických zmien.
<SPEAKER ID="058" NAME="Agnes Schierhuber" AFFILIATION="PPE-DE">
(DE) Vážená pani predsedajúca, pán komisár, dámy a páni, v prvom rade by som sa taktiež chcela poďakovať spravodajcovi, ktorý sa vskutku snažil dosiahnuť maximum pre nás všetkých.
<P>
Klimatické zmeny postihujú najmä poľnohospodárstvo, keďže jeho produkty sa "nevyrábajú" v uzavretých priestoroch. Spomeňme si na suchá a rozširovanie púšte, aké vidíme napríklad v južnom Taliansku, alebo na extrémne poveternostné javy, ako sú neočakávané dažde a krupobitie či záplavy, ktoré často ovplyvňujú živobytie našich poľnohospodárov.
<P>
Poľnohospodárstvo sa neraz vykresľuje ako veľká príčina klimatických zmien. Približne 10 % globálnych skleníkových plynov sa produkuje v poľnohospodárstve, pričom ale väčšinu z nich tvoria plyny prirodzeného pôvodu, ako je napríklad metán.
<P>
Podľa môjho názoru je poľnohospodárstvo naopak predvojom v boji proti klimatickým zmenám. Nasledovné tvrdenie by som chcela doložiť rakúskou štúdiou z roku 2008: prostredníctvom rastlín, ako je tráva, kukurica a obilniny, a prostredníctvom pôdy poľnohospodárstvo a lesníctvo spotrebúvajú a viažu podstatne viac skleníkových plynov, ako ich generujú. Podľa štúdie z roku 2008 emisiám pochádzajúcim z poľnohospodárstva a lesníctva (približne 8 miliónov ton ekvivalentu CO2 za rok) celkovo zodpovedá väzbový efekt 58 miliónov ton CO2 alebo ekvivalentov CO2. Ukazuje to, že poľnohospodárstvo by nemalo byť zobrazované ako "zlo" pre životné prostredie. Práve naopak. Tu je niekoľko ďalších údajov: od roku 1990 rakúske poľnohospodárstvo znížilo svoje emisie CO2 o 1,3 milióna ton.
<P>
Energetika je ďalšou významnou oblasťou, v ktorej poľnohospodárstvo prispieva k boju proti klimatickým zmenám. Napríklad rakúske poľnohospodárstvo spotrebuje približne 2,2 % vytvorenej energie. Pomer obnoviteľnej energie je 23 %, z čoho veľký podiel opäť prináleží poľnohospodárstvu.
<P>
Nakoniec by som chcela povedať nasledovné. Veľký význam musí...
<P>
(Predsedajúca prerušila rečníka.)
<SPEAKER ID="059" NAME="Satu Hassi" AFFILIATION="Verts/ALE">
(IT) Vážená pani predsedajúca, dámy a páni, chcela by som úprimne poďakovať pánovi Florenzovi za vynikajúcu prácu, ktorú odviedol ako spravodajca. Našou najnáročnejšou úlohou je momentálne zavedenie ďalšej medzinárodnej zmluvy o klíme. Dve najnepríjemnejšie otázky týkajúce sa zmluvy sú cieľové hodnoty znižovania emisií v prípade rozličných krajín a spôsob, akým priemyselné krajiny finančne prispejú na investície do zmierňovania klimatických zmien v rozvojových krajinách. V oboch týchto otázkach si musí EÚ klásť vyššie ciele, hoci teoreticky môžeme byť hrdí na to, že v oblasti globálnej ochrany klímy sme vždy ukazovali cestu.
<P>
Najnovší výskum naznačuje, že 30-percentné zníženie emisií do roku 2020 nebude stačiť - ciele je nutné sprísniť. Pokiaľ ide o financovanie opatrení na ochranu klímy v rozvojových krajinách, je mi ľúto, že Komisia vo svojom novom oznámení zasa uvádza veľmi všeobecné postrehy a nenavrhla dostatočne konkrétne modely.
<P>
V rozličných súvislostiach vrátane diskusie o balíku o klíme sme my v Parlamente preukázali, že sme pripravení výrazným spôsobom prispieť k úsiliu o obmedzenie emisií v rozvojových krajinách. Ide o jednu z tých oblastí, kde by EÚ mala okrem iného novému prezidentovi Spojených štátov odporučiť, aby prijal nový štandard. Až doteraz Spojené štáty nepovedali nič o tom, nakoľko sú pripravené podporiť ciele obmedzovania emisií v rozvojových krajinách. Ochranu klímy možno presadiť, opatrenia však musia byť rýchle a konzistentné.
<SPEAKER ID="060" NAME="Mairead McGuinness" AFFILIATION="PPE-DE">
Vážená pani predsedajúca, rada by som poďakovala pánovi spravodajcovi. Budem veľmi konkrétna vo vzťahu k poľnohospodárstvu a dvom odsekom správy, o ktorých si myslím, že sú nepotrebné. Správa by bez nich bola asi lepšia. Pokiaľ ide o spotrebu mäsa, odseky sú veľmi konkrétne a myslím si, že v správe pre ne niet miesta.
<P>
Nasledovný odsek o kŕmnych dávkach ignoruje skutočnosť, že v mnohých členských štátoch veľa rokov prebiehal výskum, ktorý sa usiloval presne o to, čo je v tomto odseku vyjadrené. Z tohto dôvodu je odsek zastaraný vzhľadom na skutočný stav vecí.
<P>
Jednou z oblastí, ktorú treba podľa môjho názoru zlepšiť, je informovanie o tom, ako môžu poľnohospodári a ľudia, ktorí využívajú pôdu, hospodáriť spôsobom, ktorý je šetrnejší ku klíme. Myslím si, že výskumníci zlyhali v tom, že nedokázali spolupracovať s poľnohospodármi. Na sprostredkovanie tohto odkazu je potrebná vyššia aktivita, pokiaľ ide o osvetové služby: cieľom je povzbudzovať, nie donucovať.
<SPEAKER ID="061" NAME="Marusya Ivanova Lyubcheva" AFFILIATION="PSE">
- (BG) Vážené dámy a páni, klimatické zmeny sú evidentne v centre záujmu európskej politiky, a nielen nej.
<P>
Ani jedna krajina, ani Únia nemôže samostatne a nezávisle riešiť problémy klimatických zmien. Politiky preto musíme zjednocovať v horizontálnej a vertikálnej rovine. Politika, legislatíva a financie musia pôsobiť spolu. Správa na to poskytuje fantastické východisko.
<P>
Chcela by som upriamiť pozornosť na dve skutočnosti, bez ktorých nedokážeme splniť svoju úlohu v prospech boja proti klimatickým zmenám. Veda: v správe sa mimoriadna pozornosť venuje novým technológiám, musíme však viac diskutovať o vede, prostredníctvom ktorej sa musia hľadať riešenia, a nasmerovať do nej investície. Bez toho zostaneme pri trivialite a banálnosti.
<P>
Naším východiskom je vedecký výskum. Našou budúcnosťou sú nové technológie, vyvinuté spoločne komerčným sektorom a vedou. Vyzývam na investície do vedy a na ustanovenie klimatických zmien za významnú prioritu pre všetky vedecké programy EÚ.
<SPEAKER ID="062" NAME="DanutBudreikait" AFFILIATION="ALDE">
- (LT) V boji proti klimatickým zmenám musíme prikladať väčší význam sektoru dopravy, ktorý v EÚ v súčasnosti produkuje takmer tretinu emisií CO2. Sektor dopravy musí emisie CO2 znížiť do roku 2020 o 20 %. V úsilí o dosiahnutie týchto cieľov je podstatné zrealizovať stabilný balík opatrení v oblasti dopravnej politiky, ktorý by zahŕňal ekologické inovácie, zdaňovanie emisií CO2, zmeny v spôsobe jazdy a využívaní automobilov a ďalšie opatrenia. Chcela by som upozorniť na skutočnosť, že v niektorých členských štátoch sa pre finančnú krízu a hospodársku recesiu zvyšuje DPH. Nastala tak situácia, že z dôvodu vysokej ceny cestovného vo verejnej doprave je pre ľudí lacnejšie cestovať autom. Preto by som chcela štáty vyzvať, aby uplatňovali daňové stimuly a podnecovali ľudí k využívaniu verejnej dopravy. Taktiež je dôležité investovaním do rozvoja železničnej infraštruktúry podporovať využívanie vlakov. Dovoľte mi pripomenúť, že vlak na jeden kilometer vyprodukuje trikrát menej emisií CO2 ako automobil a až osemkrát menej ako lietadlo.
<SPEAKER ID="063" NAME="Marie Anne Isler Béguin" AFFILIATION="Verts/ALE">
(FR) Vážená pani predsedajúca, dámy a páni, môžeme si zablahoželať k dosiahnutiu širokého konsenzu, nemali by sme však zotrvávať v izolácii. Pán komisár pre životné prostredie, páni ministri životného prostredia, nakoľko dôležité je životné prostredie pre Komisiu a pre Rady a vlády? Vieme, aké dôležité.
<P>
Ja sama som vôbec nebola za vytvorenie tohto výboru, pretože sa domnievam, že na dosiahnutie izolácie nie je nič také účinné ako vytvorenie nového výboru. Vo Francúzsku hovoríme o "Théodulovom výbore".
<P>
Som zvedavá na osud tejto správy z hľadiska jej začlenenia do európskych politík. Tým poslancom, čo tu boli v roku 1992, by som len chcela pripomenúť, že existovala vynikajúca správa o udržateľnom rozvoji. Ledva bola táto vynikajúca správa prijatá - a čo viac, jednohlasne - už bola zabudnutá. Možno keby sme ju boli bývali zaviedli do európskych politík, teraz by sme tu neboli.
<P>
Chcela by som osloviť pána spravodajcu, ktorý popiera, že prezentuje politický projekt. Pán Florenz, prezentujete politický projekt, pretože ide o úplné preorientovanie európskych politík z hľadiska poľnohospodárstva, rybárstva a dopravy. Takže, áno, musíme mať väčšie ambície a očakávame výsledky.
<SPEAKER ID="064" NAME="Herbert Reul" AFFILIATION="PPE-DE">
(DE) Vážená pani predsedajúca, brať vážne dôsledky klimatických zmien znamená načúvať všetkým rôznym stranám v diskusii, vrátane vedcov. Vo výbore sme mali veľa odborníkov, to je pravda. Bohužiaľ, zastávali však iba jeden názor. Nedostali sme príležitosť vypočuť si všetky strany vo výmene názorov. Myslím si, že to bola chyba.
<P>
Mali sme k dispozícii prvý návrh správy pána Florenza, ktorý bol výrazne lepší ako ten, ktorý máme pred sebou dnes a z ktorého má vychádzať naše rozhodnutie. Mnohé z návrhov, ktoré sa v správe teraz nachádzajú, sú v poriadku, avšak mnohé z nich sú podľa môjho názoru nesprávne. Nemá zmysel ustavične sa uchyľovať k novým nariadeniam a novým opatreniam. Jediným riešením môže byť povedať "áno" inováciám a výskumu. Riešenie spočíva v predpoklade individuálnej zodpovednosti, a nie v stupňujúcich sa štátnych nariadeniach. Existuje veľa nezmyselných nariadení, ako napríklad povinnosť viesť účtovníctvo, preventívne opatrenia proti spotrebe mäsa a súvisiace sankcie, nelichotivé vyjadrenia o poľnohospodárstve a mnohé ďalšie. Podľa môjho názoru je to nesprávna cesta, a preto túto správu v aktuálnej verzii považujem za problematickú.
<SPEAKER ID="065" NAME="Martin Bursík">
úradujúci predseda Rady - Vážená pani predsedajúca, uvedomil som si, že významní poslanci Parlamentu používajú svoje rodné reči. Nepochybujem o tom, že tlmočníci hovoria o tisíc percent lepšou angličtinou ako ja, takže ak mi dovolíte, budem hovoriť po česky a pokúsim sa reagovať na túto rozpravu v Európskom parlamente.
<P>
(CS) Chcel by som oceniť hĺbku diskusie v Európskom parlamente, jej vecný prístup a taktiež zodpovedný postoj poslancov. Z diskusie by som rád vyzdvihol približne sedem bodov. Po prvé, chcel by som zdôrazniť úlohu Medzivládneho panelu pre klimatické zmeny, keďže v niektorých prejavoch sa spochybňovali jeho závery. Podľa môjho názoru je do istej miery na škodu, že štvrťročné správy IPCC o rozhodujúcich skutočnostiach, ktoré sa týkajú klimatických zmien, a o adaptáciách a zmierňovaní dôsledkov majú približne 1200 až 1400 strán a obsahujú mimoriadne podrobnú vedeckú prácu spolu s odkazmi na relevantnú vedeckú literatúru. Neskôr sa však z týchto správ zostavuje zhrnutie a končí sa "zhrnutím pre tvorcov politík", ktoré má asi 20 strán a už neobsahuje žiadne odkazy. Podľa môjho názoru mnohé nedorozumenia vyplývajú zo skutočnosti, že my ako tvorcovia politík nemáme čas - a ospravedlňujem sa, ak sa to nevzťahuje na vás - prečítať tých 1200 alebo 1500 strán. Je dôležité zdôrazniť, že IPCC sa nielenže stal laureátom Nobelovej ceny, ale na konferencii o klíme na Bali sa 192 zúčastnených štátov zhodlo na tom, že ide o najkomplexnejší a najkvalitnejší vedecký zdroj, ktorý poskytuje najkonzistentnejšie informácie, ktoré máme k dispozícii pri rozhodovaní o tom, či a ako reagovať na klimatické zmeny. Toto je stanovisko 192 národných predstaviteľov a je to aj moja reakcia na niektoré narážky na šírenie paniky, čo je argument, na ktorý som si vo svojej krajine zvykol.
<P>
Podľa môjho názoru máme v roku 2009 veľmi dobrý východiskový bod. Na jednej strane znova hovoríme jedným hlasom ako Európska únia. Enormnú hodnotu tohto aspektu som pochopil na Bali. Pri rokovaniach s našimi partnermi zo skupiny G77 a ďalšími hospodárstvami sme dokázali dosiahnuť značný pokrok a boli sme vskutku jediným významným globálnym hospodárstvom, ktoré sa usiluje o prijatie cieľa na zníženie emisií skleníkových plynov o 30 % do roku 2020. Ako tu mnohí z vás spomenuli, ďalšou nádejou na začiatku tohto roka je zmena v Spojených štátoch. Spôsobom, akým vnímam tento problém, akoby v Kodani existovala miestnosť s približne 200 zámkami na dverách. Ak dokážeme všetky tieto zámky odomknúť, potom uzavrieme novú globálnu dohodu o ochrane klímy, ktorá vstúpi do platnosti v roku 2013. Podľa môjho názoru sme teraz odomkli prvý zámok, ktorým je Európska únia. Druhým zámkom v rade sú Spojené štáty a to je dôvod, prečo kladieme taký dôraz na čo najskoršie nadviazanie kontaktov s novou americkou administratívou a prečo plánujeme spoločnú návštevu Trojky spolu s nadchádzajúcim švédskym predsedníctvom a komisárom pre životné prostredie Stavrosom Dimasom. A to je moja reakcia na vyhlásenie Jerzyho Buzeka. Inými slovami, rozhodne nezamýšľame viesť medzinárodné rokovania osamote. To vôbec nie. Plánujeme rokovania koordinovať. Dánsko malo očividne obrovský záujem na úspechu konferencie v Kodani. Na zasadnutiach ministrov neformálneho jarného zasadania Európskej rady plánujeme podať správu o pokroku bilaterálnych rokovaní o medzinárodnej dohode o klimatických zmenách. Taktiež sa budeme spoločne snažiť určiť budúcu stratégiu spôsobu koordinácie medzinárodných rokovaní so zapojením diplomatov, samozrejme. Okrem toho budeme prerokúvať adaptácie, ktoré budú hlavnou témou neformálneho zasadania Rady v Prahe.
<P>
Ďalší bod mojej reakcie sa týka skutočnosti, že sme dospeli do kritického okamihu, keďže úsilie EÚ o ambicióznu a aktívnu politiku v oblasti klimatických zmien náhle narazilo na dôsledky finančnej a hospodárskej krízy. V tejto súvislosti považujem za mimoriadne pozitívne, že hlasy volajúce po odložení našich dlhodobých cieľov v oblasti klimatických zmien sú úplne ojedinelé. Naopak, veľká väčšina hlasov - tu v Európskom parlamente tiež, za čo som veľmi vďačný - nás vyzývajú, aby sme využili túto zhodu okolností a pokladali ju za príležitosť, keďže by nám to poskytlo stratégiu "šiestich výhier", inak povedané stratégiu "win, win, win, win, win, win", pretože jednotlivé hospodárstva sú pripravené reagovať na finančnú a hospodársku krízu prostredníctvom investícií - a dokonca aj tí najkonzervatívnejší ekonómovia sú ochotní pripustiť výnimky. Predstavuje to príležitosť na transformáciu nášho súčasného hospodárstva na hospodárstvo s nízkou produkciou emisií CO2 a na podporu moderných ekologických technológií. Kde sa vzalo tých "šesť výhier"? Pretože prostredníctvom opatrení na úsporu energie ušetríme peniaze na energiu. Pretože obmedzíme svoju závislosť na importovanej energii, pretože znížime spotrebu neobnoviteľných prírodných zdrojov, pretože vytvoríme nové pracovné príležitosti - a nezabúdajte na to, že rozličné plány reakcie na finančnú a hospodársku krízu v rámci Európy vytvoria nové pracovné príležitosti priamo v oblasti "ekologických" pracovných príležitostí a okolo nových ekologických technológií pre obnoviteľné zdroje energie a úsporu energie - a zároveň znížime emisie skleníkových vplyvov.
<P>
České predsedníctvo preto situáciu vníma ako výnimočnú príležitosť na zmenu paradigiem správania a na nasmerovanie nášho hospodárstva k väčšej udržateľnosti. Najväčšia príležitosť na zmenu hospodárstva je na globálnom trhu s uhlíkom. V porovnaní s ekologickou politikou v sedemdesiatych rokoch minulého storočia, keď sme sa spoliehali na zákazy a príkazy a používali prevažne politiku na základe koncových technológii, v roku 2009 ďaleko viac využívame finančné nástroje na pomoc životnému prostrediu. Podľa môjho názoru skutočnosť, že balík opatrení pre oblasť klímy a energetiky obsahuje nový systém obchodovania s emisiami, ktorý vychádza z aukcií, poskytuje vynikajúci základ na vytvorenie globálneho trhu s uhlíkom. Zvážme naše ambície. V roku 2013 sa budú postupne konať aukcie elektrickej energie a do roku 2015 chceme mať globálny trh s uhlíkom na úrovni OECD. Z tohto dôvodu veľmi pozorne sledujeme vývoj v USA a to, ako bude vyzerať proces prijímania systému "strop a obchod" (cap-and-trade) v americkom Kongrese.
<P>
Ďalším bodom, o ktorom by som sa rád zmienil, je úloha obnoviteľných zdrojov energie a aj úspora energie. Pri našich rokovaniach s rozvojovými krajinami musíme niečo ponúknuť, musíme týmto krajinám ponúknuť hospodársky rozvoj, ale zároveň musíme ponúknuť ten typ rozvoja, ktorý zabezpečí splnenie cieľov, ktoré určil IPCC a ktoré sme prijali my ako politici. A tu budú zdroje obnoviteľnej energie zohrávať absolútne kľúčovú úlohu, keďže máme v zásade dve možnosti. Existujú miliardy ľudí bez prístupu k elektrickej energii, ale so zúfalou túžbou po nej jednoducho preto, lebo ide o takú príťažlivú vyhliadku pre spotrebiteľov a túžbu, ktorú nikomu nemožno zazlievať. Fakt je, že títo ľudia budú musieť ísť do veľkých miest kvôli elektrickej energii, ktorá sa distribuuje súčasným konvenčným spôsobom - veľké centralizované zdroje, distribučné siete a zaťaženie životného prostredia - alebo elektrická energia príde za nimi, na miesta, kde žijú po celé generácie a kde môžu pokračovať vo svojom tradičnom spôsobe života v súlade s prírodou. Druhá možnosť bude možná iba prostredníctvom decentralizovanej obnoviteľnej elektrickej energie. Inak povedané, my, ktorí vyvíjame technológie pre obnoviteľné zdroje energie v Európe, to robíme nielen pre rozvinuté krajiny, ale aj s cieľom zvýšiť počet inštalácií po celom svete, znižovať investície a prevádzkové náklady a sprístupniť tieto technológie ľuďom v rozvojových krajinách. Ide o obrovskú politickú úlohu, ktorá stojí pred nami vo vzťahu k rozvojovým krajinám.
<P>
Na záver by som vás chcel ubezpečiť, že české predsedníctvo má naozaj rozsiahle ambície v oblasti dosahovania pokroku v rokovaniach o klimatických zmenách. Pri medzinárodných rokovaniach sa usilovne chopíme iniciatívy. Taktiež by som vás chcel ubezpečiť o zásadovosti českého predsedníctva. Ak tu počas rozpravy v Európskom parlamente premiér Českej republiky obhajoval českého prezidenta Klausa, potom sa v oblasti klimatických zmien a politiky v tejto oblasti musím dištancovať od týchto vyhlásení a od postoja českého prezidenta. Chcem vás ubezpečiť, že stanovisko českého predsedníctva určuje česká vláda. Žiadam vás, aby ste mali na pamäti, že napriek akýmkoľvek vyhláseniam, ktoré môžete začuť v priebehu českého predsedníctva - keďže náš prezident sa taktiež chystá na návštevu USA - že politiku v oblasti klimatických zmien formuluje česká vláda a vo svojom postoji sme jednotní a spolupracujeme s Komisiou a nadchádzajúcim švédskym predsedníctvom v rámci Trojky. Týmto uzatváram svoje vyhlásenie. Chcel by som sa vám ešte raz poďakovať za mimoriadne produktívnu, vecnú a predovšetkým zodpovednú diskusiu na pôde tohto ctihodného zhromaždenia.
<SPEAKER ID="067" NAME="Stavros Dimas">
člen Komisie - Vážená pani predsedajúca, aj my sa tešíme na pokračovanie úzkej spolupráce s českým predsedníctvom, českou vládou a najmä s ministrom Martinom Bursíkom. Som si istý, že počas prvého polroka 2009 významne pokročíme v rokovaniach.
<P>
Chcel by som poďakovať všetkým rečníkom za ich pozitívne príspevky v dnešnej rozprave.
<P>
Ako naznačuje názov vašej správy, čo sa stane so svetovou klímou v roku 2015 a neskôr, bude závisieť od toho, pre aké kroky sa medzinárodné spoločenstvo rozhodne dnes. Rozhodujúce bude aj naďalej stavať na spoľahlivých vedeckých informáciách, ktoré máme k dispozícii, a trvať na tom, aby rokovania usmerňovala veda. Vedecké závery musíme sprostredkovať širšej verejnosti a musíme zlepšiť uvedomelosť spotrebiteľov v oblasti vplyvu skleníkových plynov na životný štýl a štruktúry spotreby.
<P>
Takúto vyššiu uvedomelosť však musia sprevádzať silné hospodárske stimuly pre podniky, aby znižovali emisie skleníkových plynov pochádzajúce z tovarov a služieb, ktoré poskytujú. V globálnom meradle je potrebný prechod na hospodárstvo s nízkou produkciou CO2. Dosiahnuť ho možno iba prostredníctvom komplexných a ucelených krokov, ktoré sa budú týkať emisií vo všetkých sektoroch.
<P>
Iba ak budeme ambiciózni, môžeme ponechať dvere otvorené stabilizácii koncentrácií skleníkových plynov na nižších úrovniach, ak IPCC v budúcnosti naznačí, že je to potrebné. Spolu s Komisiou som presvedčený, že aj vy máte dôležitú úlohu pri opakovanom sprostredkúvaní týchto dôležitých posolstiev.
<P>
Rok 2009 bude rozhodujúcim rokom pre rokovania o globálnych klimatických zmenách. Pre Komisiu bude rok 2009 rokom realizácie: pracujeme na realizačnom pláne. Približne 15 opatrení treba podrobiť komitologickému postupu. Máme zoznam termínov v zrevidovanom systéme obchodovania s emisnými kvótami (ETS), ktoré sa chystáme splniť: napríklad zoznam odvetví, v ktorých hrozí presun emisií CO2, by mal byť pripravený do decembra 2009. 30. marca 2009 sa uskutoční veľká schôdzka záujmových skupín. Hlavná časť práce sa vykoná v lete a do konca roka 2009 budeme mať tento zoznam vybavený.
<P>
Harmonizované pravidlá aukcií by mali byť pripravené do júna 2010. Vo februári sa uskutoční veľká schôdzka záujmových skupín a všetky tieto termíny a pracovné programy máte k dispozícii. Ale ako som už povedal, rok 2009 bude rozhodujúcim rokom pre rokovania o globálnych klimatických zmenách.
<P>
Očakáva sa, že svet sa na decembrovej konferencii o klimatických zmenách v Kodani dohodne na ďalších medzinárodných krokoch na riešenie klimatických zmien. Dohoda v Kodani však v žiadnom prípade nie je istá: ešte toho treba veľa urobiť.
<P>
Balík o energetike a klimatických zmenách nám poskytol náskok pri tomto prechode a zabezpečil nám vynikajúce východisko pri preukazovaní, že ambiciózna politika v oblasti klímy je nielenže možná, ale je aj všeobecne prínosná pre naše hospodárstva a spoločnosti. Kodanské vyhlásenie je základom pre ďalšie zdokonaľovanie stanovísk Európskej únie k týmto kľúčovým faktorom, čo nám umožní zachovať si vedúcu pozíciu a zabezpečiť úspech rokovaní v Kodani.
<P>
Je zjavné, že problém klimatických zmien nemožno vyriešiť bez významného zvýšenia financovania čistých technológií a investícií do nich a taktiež bez opatrení na adaptáciu na neodvratné dôsledky klimatických zmien. Odhaduje sa, že požadované sumy pre rozvojové krajiny v roku 2020 dosiahnu hodnotu 120 - 150 miliárd EUR ročne.
<P>
Do roku 2020 môže toto financovanie z väčšej časti pochádzať zo súkromných domácností v rozvojových krajinách. Napríklad hlavná časť znižovania emisií v energetike bude pochádzať zo zvyšovania účinnosti, ktoré sa tak zaplatí samo. Toto zvyšovanie účinnosti budú čiastočne podporovať medzinárodné zaistené úvery s cieľom mobilizovať medzinárodné súkromné finančné zdroje.
<P>
Ďalšia významná časť dodatočného financovania a investícií bude aktivovaná prostredníctvom trhu s uhlíkom z budúcich aukcií kvót CO2 a prostredníctvom kreditov CO2 v rámci mechanizmu čistého rozvoja (CDM). Európska únia vo svojom balíku o energetike a klimatických zmenách vytvorila významný dopyt po kreditoch CDM až do roku 2020. Pravdepodobne to povzbudí využívanie čistých technológií v rozvojových krajinách.
<P>
Čím sú však rozvojové krajiny chudobnejšie, tým viac si budú nárokovať na ďalšiu verejnú finančnú pomoc od rozvinutých krajín. Bez tejto pomoci nebudú schopné dostatočne znížiť svoje emisie skleníkových plynov. Bez tejto pomoci budú tí najchudobnejší a najzraniteľnejší znášať dôsledky klimatických zmien. Bez tejto pomoci sa v Kodani nedosiahne dohoda.
<P>
Otázka znie: ako môžeme zabezpečiť, aby boli tieto dodatočné toky verejných financií predvídateľné, aby boli použité transparentne a efektívne a aby sa na príspevkoch do týchto tokov podieľalo medzinárodné spoločenstvo?
<P>
Okrem nášho prínosu k rokovaniam Organizácie Spojených národov vidíme, že po úspechu systému obchodovania s emisiami Európskej únie sa v mnohých častiach sveta vytvárajú trhy s uhlíkom. Austrália informovala o hlavných zložkách svojho systému. Na jeseň 2008, krátko po svojom zvolení americký prezident Obama opätovne potvrdil svoj cieľ vytvoriť trh s uhlíkom v rámci celých Spojených štátov amerických.
<P>
Spoločne by tieto systémy obchodovania mohli vytvoriť jadro vyvíjajúceho sa, budúceho globálneho trhu s uhlíkom. Ako som už zdôraznil, aktuálna úloha Európskej únie je do roku 2015 zjednodušiť rozvoj takýchto prepojených trhov s uhlíkom, predovšetkým medzi krajinami OECD.
<P>
V Kodanskom vyhlásení sa Komisia týmito otázkami zaoberala tak, že predložila konkrétne návrhy - návrhy, ktoré sú nielen ambiciózne, ale aj realistické a významne prispejú k úspechu v Kodani, ktorý naša planéta tak naliehavo potrebuje.
<P>
Dovoľte mi na záver využiť túto príležitosť a poďakovať Dočasnému výboru pre klimatické zmeny, pánovi Florenzovi a Parlamentu za dôraznú podporu našim návrhom a za seriózny prístup a rýchlosť, akou sa týmto balíkom zaoberali.
<P>
(potlesk)
<SPEAKER ID="068" NAME="Karl-Heinz Florenz" LANGUAGE="DE">
Vážená pani predsedajúca, vážený úradujúci predseda Rady, som nanajvýš spokojný s tým, že v záverečných fázach dočasného výboru sa táto otázka stretla s takým silným záujmom, a som za to veľmi vďačný. Chcel by som sa taktiež poďakovať všetkým, ktorí prispeli k tejto rozprave, a všetkým, ktorí s nami spolupracovali. Vytvorili sme strategický plán, ktorý nás nasmeruje do Kodane a ktorý, samozrejme, obsahuje ukazovatele aj značky "stop" a značky neobmedzeného pohybu, ale aj značky, ktoré poukazujú na to, že pred sebou máme náročnú cestu. Dnes sme tu o tom diskutovali.
<P>
Som rád, že sa vyskytli kritické poznámky: niektoré z nich môžeme zohľadniť. Návrh od pána Holma pre európskych občanov, aby prestali jesť mäso, je - a nehovorím to rád - pomerne smiešny, ale všetci máme svoje vlastné názory. Na konci bude úspech a všetci k nemu prispejú. Ešte raz vám úprimne ďakujem.
<SPEAKER ID="069" NAME="Predsedajúca">
Rozprava sa skončila.
<P>
Hlasovanie sa bude konať dnes.
<P>
Písomné vyhlásenia (článok 142)
<SPEAKER ID="070" NAME="Constantin Dumitriu  " LANGUAGE="RO">
Vážené dámy a páni, v priebehu posledných mesiacov sme videli, čo znamená úverová kríza, keďže globálne hospodárstvo postihla bezprecedentná kríza. Rovnako však cítiť dôsledky klimatickej, potravinovej a sociálnej krízy.
<P>
V Rumunsku sme v posledných rokoch čelili prepadom vo výrobe, ktoré spôsobili externé príčiny, ako sú povodne, obdobie sucha a vtáčia chrípka. Po nich sa v priebehu niekoľkých posledných mesiacov vyskytli problémy hospodárskeho charakteru. Počas súčasnej finančnej krízy bude pre nás čoraz ťažšie pomocou štátneho rozpočtu pokryť straty spôsobené povodňami a obdobím sucha. Celý čas som bol vo Výbore pre poľnohospodárstvo a rozvoj vidieka. Podporoval som ideu vytvorenia nezávislých intervenčných mechanizmov na úrovni Spoločenstva bez ohľadu na hodnotu vnútroštátnych stropov.
<P>
Taktiež sa domnievam, že pri konfrontácii s problémom takéhoto rozsahu musíme uprednostniť investície do čistých technológií a obnoviteľných zdrojov energie. Tieto investície poskytujú riešenie klimatickej krízy a zároveň oživujú hospodárstvo prostredníctvom vytvárania nových pracovných príležitostí. Súčasťou nášho európskeho mandátu je povinnosť presvedčiť naše vlády, aby viac investovali do inovácií a nových technológií súvisiacich so životným prostredím.
<SPEAKER ID="071" NAME="Gábor Harangozó  " AFFILIATION="PSE">
písomne - Riešiť klimatické zmeny v čase závažných finančných turbulencií a zníženej dôvery v hospodárske systémy sa mnohým môže zdať ako omyl z hľadiska priorít. Obrat k "ohľaduplnému" prístupu k životnému prostrediu je nákladný a úsilie, potrebné na fundamentálnu reštrukturalizáciu mnohých sektorov s cieľom splniť ambiciózne ciele, je ohromné.
<P>
I tak však existuje veľa príležitostí chopiť sa "zelených" investícií a politík ako prvkov, ktoré podporujú hospodársku obnovu a stabilitu. Rozvoj hospodárstva s nízkymi emisiami je skutočne náročnou úlohou, ktorú si nemôžeme dovoliť neriešiť. Potrebujeme ambiciózne, ale realizovateľné ciele a nesmieme sa báť kráčať cestou neodvratnej priemyselnej revolúcie. Aby sa zabezpečila hospodárska obnova a lepšie životné podmienky pre našich občanov, je potrebný komplexný a ambiciózny prístup, ktorý podporí inovácie a rozvoj nových pracovných príležitostí a podnikov v rámci "zelených" technológií.
<P>
A konečne, na uskutočnenie požadovaných investícií do "zelených" inovácií sú potrebné dostatočné finančné prostriedky a tieto náklady evidentne nemožno realizovať na úkor iných podstatných politík Spoločenstva, ktoré nemôžu znášať bremeno klimatických zmien bez dodatočných finančných zdrojov.
<SPEAKER ID="072" NAME="Gyula Hegyi  " LANGUAGE="HU">
Jedným z najzávažnejších dlhodobých dôsledkov klimatických zmien je úbytok sladkovodných zdrojov a rastúci nedostatok čistej pitnej vody. Nie je zveličením tvrdiť, že voda bude najdôležitejším strategickým artiklom 21. storočia. Európsku politiku ochrany životného prostredia preto treba uplatňovať dôslednejšie ako doteraz, s cieľom chrániť vodné hladiny, predchádzať znečisteniu vody a pôdy a podporovať prirodzené a umelé vodné biotopy.
<P>
Striedajúce sa obdobia záplav a sucha, ako aj extrémne poveternostné podmienky si vyžadujú lepšie hospodárenie s dažďovou vodou. Neexistuje nič také ako nadbytočná voda, iba voda, s ktorou sa zle hospodári. V ďalšom funkčnom období parlamentu a novom rozpočte musí Európska únia zaručiť, aby na prevenciu povodní, ochranu vodných hladín, zvyšovanie počtu mestských zásobární vody a na programy úpravy odpadových vôd boli k dispozícii značné finančné prostriedky. Maďarské vodné zdroje sú vynikajúce a maďarskí vodohospodári si svoju úlohu plnia fantasticky už takmer 200 rokov. Som si preto istý, že naša krajina bude pri navrhovaní jednotnej európskej politiky v oblasti vodohospodárstva zohrávať aktívnu a konštruktívnu úlohu.
<SPEAKER ID="073" NAME="Zbigniew Krzysztof Kuźmiuk  " LANGUAGE="PL">
Vo svojom prejave počas tejto rozpravy o politike ochrany klímy do roku 2050 by som chcel vašu pozornosť upriamiť na nasledovné body.
<P>
Po prvé, ak sa Spojené štáty a krajiny juhovýchodnej Ázie nezapoja do programu zameraného na znižovanie emisií oxidu uhličitého a nepreukážu rovnaké nasadenie ako Európska únia, potom príslušné enormné finančné výdavky a neodvratný dôsledok v podobe pomalšieho hospodárskeho rastu v Európskej únii bude veľmi vysokou cenou, ktorú zaplatíme za malé zníženie emisií oxidu uhličitého. Európska únia je zodpovedná iba za 14 % globálnych emisií, zatiaľ čo USA a krajiny juhovýchodnej Ázie produkujú takmer 80 %.
<P>
Po druhé, záväzky jednotlivých krajín znížiť emisie oxidu uhličitého o 20 % do roku 2020 spolu s potrebou nakupovať povolenia na emisie povedú k výraznému zvýšeniu cien elektrickej energie a vykurovania pre jednotlivcov a k ešte väčším nákladom pre priemysel, najmä v nových členských štátoch, ako je Poľsko, kde sa energetika spolieha na uhlie. V dôsledku toho pravdepodobne mnohé odvetvia priemyslu s vysokou spotrebou energie v týchto krajinách ukončia svoju činnosť, čo by so sebou prinieslo celý rad negatívnych sociálnych dôsledkov.
<P>
A konečne, do úvahy by sa malo vziať zníženie emisií oxidu uhličitého, ktoré dosiahli nové členské štáty a najmä Poľsko. V Poľsku rozsiahla reštrukturalizácia hospodárstva v období od roku 1990 do roku 2005 viedla k približne 30-percentnému zníženiu emisií oxidu uhličitého. Dialo sa to pri veľmi vysokých spoločenských nákladoch a počas tohto obdobia nezamestnanosť veľa rokov zotrvávala na úrovni viac ako 20 %.
<SPEAKER ID="074" NAME="Adrian Manole  " LANGUAGE="RO">
Domnievam sa, že správa pána Florenza "2050: Budúcnosť sa začína dnes - odporúčania pre budúcu integrovanú politiku EÚ o zmene klímy" prišla v pravý čas a bola potrebná so zreteľom na pozorované i očakávané dôsledky klimatických zmien.
<P>
Rumunsko bolo jednou z prvých európskych krajín, ktoré podpísali Kjótsky protokol, čo znamená, že prevzalo záväzok podporovať boj proti klimatickým zmenám obmedzením emisií skleníkových plynov o 8 % do roku 2012.
<P>
Som presvedčený, že tieto opatrenia potrebujeme, i keď úroveň rumunských emisií skleníkových plynov je v porovnaní s mnohými inými európskymi krajinami nízka. Poľnohospodárstvo a rumunské lesníctvo môžu zohrávať významnú úlohu v boji proti klimatickým zmenám, ktorých dôsledky sme silno pocítili v posledných rokoch, najmä v podobe záplav, vysokých teplôt a dlhších období sucha. Tieto prírodné javy neovplyvňujú len produktivitu poľnohospodárstva a lesníctva, ale aj vzácne biotopy a ekosystémy.
<P>
Očakáva sa, že poľnohospodárstvo a lesníctvo budú naďalej prispievať k boju proti vplyvom spôsobeným klimatickými zmenami prostredníctvom zalesňovania s cieľom absorpcie a záchytu skleníkových plynov a prostredníctvom využívania biomasy ako obnoviteľného zdroja energie.
<SPEAKER ID="075" NAME="Marian-Jean Marinescu  " LANGUAGE="RO">
Európska únia na seba zobrala významnú úlohu v snahe nájsť kompromis a prijať globálnu dohodu, ktorá by nahradila Kjótsky protokol. Je možné, že spolupráca s novou americkou administratívou umožní vymyslieť nový konkrétny spôsob realizácie tejto dohody.
<P>
Konkrétne opatrenia na boj proti vplyvom klimatických zmien ponúkajú aj príležitosti na udržateľný sociálno-ekonomický rozvoj a vytváranie nových pracovných príležitostí. Sú zamerané najmä na nové dynamické sektory a ponúkajú významný potenciál rastu tam, kde úroveň doteraz uskutočnených investícií nebola primeraná. Okrem priaznivého vplyvu boja proti klimatickým zmenám budú mať tieto opatrenia pozitívny dosah a zmiernia dôsledky hospodárskej a finančnej krízy. Z dlhodobého hľadiska môžu prispieť k obmedzovaniu závislosti Európskej únie od dovozu energie.
<P>
Pri tejto príležitosti hovoríme o nových, intenzívnych investíciách do dopravnej infraštruktúry, obnoviteľných zdrojov energie, biotechnológií, zberu a recyklácie odpadu, jadrovej energetiky a do renovácie vykurovacích systémov obytných budov.
<P>
Opätovné zalesňovanie a opatrenia predchádzajúce rozširovaniu púští môžu zo strednodobého hľadiska taktiež viesť k pozoruhodným výsledkom.
<SPEAKER ID="076" NAME="David Martin  " AFFILIATION="PSE">
písomne - Oceňujem správu pána Florenza o klimatických zmenách, ktorá sa snaží koncipovať politiky na obmedzenie globálneho otepľovania na 2 °C v porovnaní s predindustriálnou dobou. Vítam predovšetkým výzvu na 20-percentné zvýšenie energetickej účinnosti, výzvu na záväzné ciele pre poľnohospodárstvo a požiadavku na zriadenie európskeho fondu pre oblasť klímy.
<P>
Tieto návrhy nás spolu s opatreniami, ktoré EÚ už prijala, stavajú do silnej pozície pri argumentácii za globálne kroky v oblasti klímy na samite v Kodani.
<SPEAKER ID="077" NAME="Péter Olajos  " LANGUAGE="HU">
Chcem zablahoželať pánovi Florenzovi k jeho správe, ktorá je vynikajúcim materiálom pri príprave na kodanskú konferenciu, ktorá sa uskutoční koncom roka.
<P>
Za mimoriadne dôležitý považujem postreh, že hospodárska a finančná kríza a kríza v oblasti klimatických zmien majú rovnaký pôvod. Riešenie týchto kríz je preto taktiež rovnaké. Vo všetkých oblastiach života je potrebné zmierniť a zastaviť dôsledky týchto kríz. Potrebné sú aj komplexné inovácie a posun paradigmy.
<P>
Súhlasím s komisárom Dimasom, že náklady musia byť hradené v prvom rade z obchodovania s emisiami oxidu uhličitého, v druhom rade z investícií súkromných spoločností a v treťom rade zo štátnych stimulov.
<P>
Všetci hľadáme prelom, spôsoby stimulácie zamestnanosti, čo najskoršieho naštartovania motora globálneho hospodárstva a zastavenia klimatických zmien. Koncept známy ako "Zelený Nový údel" sformuloval generálny tajomník OSN Pan Ki-mun. Tento koncept v podstate znamená, že globálne hospodárske stimuly sa musia stať súčasťou investícií do technológií šetrných k životnému prostrediu. Nová logika organizácie hospodárstva založená na inováciách ekologických technológií, ktorá má podporu medzinárodných kapitálových trhov, je aj podstatnou charakteristikou programu amerického prezidenta Baracka Obamu.
<P>
Inovácie "zelených" priemyselných technológií a technológií budúcnosti by posilnili efektivitu štátu a hospodárstva, zvýšili záujem hospodárskych aktérov a zvýšili by citlivosť spotrebiteľov na cenu a náklady, pokiaľ ide o ponúkané výrobky a služby.
<SPEAKER ID="078" NAME="Rovana Plumb  " LANGUAGE="RO">
Dvanásť bodov stanovených v správe zabezpečuje jasný plán krokov pre budúcnosť. Ak však máme byť schopní realizovať ich na miestnej, vnútroštátnej, regionálnej a globálnej úrovni, potrebujeme podporu dobre informovaných občanov.
<P>
Podľa špeciálneho prieskumu Eurobarometer, ktorý sa uskutočnil na jar 2008 a týkal sa klimatických zmien, približne 41 % Európanov uviedlo, že o príčinách, dôsledkoch a spôsoboch boja proti klimatickým zmenám sú informovaní slabo. V Rumunsku viac ako 65 % občanov uviedlo, že o týchto otázkach nemajú žiadne informácie.
<P>
Rozhodujúcim krokom v tomto smere je posilňovanie významu tejto otázky medzi verejnosťou prostredníctvom vzdelávania a kampaní na zvýšenie povedomia v oblastiach každodenného života. Komisia a členské štáty musia finančne podporovať kampane na zvýšenie povedomia a vytvárať podmienky na školenie ľudí pre nové povolania prispôsobené konkrétnym výzvam trhu práce, ktoré boli vyvolané štrukturálnymi hospodárskymi zmenami, ktoré urýchľujú klimatické zmeny a ich dôsledky.
<P>
V súčasnej hospodárskej kríze musí EÚ prijať politické a finančné záväzky v kľúčových oblastiach: udržiavanie a rozvoj "čistých" technológií na boj proti klimatickým zmenám, podpora cezhraničných adaptačných opatrení, posilňovanie energetickej účinnosti a poskytovanie pomoci v prípade katastrof v súlade so zásadou solidarity EÚ. Výsledok všetkých týchto opatrení bude vytvorenie "zelených" pracovných príležitostí v nových, konkurencieschopných podnikoch.
<SPEAKER ID="079" NAME="Flaviu Călin Rus  " LANGUAGE="RO">
Vážené dámy a páni, všetky diskusie o klíme, ekosystémoch a energii sú životne dôležité, pretože akákoľvek väčšia zmena v tomto ohľade môže ovplyvniť život na tejto planéte. Bez ohľadu na typy príčin alebo vedecké argumenty, ktoré predložili rozličné skupiny výskumníkov, jedna vec je istá - čelíme globálnemu otepľovaniu. Táto komplexná, dobre napísaná správa okrem všetkých tých užitočných a cenných informácií, ktoré nám poskytuje, nás taktiež nabáda k tomu, aby sme si položili nasledovnú otázku: čo urobíme pre seba a budúce generácie?
<P>
V súvislosti s klimatickými zmenami sa domnievam, že existujú tri druhy projektov, na ktorých by mali členské štáty EÚ prednostne pracovať a ktoré by mali podporovať:
<P>
1. projekty zahŕňajúce štandardné politiky na maximálne účinné hospodárenie so zdrojmi energie a na hľadanie riešení zameraných na obmedzovanie znečistenia, najmä v priemyselných oblastiach a obchodných parkoch,
<P>
2. projekty zahŕňajúce financovanie vedeckého výskumu zameraného na rozvoj čistých technológií,
<P>
3. projekty, ktoré podporujú okamžité konkrétne kroky zamerané na obnovu ekosystému na európskej úrovni a v ľubovoľnej oblasti sveta.
<SPEAKER ID="080" NAME="Daciana Octavia Sârbu  " AFFILIATION="PSE">
písomne. - (RO) Európska únia prevzala vedúcu úlohu v boji proti zmenám klímy. Stanovením dlhodobej stratégie na účinné riadenie prírodných zdrojov vo svete pomôže dosiahnuť globálnu ekonomiku so zníženými emisiami oxidu uhličitého.
<P>
Táto stratégia musí byť založená na zásade solidarity zameranej na dosiahnutie rovnováhy medzi bohatými krajinami a rozvojovými krajinami, ktoré potrebujú pomoc pri znižovaní svojej zraniteľnosti, pokiaľ ide o nepriaznivý vplyv zmeny klímy. Znaky globálneho otepľovania sa odrážajú v chudobe, nedostatku potravinárskych výrobkov a obmedzených zdrojoch energie. Je dobre známe, že ropa už nie je dostatočne silným zdrojom energie na to, aby uspokojila úroveň dopytu, pričom sa odhaduje jeho rast do roku 2030 aspoň o 60 %. Nájdenie alternatívnych zdrojov a citlivé využívanie existujúcich zdrojov sú výzvy, ktorým bude EÚ čeliť v budúcnosti. Poľnohospodárstvo je jednou z najzraniteľnejších oblastí, pokiaľ ide o zmenu klímy, a to vzhľadom na svoju závislosť od meteorologických podmienok.
<P>
Vzhľadom na to, že tento sektor poskytuje potravinové zdroje pre svetovú populáciu, agenda dlhodobej stratégie na riešenie vplyvov globálneho otepľovania bude musieť obsahovať prvky ako udržateľné riadenie pôdnych a vodných zdrojov spolu s ochranou lesov a biodiverzity.
<SPEAKER ID="081" NAME="Richard Seeber  " AFFILIATION="PPE-DE">
písomne. - (DE) Európa a svet v súčasnosti čelia významným výzvam. Kríza na kapitálovom trhu nie je jediným naliehavým problémom. Musíme tiež čo najskôr spustiť udržateľný program na boj proti zmenám klímy. Také veľké hospodárske a politické zoskupenie ako Európska únia sa môže etablovať ako vedúci partner v boji proti zmenám klímy.
<P>
V tejto súvislosti sa už urobil prvý krok - Únia odsúhlasila záväzné klimatické ciele a prijatím balíka o zmenách klímy v decembri 2008 disponuje mnohými primeranými opatreniami na ochranu klímy. Hlavnou prioritou teraz musí byť uzatvorenie medzinárodnej dohody v Kodani, pričom treba zabrániť deindustrializácii a zbytočnému zaťaženiu európskeho hospodárstva. Namiesto toho by sme mali zvýšiť naše investície do environmentálnych technológií a ich výskumu. Týmto spôsobom môže Európa napredovať nielen v oblasti životného prostredia, ale aj v oblasti hospodárstva.
<SPEAKER ID="082" NAME="Theodor Dumitru Stolojan  " AFFILIATION="PPE-DE">
písomne. - (RO) Európska únia sa stala hlavným subjektom, ktorý zaviedol konkrétne opatrenia prijatím stratégií boja proti globálnemu problému vyvolanému zmenou klímy.
<P>
Európska politika v tejto oblasti môže byť účinnejšia na globálnej úrovni a v rámci EÚ, ak: a) sa európske úsilie podporí úsilím ostatných silných industrializovaných krajín mimo EÚ, spolu s krajinami ako Čína, India, Brazília, Rusko atď.; b) sa podporí, a nie zahatí rozvoj jadrovej energie, aspoň v najbližších 30 - 40 rokoch, kým sa nevyvinie technológia, ktorá bude schopná využívať obnoviteľné zdroje a kým nebude cenovo dostupná pre trh bez poskytovania grantov; c) Európska komisia poskytne väčšiu podporu projektom zameraným na úsporu energie a výrobu energie z biomasy vrátane prenosu technológií v menej rozvinutých krajinách členských štátov EÚ s vysokým potenciálom v oblasti poľnohospodárstva.
<P>
Rumunsko bude naďalej rozvíjať svoj jadrový program na výrobu elektriny. Zároveň zmodernizuje svoje uhoľné elektrárne a zvýši svoje úsilie zamerané na výrobu energie z biomasy. Vzhľadom na tieto skutočnosti potrebujeme partnerstvo s členskými štátmi a vyzývame Európsku komisiu, aby urýchlila proces zjednodušenia postupov pre poskytovanie európskych prostriedkov.
<SPEAKER ID="083" NAME="Csaba Sándor Tabajdi  " AFFILIATION="PSE">
písomne. - (HU) Investície do ekológie musia zohrávať kľúčovú úlohu pri predkladaní balíkov na stimulovanie hospodárstva zameraných na zníženie negatívneho vplyvu medzinárodnej hospodárskej krízy. Tieto investície, ktoré sa použijú na efektívnejšie využívanie obnoviteľných zdrojov energie, zníženie spotreby energie a emisií oxidu uhličitého a ostatných skleníkových plynov, predstavujú nielen hospodárske, ale aj značné sociálne výhody. Je v záujme Maďarska, aby členské štáty EÚ koordinovali a vzájomne zvyšovali svoje úsilie v tejto oblasti. Pri stanovovaní environmentálnych cieľov musíme dbať aj na hospodárske a sociálne kapacity členských štátov EÚ. Musíme si stanoviť len dosiahnuteľné ciele pri zohľadnení ich účinkov na hospodársku krízu. Tieto ciele možno dosiahnuť len vtedy, ak spoločnosť preukáže solidaritu. Činnosť vlád na to však nestačí; potrebná je aj postupná zmena správania v rámci spoločnosti. Konkrétne odporúčania pre činnosť v správe pána Florenza, ako je podpora budovania domov s nulovou spotrebou energie, pasívnych domov, vytvorene európskeho fondu na podporu výskumu obnoviteľných zdrojov energie, prepojenie energetických sietí na európskej úrovni a zvýšenie informovanosti medzi občanmi EÚ a najmä deťmi, tieto všetky prispievajú k zmene postoja verejnosti.
<P>
Okrem toho sa musíme snažiť zabezpečiť, aby sa pri rozvoji environmentálnej ochrany v 21. storočí zachovala špičková technologická úroveň v Európe a aby sa zmenila na hospodársku a sociálnu výhodu. Vzhľadom na výnimočné poľnohospodárske aktíva Maďarska sa pri výrobe energie z biomasy alebo pri opätovnom využívaní vedľajších produktov rastlín a zvierat, ktoré nie sú vhodné na ďalšie komerčné využitie, môžu vynoriť významné príležitosti vo forme bioplynu.
