<CHAPTER ID="023">
Medzinárodné účtovné štandardy (rozprava) 
<SPEAKER ID="220" NAME="Predsedajúci">
Ďalším bodom je návrh uznesenia o medzinárodných účtovných štandardoch.
<SPEAKER ID="221" NAME="Pervenche Berès  " AFFILIATION="PSE">
predsedníčka Výboru pre hospodárske a menové veci. - (FR) Pán predsedajúci, pán komisár, v poradí rozpráv, ktoré vedieme, je určitá logika, pretože v tejto rozprave musíme rozhodnúť, či prijať na európskej úrovni takzvaný štandard IFRS 8.
<P>
V predchádzajúcej rozprave dňa 25. apríla 2007, keď mal Parlament o tomto štandarde rozhodnúť, sme nemali pochybnosti o tom, že nie sú podmienky na to, aby sme mohli tento krok podniknúť. Boli na to dva dôvody.
<P>
Prvým dôvodom bolo to, že sme krátko predtým dali Európskej komisii a Rade veľmi jasný signál o tom, že sa domnievame, že proces zbližovania s tretími krajinami v oblasti uznania ich účtovných štandardov, do ktorého Európska únia vtedy vstupovala, sa nemôže obmedziť na to, aby tieto krajiny prevzali medzinárodné štandardy a urobili iba Control C - Control V. Domnievali sme sa, že konvergenčný proces by mal byť obojstranný.
<P>
Pokiaľ ide o štandard IFRS 8, mali sme dojem, že toto nie je cesta, ktorú by nasledovala medzinárodná organizácia, a chceli sme na to upozorniť verejnosť.
<P>
Druhým dôvodom bolo, že nás mnohí ľudia varovali, a to podľa môjho názoru celkom správne, že tento účtovný štandard bol navrhnutý pre všetkých užívateľov, predovšetkým účtovníkov, investorov a osoby vykonávajúce dohľad, bez toho, aby sa najskôr urobilo hodnotenie vplyvu.
<P>
Poznáme však posadnutosť Komisie, ktorej predsedá pán Barroso, spočívajúcu v tom, že chce, aby sa hodnotenia vplyvu vykonávali celkom pravidelne ako súčasť lepšej tvorby právnych predpisov, ktoré jej slúžia ako časový plán. Zdá sa nám, že to, čo platí na úrovni Európskej únie, by malo platiť aj na samoregulačné medzinárodné orgány štandardizácie. Požiadali sme teda Komisiu, aby vykonala hodnotenie vplyvu sama, pretože k dispozícii nebolo nijaké vyhodnotenie z orgánu medzinárodného pôvodu.
<P>
Komisia splnila svoj formálny záväzok tým, že podľa dohody predložila začiatkom septembra závery hodnotenia vplyvu Výboru pre hospodárske a menové veci. Musíme však uznať, že rozsah tohto posúdenia a spôsob, akým boli so zúčastnenými stranami vedené rozhovory, musí byť v budúcnosti bezpochyby revidovaný, aby sa zlepšilo spektrum tých, s ktorými sa vedú rozhovory, aby to neboli len tí, ktorí sú nazývaní prípravármi, teda tí, ktorí zostavujú účty.
<P>
Stále platí, že tento Parlament si v dôsledku svojej vôle pokročiť v tejto rozprave a možno tiež prispieť k tomu, aby si medzinárodné štandardy získali na celom svete referenčnú platnosť, želá dnes prijať štandard IFRS 8, čo ukazuje, že má zmysel pre vážnosť v procese prijímania účtovných noriem, ako aj zmysel pre zodpovednosť.
<P>
Pretože začína dôležitá diskusia so Spojenými štátmi americkými v záujme definovania podmienok, za ktorých by aj táto krajina mohla prijať účtovné štandardy, zdá sa nám, že je dôležité preukázať odhodlanie, že tak chceme sami urobiť, a to jasne a zodpovedne.
<P>
Dúfam, že tento Parlament zajtra prijme účtovný štandard IFRS 8 a že zdôrazní, že len čo bude revidovaný - a tento proces je už v rámci Rady pre medzinárodné účtovné štandardy (IASB) spustený - bude zohľadnená potreba presných finančných informácií o tom, aké sú skutočné aktivity skupín. Mnohé mimovládne organizácie sú citlivé na skutočnosť, že prostredníctvom týchto informácií môže byť tým, ktorých sa dotýkajú aktivity skupín, podaný jasnejší obraz o tejto činnosti - napríklad o ťažbe v niektorej konkrétnej zemepisnej oblasti alebo podľa krajín tam, kde je to relevantné.
<P>
Záverom, a tým skončím, by som chcela Komisii znovu povedať, že sa domnievame, že výsledkom týchto postupov je veľmi dôležitá výzva, aby bol rovnocenne rešpektovaný Európsky hlas, a aby hodnotenia vplyvu umožňovali zúčastneným stranám vyjadriť svoje stanoviská.
<SPEAKER ID="222" NAME="Predsedajúci">
Chcel by som vás upozorniť, že hlasovanie sa nebude konať zajtra, ale až v stredu.
<SPEAKER ID="223" NAME="Charlie McCreevy">
člen Komisie. - Pán predsedajúci, rád by som úprimne poďakoval Výboru pre hospodárske a menové veci za vynikajúcu prácu, ktorú vykonal, pokiaľ ide o prijatie Medzinárodného štandardu účtovného výkazníctva (IFRS) 8 - Prevádzkové segmenty, nového štandardu týkajúceho sa segmentových informácií.
<P>
Potom, čo Rada pre medzinárodné účtovné štandardy (IASB) v novembri 2006 tento štandard vydala, rozprúdila sa diskusia o vhodnosti IFRS v európskych súvislostiach. Táto diskusia bola užitočná. Museli sme zabezpečiť, že Európska únia neprijme nový účtovný štandard len v snahe o priblíženie sa príslušnému štandardu Spojených štátov, ale najmä preto, že zlepší kvalitu finančných informácií a prispeje k verejnému blahu v Európskej únii.
<P>
Kým Komisia a Parlament dosiahli konečné rozhodnutie, zhodli sa v máji 2007, že útvary Komisie urobia analýzu možných dôsledkov prijatia štandardu IFRS 8. V júli a auguste sa uskutočnila verejná konzultácia, pri ktorej boli zhromaždené názory zainteresovaných subjektov na celkový vplyv zavedenia IFRS 8, týkajúce sa nákladov a výnosov. Môj útvar pripravil na základe takmer 200 príspevkov správu, ktorá bola Parlamentu postúpená dňa 10. septembra 2007. Hlavný záver správy je ten, že výnosy z prijatia štandardu IFRS 8 presiahnu náklady. Ďalej mnoho zúčastnených zdôrazňovalo, že rýchle podporenie štandardu IFRS 8 by odstránilo neistotu vo veci zaobchádzania s finančnými správami pre obdobie končiace v decembri 2007.
<P>
Dovoľte mi, aby som zdôrazniť, že sme si boli dobre vedomí obáv, ktoré boli vyjadrené vzhľadom na zavedenie tzv. "koncepcie riadenia", ktorá dáva manažmentu pri porovnaní s doterajším štandardom týkajúcim sa segmentového vykazovaní voľnejšiu ruku. Niektorí zúčastnení mali obavy, že v štandarde IFRS 8 chýbajú prísne požiadavky na podrobné zemepisné informovanie, pretože údajne nevyžaduje dostatočné detaily samostatne pre jednotlivé krajiny. Diskusie so zúčastnenými však odhalili, že štandard IFRS 8 môže tento druh informovania skôr zlepšiť. Ďalej sa zdá, že v tejto oblasti nemôžu byť podľa nášho názoru - a podľa názorov väčšiny tých, ktorí odpovedali vo verejnej konzultácii - konkrétne obavy rozptýlené prostredníctvom štandardu účtovného výkazníctva o segmentovom informovaní. Toto by bolo možné lepšie dosiahnuť prostredníctvom ďalšieho rozvoja rámcových podmienok, týkajúcich sa aspektov sociálnej zodpovednosti spoločností.
<P>
Zhodli sme sa, že štandard IFRS 8 by sa nemal prijímať iba kvôli približovaniu, hoci si myslíme, že je zásadné chápať túto otázku v širších súvislostiach Európskej únie a skutočne celosvetových štandardov. Pred niekoľkými rokmi sme sa všetci zhodli, že by sa Európa nemala vydávať cestou svojej vlastnej série štandardov, ale že by mala podporiť a presadzovať rozvoj vysoko kvalitnej celosvetovej série štandardov, ako je IFRS.
<P>
Pracujeme na zlepšení riadenia Rady pre medzinárodné účtovné štandardy (IASB). Dňa 7. novembra vydala Európska komisia, Komisia Spojených štátov amerických pre burzu a cenné papiere a Japonská agentúra pre finančné služby spoločné vyhlásenie, v ktorom oznámili, že sa dohodli na tom, že sa budú usilovať o určité zmeny na účely posilnenia medzinárodného rámca Nadácie Výboru pre medzinárodné účtovné štandardy (IASC). Tieto zmeny sa pripravujú s cieľom posilnenia zodpovednosti členov správnej rady nadácie, a to najmä nahradením súčasného postupu menovania členov správnej rady na základe kooptácie postupom, keď budú za konečné schválenie členov správnej rady zodpovedné orgány verejnej moci.
<P>
V spoločnom vyhlásení bol rovnako uznaný význam ďalšieho posilňovania riadnych postupov IASB, a to vrátane vykonávania hodnotenia vplyvu. Táto dohoda poskytuje silný základ na riešenie obáv, ktoré vyjadril Európsky parlament. Rovnako odráža problémy zistené v dvoch monitorovacích správach Komisie, určených Rade ECOFIN o riadení Rady pre medzinárodné účtovné štandardy (IASB). S Nadáciou Výboru pre medzinárodné účtovné štandardy a s medzinárodnými partnermi budeme v nadchádzajúcich mesiacoch pracovať na tom, aby sme dospeli k podrobnejším návrhom. Samozrejme v rámci tohto procesu budeme viesť úzky dialóg s Európskym parlamentom. Verím, že výstup tohto procesu zabezpečí, že štandardy, ktoré zodpovedajú európskym potrebám, budú ľahko použiteľné zo strany všetkých zúčastnených subjektov v Európskej únii, ako aj na celom svete.
<P>
Rád by som ešte povedal pár slov na záver. Rýchle prijatie štandardu IFRS 8 je dôležité z dvoch dôvodov. Zlepší kvalitu finančného informovania a poskytne istotu všetkým účastníkom trhu. Diskusie, ktoré prebiehali minulý mesiac, ukázali, že v procese schvaľovania bude nutné širšie zapojenie Európskeho parlamentu. Komisia bude tiež naďalej pracovať s IASB, s nadáciou IASC a s našimi medzinárodnými partnermi na zabezpečení toho, aby bol proces rozvíjania medzinárodných účtovných štandardov celkom zodpovedný a transparentný a aby zodpovedal potrebám európskych zúčastnených subjektov.
<SPEAKER ID="224" NAME="Alexander Radwan">
v mene skupiny PPE-DE. - Pán predsedajúci, pán komisár, proces prijímania štandardu IFRS 8 príznačne ukazuje, kde dnes v Európe sme s vykonávaním a schvaľovaním štandardov IFRS. Rád by som hneď na začiatku veľmi jasne povedal tým, ktorí možno vždy považujú za samozrejmé opak toho, čo Parlament, že väčšina Európskeho parlamentu podporuje IFRS, podporuje celosvetový štandard a chce v tejto veci ísť týmto smerom, ktorý je správny.
<P>
Mali by sme sa pozrieť na proces schvaľovania štandardu IFRS, a to predovšetkým z toho hľadiska, či je teraz všetko v poriadku. Komisia predloží Parlamentu spolu so štandardom krátke vysvetlenie, Komisia a aplikačná sféra chcú štandard zaviesť pomerne rýchlo, tlak zo strany aplikačnej sféry je stále silnejší a tí, ktorí to musia odôvodniť občanom, ani nedostanú príležitosť utvoriť si na vec názor.
<P>
Komisia nariadila primeranú fázu, ale teraz si budeme musieť vážne pohovoriť o tom, čo sa stalo, pretože vykonávacia fáza je teraz so spätnou platnosťou odložená. Aby sa toto už v budúcnosti neopakovalo, je nevyhnutné, aby inštitúcie legislatívneho procesu, ako je Európsky parlament, boli o práci informované včas. Minulý týždeň som uvítal oznámenie Komisie o organizácii SSI, Japoncoch a Medzinárodnej organizácii komisií pre cenné papiere (IOSCO). Čo teda prezentovala organizácia IFRS - pokiaľ ide o jej vlastné riadenie - je správny, ale veľmi oneskorený krok k primeranej legitimite a riadeniu. Európsky parlament musí venovať osobitnú pozornosť tomu, či sú dodržiavané demokratické pravidlá hry.
<P>
To neznamená, že musí byť Európsky parlament priamo zapojený, ale iba ak bude proces prebiehať správne, budeme môcť zaručiť, že pobeží dobre aj v budúcnosti, keď budú zavádzané jednotlivé štandardy - a v budúcnosti by mal byť s nami prekonzultovaný každý jednotlivý štandard.
<SPEAKER ID="225" NAME="Sharon Bowles">
v mene skupiny ALDE. - Pán predsedajúci, prijatie štandardu IFRS 8 našim spoločnostiam umožní, aby používali štandardy pre bežný rok a skoncovali s neistotou.
<P>
Koncepcia riadenia našim spoločnostiam umožní, aby vykazovali verejne, a to v rovnakej štruktúre, aká sa používa pre vnútornú potrebu, a tým bude znížené bremeno spojené s vykazovaním. Užívatelia budú mať prístup k informáciám, ktoré boli predtým uchovávané interne. Štandard IFRS 8 je tak výhrou pre spoločnosti, ako aj pre investorov.
<P>
Mám však určité obavy spojené s hodntoením vplyvu, ktoré je podľa vzoru, o ktorom som predtým hovorila. Tentoraz sa zdalo, že respondenti sú v prevažnej miere tvorcovia a nie užívatelia, a pokiaľ ide o užívateľov, neboli tam žiadne otázky zamerané na porovnateľnosť. Je možné, že bude nutné prijať vo veci hodnotenia vplyvu celkove aktívnejší prístup, a tu určite nepomohlo, že jednému z odvetví dôležitých pre hodnotenie vplyvu neboli položené žiadne kľúčové otázky.
<P>
Ďalej chcem povedať, že niektoré odôvodnenia v správe odôvodňujú veľmi málo. Mne pripadajú skôr ako ten typ dokumentov, ktoré sa zostavujú pred rokovaniami s nádejou na to, že sa podarí dosiahnuť dohodu.
<P>
V tomto som veľmi britská a dávam prednosť tomu, aby moje záznamy, odpovede a správy vyzerali tak, ako keby boli zostavené až po predmetných udalostiach.
<P>
Ľutujem, že európske spoločnosti musia čakať, až štandard podporíme, ale nemalo by sa očakávať, že Parlament dá súhlas na základe prostého uistenia bez toho, aby mal čas a riadne informácie na to, aby mohol celú vec prerokovať. Teší ma však, že nedávno nastalo zlepšenie v spolupráci, a teším sa, že to tak bude aj naďalej.
<SPEAKER ID="226" NAME="Piia-Noora Kauppi" AFFILIATION="PPE-DE">
Pán predsedajúci, význam primeraných účtovných štandardov nemožno preceniť. V dnešnom svete potrebujú investori čoraz viac jasné, porovnateľné a dostatočné informácie, a tieto informácie taktiež uľahčujú obchodovanie, lebo znižujú náklady na dosahovanie zlučiteľnosti.
<P>
Súhlasím teda s kolegami v tom, aká je v tejto veci nevyhnutná opatrnosť. Rozhodnutia by nemali byť prijímané bez dostatočného uváženia a ja si skutočne myslím, že názory kolegov, ktorí hovorili o včasnom hodnotení vplyvu ako o dôležitom nástroji pre nachádzanie vyvážených riešení, ako aj na zaistenie toho, aby boli vzaté do úvahy všetky zúčastnené subjekty a ich názory, sú veľmi dôležité.
<P>
Parlament by mal byť samozrejme riadne informovaný. Rovnako dôležité je aj to, aby bol systém riadenia Rady pre medzinárodné účtovné štandardy (IASB) revidovaný a pozmenený, aby sa mohli správne orgány stotožniť s procesom stanovovania štandardov, ku ktorému tam dochádza, a s jeho výsledkami. Koniec koncov ide o jediný orgán, ktorý máme k dispozícii na účely medzinárodného stanovovania účtovných štandardov.
<P>
Napriek tomu, že tento proces dosiaľ nie je dokonalý, nesmieme umožniť, aby nás to brzdilo v práci na odstraňovaní medzery medzi nami a našimi hospodárskymi partnermi. Dnešní svet je oveľa viac vzájomne prepojený a je v našom záujme, aby sme zabezpečili jeho čo najhladšie fungovanie; účtovné štandardy sú na tento účel životne dôležité.
<P>
V rámci Transatlantickej hospodárskej rady to chcú dosiahnuť obidve strany, keďže štandardy IFRS a finančné vykazovanie sú dôležitým nástrojom na nájdenie tohto vzájomného uznania štandardov.
<P>
Rada IASB je v tejto chvíli najlepším spôsobom, ktorý sa nám ponúka. Musia byť zapojené európske zúčastnené subjekty a fungovanie by sa malo monitorovať. Môže a malo by sa pozmeniť, aby sa opravili prípadné chyby, pokiaľ k nim bude dochádzať. Dosiahnutie demokracie si samozrejme vyžaduje čas, ale niekedy to je nevyhnutné, aby mohli byť napravené chyby. Mnohí moji kolegovia spomenuli, že je veľmi dôležité, aby mohol Parlament vznášať pripomienky a prispieť k zlepšeniu celého procesu.
<SPEAKER ID="227" NAME="Predsedajúci">
Rozprava sa skončila.
<P>
Hlasovanie o tomto bode sa bude konať v stredu o 12.00 hod.
