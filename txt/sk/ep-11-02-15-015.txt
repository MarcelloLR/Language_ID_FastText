<CHAPTER ID="015">
Primerané, trvalo udržateľné a bezpečné európske dôchodkové systémy (rozprava) 
<SPEAKER ID="507" NAME="Predsedajúca">
Ďalším bodom programu je správa pani Oomenovej-Ruijtenovej v mene Výboru pre zamestnanosť a sociálne veci o snahe o primerané, trvalo udržateľné a bezpečné európske dôchodkové systémy.
<SPEAKER ID="508" NAME="Ria Oomen-Ruijten" LANGUAGE="NL">
Dovoľte mi poďakovať sa na úvod tejto rozpravy kolegom poslancom za nesmierne príjemnú a plodnú spoluprácu. Chcela by som sa poďakovať aj poradcom parlamentných sekretariátov a, samozrejme, našim vlastným zamestnancom.
<P>
Nebolo ľahké zvládnuť taký veľký počet pozmeňujúcich a doplňujúcich návrhov. Napriek tomu si však myslím, že sa nám to podarilo, pretože v reakcii na zelenú knihu teraz prichádzame s niečím konkrétnym: s bezpečným, trvalo udržateľným a primeraným dôchodkom predstavujúcim záruku, ktorú európski občania chcú. Nie je to však také jednoduché, pretože za dôchodky sú a naďalej budú zodpovedné členské štáty.
<P>
To však neznamená, že nemôžeme vyjadriť svoje názory alebo predložiť nejaké návrhy prostredníctvom otvorenej metódy koordinácie, čo môže viesť k revízii.
<P>
Trvalá udržateľnosť dôchodkových systémov je ohrozená, keďže dnešným trendom je obrátená populačná pyramída: v súčasnosti máme viac starších ľudí, starší občania žijú dlhšie, a preto ostáva menej ľudí na financovanie dôchodkov. Systémy priebežného financovania (pay-as-you-go) prvého piliera sú dokonalým vyjadrením solidarity medzi generáciami a aj v budúcnosti ostanú najdôležitejšie.
<P>
Okrem zaťaženia mladej generácie je tu však nesporne aj tlak na kolektívne rozpočty, čo má následne vplyv na Pakt stability a rastu - či sa nám to páči, alebo nie.
<P>
Členské štáty zvyšujú vek odchodu do dôchodku. Odmietam návrhy európskej indexácie dôchodkov na základe vyššej priemernej dĺžky života. Robím to preto, lebo medzi členskými štátmi existujú značné rozdiely v priemernej dĺžke života, ako aj preto, lebo keby sme aj mohli tieto dve veličiny indexovať, nebolo by to podľa mňa sociálne zodpovedné.
<P>
Zistili sme však, že všetci musíme zvýšiť vek odchodu do dôchodku a že tento proces sa musí uskutočniť na úrovni členských štátov a v spojení s našimi sociálnymi partnermi.
<P>
Táto minca má aj druhú stranu - a vidím, Elisabeth, že som ťa zaujala - a tou je, že sa musíme postarať o to, aby starší ľudia naďalej pracovali. To teda znamená, že by sme mali sústrediť viac úsilia na flexibilné kariérne systémy a flexibilné systémy odchodu do dôchodku a že ak majú byť starší ľudia schopní pracovať aj naďalej, musíme zdokonaliť a upraviť súčasné podmienky.
<P>
Členské štáty, ktoré si založili svoje dôchodkové systémy na druhom pilieri, šetria - často prostredníctvom spoločných zamestnávateľsko-zamestnaneckých systémov a v niektorých prípadoch v nových členských štátoch prostredníctvom zmiešaných systémov. Finančné prostriedky sa vkladajú do sporiacich fondov a dôchodkových fondov alebo sa objavujú na súvahách spoločností. Sporiace a prírastkové systémy sú pod menším tlakom ako verejné financie, ale aj tu predstavuje vyššia priemerná dĺžka života problém.
<P>
Okrem toho prišla finančná kríza, slabé výsledky na trhoch s dlhopismi a na kapitálových trhoch a nízke úrokové sadzby, ktoré dostávajú záruky očakávaných dôchodkov pod tlak.
<P>
Odpoveď, ktorú pripravuje Komisia, je takáto: uplatňovanie prísnejších požiadaviek solventnosti nie je - a ešte raz to tu zopakujem - správnou odpoveďou. Náležitý dohľad áno. To, čo však v prvom rade potrebujeme - skôr ako prijmeme akékoľvek právne predpisy -, je hĺbkové posúdenie vplyvu účinkov solventnosti.
<P>
V tejto súvislosti chcem poukázať aj na diskusiu o derivátoch. Nemôžete deriváty a dôchodkové fondy spájať len tak. V dôchodkovom fonde sa deriváty používajú na ochranu pred rizikami. Teda nie na špekulácie. Takže aj tu, vážená Komisia, musíte dvakrát merať a raz strihať.
<P>
Teraz prejdem k tretiemu pilieru. Mám pocit, že by sme nemali mať nereálne očakávania. Možnosti individuálneho sporenia môžete využiť len vtedy, ak máte aj peniaze. Chceme však vytvoriť lepšie povedomie, a to sa podarí vtedy, keď budú ľudia informovaní o svojich dôchodkoch, takže potrebujeme aj systém vysledovania dôchodkov.
<P>
Pani predsedajúca, európsky vnútorný trh nie je súčasťou tretieho piliera, takže aj s týmto musíme niečo urobiť.
<P>
Nakoniec by som chcela uviesť dve záverečné poznámky. Pokiaľ ide o primeranosť, nemôžeme ju dosiahnuť na európskej úrovni, to musia urobiť členské štáty. Pokiaľ ide o prenosnosť, podľa môjho názoru môže otvorený trh práce fungovať len s pomocou voľnejšej dopravy ľudí dochádzajúcich do práce, ktorá neznevýhodňuje zamestnancov, ktorí si uplatňujú toto právo. Hoci aj tu potrebujeme prenosnosť, to áno, ale s adaptačným obdobím, takže potrebujeme nové zmluvy a neskôr štúdiu o vplyve.
<SPEAKER ID="509" NAME="László Andor">
člen Komisie. - Zelená kniha o dôchodkoch, ktorú sme uverejnili minulé leto, začala veľmi potrebnú diskusiu o budúcnosti dôchodkov v Európe. Jej výsledkom bolo viac ako 100 stretnutí a konferencií so zainteresovanými stranami a prijali sme takmer 1 700 reakcií.
<P>
Zelená kniha popisuje kľúčové problémy, ktorým Únia čelí v tejto oblasti, pričom položila štrnásť otázok v súvislosti s tým, ako by mohla práca na úrovni EÚ pomôcť členským štátom zaistiť, aby boli dôchodky primerané, trvalo udržateľné a bezpečné a aby zároveň plne rešpektovali zásadu subsidiarity. Zelená kniha zaujíma holistický prístup, pretože spolu s mojimi kolegami komisármi Rehnom a Barnierom sme presvedčení, že primerané, trvalo udržateľné a bezpečné dôchodky si vyžadujú koordinované a zjednotené politiky zahŕňajúce naše tri oblasti zodpovednosti.
<P>
Dovoľte mi stručne zopakovať odôvodnenie Komisie, prečo minulý rok uverejnila zelenú knihu. Po prvé, musíme prekonať nerovnováhu vyplývajúcu z narastajúceho rozdielu medzi priemernou dĺžkou života a vekom odchodu do dôchodku. Po druhé, európsky rámec musíme prispôsobiť tak, aby odrážal zmeny, ku ktorým došlo vo vnútroštátnych dôchodkových systémoch po desaťročí dôchodkových reforiem. Po tretie, musíme sa poučiť z finančnej a hospodárskej krízy. Kríza zdôraznila potrebu zrevidovať zaťaženie finančného trhu a návrh našich dôchodkových systémov s cieľom zlepšiť zmiernenie rizika a posilniť schopnosť financovaného dôchodku odolávať otrasom. Po štvrté, musíme naše dôchodkové systémy plne pripraviť na zrýchlenie starnutia obyvateľstva.
<P>
Členské štáty sa už zapojili do dlhodobej spolupráce s cieľom poučiť sa zo vzájomných skúseností a vymeniť si osvedčené postupy v rámci dôchodkovej reformy. Zhodujú sa na potrebe koordinácie na úrovni EÚ a stanovenia predpisov EÚ týkajúcich sa cezhraničných otázok. Za posledných 10 rokov koordinácia na úrovni EÚ podporuje úsilie členských štátov zmodernizovať dôchodkové systémy a mnohé členské štáty už dosiahli slušný pokrok v rámci prispôsobovania dôchodkových systémov tomu, aby odrážali demografické starnutie, zmeny na trhoch práce a vývoj úloh mužov a žien. Väčšina členských štátov však má pred sebou ešte dlhú cestu a niekoľko ďalších s dôchodkovými reformami ešte ani nezačalo.
<P>
S radosťou som si prečítal správu, ku ktorej pani spravodajkyni blahoželám a ktorá vo vysokej miere podporuje holistický prístup, ktorý sme si zvolili. Na viacerých miestach zdôrazňuje prepojenia medzi primeranosťou, trvalou udržateľnosťou a bezpečnosťou. Zároveň jasne určuje tie oblasti politiky, v ktorých môže EÚ pridať istú hodnotu. Komisia sa v súčasnosti nachádza v záverečných fázach analyzovania výsledkov konzultácie vrátane konečného stanoviska Európskeho parlamentu. Vzhľadom na naliehavosť situácie už Komisia začala s prípravami bielej knihy, ktorá má byť predložená v treťom štvrťroku 2011.
<P>
Na záver mi dovoľte povedať, že jedným z veľkých úspechov sociálneho modelu Európy je zaistiť, aby sa staroba nestala synonymom chudoby. Tento sľub musíme plniť aj naďalej a členským štátom musíme pomáhať prijímať správne rozhodnutia s cieľom zaistiť, aby dôchodkové systémy spĺňali svoj účel. V posledných 12 mesiacoch prebiehala živá diskusia v oblasti dôchodkových reforiem a tento rok vyzerá byť rovnako intenzívny. Vo veľmi veľkej miere počítam s tým, že Parlament pomôže dosiahnuť skutočnú zmenu, aby sme v budúcnosti vytvorili primerané aj trvalo udržateľné dôchodky.
<SPEAKER ID="510" NAME="George Sabin Cutaş" LANGUAGE="RO">
Skutočnosť, že dnes na plenárnej schôdzi Európskeho parlamentu diskutujeme o dôchodkoch, potvrdzuje, aké sú pre Európu dôležité. Starnutie obyvateľstva, vplyv hospodárskej a finančnej krízy a neskoré začlenenie mladých ľudí do trhu práce si vyžadujú spoločné riešenia. Za dôchodky však ostávajú zodpovedné členské štáty a účelom zásady subsidiarity je určiť hranice európskej intervencie. Ak však budú členské štáty uplatňovať súčasné právne predpisy na úrovni EÚ lepším spôsobom, budeme mať úžitok z jednotného trhu, ktorý bude fungovať efektívnejšie, čím podporí väčšiu mobilitu pracovníkov.
<P>
Okrem toho, ak chceme, aby boli verejné dôchodkové systémy trvalo udržateľné, musíme zaistiť, aby mali ľudia možnosť pracovať naďalej, až kým nedosiahnu vek odchodu do dôchodku. Nárast nezamestnanosti v členských štátoch vzbudzuje obavy a ohrozuje zásadu medzigeneračnej solidarity. Kroky zamerané na reformu dôchodkového systému musia ísť naozaj ruka v ruke s podporou politík zamestnanosti. Podobne platí, že dôchodková reforma nesmie byť synonymom oberania skupín, ktoré už sú zraniteľné, o bezpečný a slušný príjem. Štáty nesmú znížiť svoj záväzok zabezpečiť primerané dôchodky pre všetkých svojich občanov.
<P>
S cieľom vyhnúť sa takémuto zneužívaniu na vnútroštátnej úrovni sme prišli s myšlienkou stanoviť primeraný dôchodok na úrovni Európskej únie. Podľa môjho názoru nestačí členské štáty požiadať, aby zaručili úroveň dôchodkov z prvého piliera nad hranicou chudoby. Pravdaže, chápem argument týkajúci sa rozmanitosti vnútroštátnych podmienok a neochotu štátov umožniť Európskej únii, aby sa zapojila do tejto záležitosti, ktorá sa nachádza v samotnom jadre národnej zvrchovanosti. Myslím si však, že orgány EÚ musia preukázať väčší záujem o životné podmienky európskych občanov. Sociálna nespokojnosť môže mať nečakané následky. Dva nedávne príklady mimo Európskej únie dokazujú mieru tolerancie obyvateľstva, ktoré je neustále nútené prinášať obete v záujme národných vlád, ktoré venujú potrebám svojich občanov príliš málo pozornosti.
<SPEAKER ID="511" NAME="Cornelis de Jong" LANGUAGE="NL">
Predovšetkým by som sa chcel úprimne poďakovať našej kolegyni poslankyni Rii Oomenovej-Ruijtenovej za dobrú spoluprácu z jej strany. Som jej vďačný za to, že zreprodukovala väčšinu stanoviska, ak nie v podstate celé stanovisko, ktoré som napísal v mene Výboru pre vnútorný trh a ochranu spotrebiteľa (IMCO).
<P>
Teší ma najmä odporúčanie, aby vznikol európsky systém, ktorý všetkým ľuďom umožní zistiť, aký vysoký dôchodok si našetrili, a to bez ohľadu na to, v ktorom členskom štáte alebo v ktorých členských štátoch im naň vznikol nárok.
<P>
Napriek tomu však mám niekoľko otázok, predovšetkým pokiaľ ide o nezrovnalosť medzi vyhlásením, ktoré práve uviedla pani Oomenová-Ruijtenová, a odporúčaním, aby dôchodková politika prešla pod záštitu európskeho hospodárskeho riadenia. Nevieme presne, akú podobu nadobudne, ale je tu reálna možnosť, že nebude voliteľná. Prostredníctvom hlasovania za nechcem vzbudzovať dojem, že budem napríklad prispievať k presunu vnútroštátnych právomocí týkajúcich sa tejto otázky na úroveň EÚ.
<P>
Okrem toho ma znepokojuje odporúčanie, aby tu vzhľadom na priemernú dĺžku života skutočne došlo k zvýšeniu veku odchodu do dôchodku. Myslím si, že v prípade Holandska to vôbec nie je potrebné, a preto nemôžem podporiť toto odporúčanie. Bol by som rád, keby sa k tomu pani spravodajkyňa vyjadrila.
<SPEAKER ID="512" NAME="Barbara Matera" LANGUAGE="IT">
Aj ja by som sa chcela poďakovať pani Oomenovej-Ruijtenovej.
<P>
Skutočnosť, že zelená kniha Komisie o budúcnosti dôchodkových systémov v Európe nevenuje rodovým otázkam dostatočnú pozornosť, vzbudzuje obavy. Ženy sú pri výpočtoch dôchodku diskriminované, pretože častejšie prerušujú svoju kariéru, aby sa postarali o svoje deti, chorých príbuzných a starších ľudí. Aby si teda splnili svoje rodinné záväzky, ženy sú častejšie ako muži nútené prijímať neistú prácu alebo prácu na čiastočný úväzok, čo má za následok, že priemerný rozdiel medzi platmi žien a mužov predstavuje v Európskej únii 18 %.
<P>
To vedie k očividnej diskriminácii žien, ktoré dostávajú jednoznačne nižšie dôchodky ako muži, čo zvyšuje riziko chudoby u starších žien, najmä keď vezmeme do úvahy skutočnosť, že žijú dlhšie ako muži. Čas, ktorý ženy venujú starostlivosti o svoje deti alebo iných závislých členov rodiny, treba v rámci systémov výpočtu dôchodkov uznať za ekvivalent všetkých ostatných druhov zmlúv. Zelená kniha ponúkla konzultáciu...
<P>
Na záver dúfam, že nová biela kniha bude venovať väčšiu pozornosť citlivej a znepokojivej otázke rodového rozdielu pri vypočítavaní dôchodkových práv v EÚ.
<SPEAKER ID="513" NAME="Csaba Őry" LANGUAGE="HU">
V prvom rade chcem povedať, že veľký počet pozmeňujúcich a doplňujúcich návrhov - bolo ich takmer 500 - je dobrým znamením obrovského záujmu o túto tému. Pani spravodajkyňa Ria Oomenová-Ruijtenová si zaslúži len a len našu vďaku za to, že toto ohromné množstvo pozmeňujúcich a doplňujúcich návrhov pretavila do správy, ktorá odráža súčasný názor Parlamentu. Hovorím o jeho súčasnom názore, pretože sme na začiatku diskusie o zelenej knihe, po ktorej bude nasledovať biela kniha - a po nej zase ďalšie správy, čo znamená, že sme očividne vo fáze rozsiahleho procesu.
<P>
Vo všeobecnosti musím povedať, že súhlasím s prístupom Komisie, ktorá víta diverzifikáciu, teda to, aby boli dôchodkové systémy postavené na viacerých pilieroch, ale zároveň by som chcel poukázať na to, že znenie by tu mohlo byť trochu presnejšie. Samozrejme, keď hovoríme o druhých pilieroch, máme na mysli druhé piliere, ktoré dopĺňajú prvé piliere z hľadiska ich nedostatkov. Nie je to to isté ako druhý pilier, kde sa niečo odoberie z prvého piliera len preto, aby mohol systém fungovať rôznymi spôsobmi. Prvý postup stabilitu obnovuje, kým druhý ju ohrozuje.
<P>
Musíme si však uvedomiť aj to - a možno tu už táto myšlienka zaznela, ale chcel by som ju len podporiť -, že problémy dôchodkového systému sa nevyhnutne nemôžu vyriešiť samy, zvnútra. Dokonca je pravdepodobné, že sa to nedá. Potrebujeme viac pracovných miest, potrebujeme intenzívnejšiu hospodársku spoluprácu a naším cieľom by rozhodne malo byť to, aby sa po vypracovaní bielej knihy zo strany Komisie tento spoločný zamýšľaný proces nejakým spôsobom spojil s cieľmi stratégie EÚ 2020 a hospodárskym riadením. Je zrejmé, že ak to bude tak, budeme môcť v tejto diskusii pokračovať úspešnejším spôsobom.
<SPEAKER ID="514" NAME="Frédéric Daerden" LANGUAGE="FR">
V prvom rade by som chcel zdôrazniť význam práce, ktorú pani spravodajkyňa vykonala pri dosahovaní konsenzu. Blahoželám ti, Ria! Počas rokovaní o kompromisoch preukázala otvorenosť voči argumentom, ktoré predložila naša skupina, vďaka čomu veľká väčšina vo Výbore pre zamestnanosť a sociálne veci hlasovala za návrh správy. Ak aj zajtra bude hlasovať za takáto veľká väčšina, vyšle to jasný signál aj ostatným inštitúciám.
<P>
Táto správa o budúcnosti dôchodkov v Európe je doteraz jediným dokumentom európskej inštitúcie, ktorý odporuje zmýšľaniu Komisie - vyjadrenému najmä v jej ročnom prieskume rastu - a zmýšľaniu dvojice Merkelová - Sarkozy, ktoré sa odráža v ich dokumente o pakte konkurencieschopnosti. Tieto dokumenty veľmi priamo žiadajú, aby sa prehodnotil prvý pilier a tiež aby došlo k automatickému zvýšeniu zákonom stanoveného veku odchodu do dôchodku na základe priemernej dĺžky života. Parlament je vo svojom zmenenom a doplnenom návrhu správy, ktorý prijal, za tieto veci: za to, aby mal v súvislosti s dôchodkami základnú úlohu prvý pilier, ktorý poskytuje lepšiu záruku solidarity, a aby mali ostatné piliere doplnkovú úlohu a zaviedlo sa všeobecné využívanie druhého piliera; aby sa väčšia pozornosť upriamila skôr na zvyšovanie skutočného veku odchodu do dôchodku, ako aj úrovne zamestnanosti - a to najmä v prípade starších ľudí - než na automatické a fatalistické zvyšovanie zákonom stanoveného veku; aby sa určili kritériá, ktoré by v členských štátoch umožnili zaviesť zaručený minimálny primeraný dôchodok; aby sa posilnila úloha sociálnych partnerov pri formulovaní a zavádzaní všetkých dôchodkových reforiem v Európe a aby sa odstránili rozdiely medzi mužmi a ženami v súvislosti s dôchodkami, čo súvisí s diskrimináciou, ktorú nám pripomenula pani Materová.
<P>
Som presvedčený, že s týmito zložkami, s týmito pokrokmi, ako aj s ďalšími, ktoré by som mohol spomenúť, môže Parlament vyslať nášmu pánovi komisárovi jasnú správu, sociálnu a pokrokovú správu, a dúfam, že ju v ďalšej fáze bielej knihy vezme do úvahy.
<SPEAKER ID="515" NAME="Marian Harkin">
v mene skupiny ALDE. - V prvom rade sa chcem poďakovať pani spravodajkyni za dobrú prácu. Rozhodne mi uľahčila život. Chcem sa poďakovať aj Komisii za to, že začala túto diskusiu, ktorá je určite veľmi aktuálna.
<P>
Niektorí ľudia hovoria o dôchodkovej časovanej bombe a vzhľadom na čísla, ktoré som videla a ktoré odhadujú rozdiel medzi tým, čo v súčasnosti odkladáme bokom na verejné aj súkromné dôchodkové zabezpečenie, a zdrojmi, ktoré budeme potrebovať na zaistenie primeraného dôchodkového zabezpečenia počas nasledujúcich štyridsiatich rokov, je tento rozdiel obrovský. V tejto súvislosti je teda slovné spojenie dôchodková časovaná bomba určite výstižné. Nuž, všetci vieme, čo treba urobiť s časovanou bombou: treba ju zneškodniť. Myslím si, že toto je začiatok tohto procesu.
<P>
Hlavnou otázkou je však to, kto nesie zodpovednosť. Myslím si, že v rámci správy máme jasno v tom, že členské štáty sami zodpovedajú za zaistenie primeraného dôchodkového zabezpečenia pre svojich občanov. Zároveň však vyhlasujeme, že hospodárstva členských štátov sú vzájomne závislé, a preto je určite užitočná koordinácia dôchodkových politík s použitím otvorenej metódy koordinácie. Nemyslíme si však, že je možné, aby EÚ stanovila primeranú úroveň dôchodkov alebo aby skutočne zjednotila vek odchodu do dôchodku.
<P>
Predsa sa však nazdávame, že členské štáty by mali stanoviť primeranosť ako podmienku, ktorá je potrebná, aby mohli starší ľudia žiť dôstojný život. Teší ma, že upozorňujeme na rodovú otázku a žiadame členské štáty, aby sa zaoberali otázkou mužov a žien, ktorí si berú pracovné voľno, aby sa mohli starať o rodinných príslušníkov, a že venujeme pozornosť otázke mobility a úlohe stratégie EÚ 2020.
<P>
Na záver chcem povedať, že podporujem zahrnutie dôchodkových záväzkov do Paktu stability a rastu. Vieme, že v oblasti dôchodkového zabezpečenia sa otvára fiškálna čierna diera, a my ju skrátka nemôžeme ignorovať.
<SPEAKER ID="516" NAME="Jean Lambert">
v mene skupiny Verts/ALE. - Aj ja by som sa chcela pridať k tým, ktorí sa poďakovali našej pani spravodajkyni za veľmi dobrú prácu vykonanú na tejto správe.
<P>
Všetci si uvedomujeme, že existujú vnútroštátne rozdiely, ako aj rozdiely v rámci našich vlastných politických skupín. Prísť s čímkoľvek, čo získa značnú mieru podpory, je obdivuhodné. Našu skupinu teší najmä to, že správa, ktorú máme pred sebou, uznáva dôležitosť dôchodkov z prvého piliera, záväzku k primeranej úrovni a otázky týkajúcej sa schopnosti zabezpečiť dôstojný život. Koniec koncov celý minulý rok 2010 sme strávili riešením otázok chudoby. Samozrejme, pre mnohých ľudí je hlavnou zárukou aj stály príjem. Podobne ako ostatní, aj my vítame uznanie, že treba vyriešiť dôstojné dôchodkové zabezpečenie pre ženy.
<P>
Uznávame aj to, že je dôležité riešiť diskrimináciu starších pracovníkov a využiť ďalšie opatrenia, ktoré majú ľuďom pomôcť udržať si prácu. Aj pre nás je kľúčovou otázkou prenosnosť dôchodkových práv. Čoraz viac ľudí počas svojho pracovného života nepracuje len pre jednu spoločnosť. V skutočnosti pracujú pre niekoľko spoločností a nie vždy v tej istej krajine. Musíme sa teda vyhnúť tejto rozdrobenosti dôchodkového zabezpečenia, takže v tejto oblasti má Európska únia zásadnú úlohu.
<P>
Zároveň sme radi, že táto správa obsahuje záväzok, že zabezpečenie z druhého piliera by malo byť dostupné bez akejkoľvek diskriminácie na základe veku, pohlavia a pracovnej zmluvy. Súhlasili by sme aj s tým - a sme radi, že to tu vidíme -, že musíme vo väčšej miere prijať celoživotný prístup, ktorý sa zaoberá rôznymi rytmami a modelmi moderného pracovného života - pozitívnymi aj negatívnymi.
<P>
Znovu pripomínam, že uznávame dôležitosť solidarity v prvom pilieri, a to najmä pre tých, ktorých pracovný život sa spája s väčším množstvom príležitostnej práce, krátkodobými zmluvami a podobne. Znepokojuje nás akákoľvek snaha presadzovať súkromné dôchodkové zabezpečenie z tretieho piliera a súhlasíme, že je veľmi dôležité, aby mali ľudia primerané a jasné informácie.
<P>
Chceli by sme privítať aj skutočnosť, že táto správa obsahuje - ak dôjde k zmene dôchodkového zabezpečenia - primeraný čas na to, aby sa ľudia mohli prispôsobiť a znovu pouvažovať o svojej finančnej budúcnosti.
<SPEAKER ID="517" NAME="Julie Girling">
v mene skupiny ECR. - Naša skupina podporuje uverejnenie tejto zelenej knihy. Je veľmi aktuálna a prichádza v čase, keď vo všetkých členských štátoch diskutujeme o otázkach, ktoré už boli spomínané a s ktorými sa nebudem namáhať - aby som uviedla aspoň dve, ide o demografické zmeny a problém rodovej rovnosti.
<P>
Správa uznáva, že je dôležité, aby si členské štáty vymieňali osvedčené postupy a informácie, ale zároveň zdôrazňuje, že dôchodky ostávajú v kompetencii členských štátov. Uznáva, že EÚ by nemala prijímať právne predpisy o primeranosti úrovne dôchodkov a veku odchodu do dôchodku, ale žiada - a robí to veľmi jasne a dôrazne -, aby členské štáty pri zohľadňovaní týchto otázok usmerňovali situáciu v súlade so svojimi pomermi.
<P>
Som skutočne presvedčená, že je nevyhnutné ďalej pracovať na prenosnosti s cieľom posilniť jednotný trh. Občania EÚ pracujúci po celej Európe - a stretla som mnohých - by nemali byť znevýhodňovaní tým, že sa im ich dôchodky v rôznych členských štátoch zmrazia. Demografia sa mení a menia sa aj pracovné postupy. Naše očakávania sa menia, ale je dôležité, aby sme s týmito zmenami držali krok v myslení a pri tvorbe politík.
<SPEAKER ID="518" NAME="Ilda Figueiredo" LANGUAGE="PT">
V rámci tejto rozpravy nemôžeme zabúdať na to, že tu máme návrh takzvaného paktu konkurencieschopnosti, prostredníctvom ktorého chce riaditeľstvo pod vedením Nemecka začať nové útoky na všeobecný a vzájomný verejný systém sociálneho zabezpečenia, zvýšiť vek odchodu do dôchodku a znehodnotiť mzdy v snahe ukončiť ich indexáciu na základe inflácie, a to len preto, aby z toho mal úžitok finančný sektor, ktorý sa v týchto nových druhoch dôchodkov snaží nájsť väčšie špekulatívne zisky.
<P>
Chceli by sme vyjadriť svoj jednoznačný odpor proti tejto ceste k európskej integrácii vybudovanej na založení antisociálnych politík, ktoré táto správa, bohužiaľ, schvaľuje tým, že podporuje zelenú knihu Európskej komisie, že umožňuje vytvoriť prepojenie medzi zákonom stanoveným vekom odchodu do dôchodku a priemernou dĺžkou života, že podporuje ľudí v tom, aby ostali na pracovnom trhu dlhšie, a tým, že nevylučuje podporu súkromných dôchodkových systémov, a to dokonca ani vtedy, keď je už známe, že ich špekulatívne využívanie zo strany fondov a súkromných bánk môže mať vážne následky, pre ktoré žijú starší ľudia - a najmä staršie ženy - v chudobe.
<P>
Preto sme predložili alternatívne uznesenie, ktoré dokazuje, že je možné zlepšiť dávky a dôchodky bez zvyšovania zákonom stanoveného veku odchodu do dôchodku za predpokladu, že tu bude väčšia zamestnanosť s právami, a to najmä pre mladých ľudí, lepšie mzdy a väčší dohľad nad finančným sektorom a finančnými transakciami.
<P>
Sme proti zvýšeniu veku odchodu do dôchodku a chránime dôchodkový systém začlenený do všeobecného a vzájomného verejného systému sociálneho zabezpečenia, ktorý zvyšuje hodnotu menších dávok a dôchodkov, rešpektuje starších ľudí a umožňuje im žiť dôstojne, čím prispieva k odstraňovaniu chudoby. Naši občania očakávajú, že z bojov, ktoré vedieme v Portugalsku, vo Francúzsku, v Grécku a mnohých iných krajinách, vzíde práve toto.
<SPEAKER ID="519" NAME="Derek Roland Clark">
v mene skupiny EFD. - Pani spravodajkyňa 22. novembra minulého roka vo Výbore pre zamestnanosť a sociálne veci povedala, že dôchodky sú výhradne v právomoci členských štátov. Teraz sa z toho stalo skôr niečo ako: hoci členské štáty majú vedúce postavenie, sú aspekty, kde je dôležitá koordinácia na európskej úrovni. V odseku 9 uznesenie zdôrazňuje právomoc členských štátov, ale vyzýva ich, aby svoje rôzne dôchodkové politiky zladili. Ide tu o dvojznačné vyjadrenie, kde kontrola EÚ porušuje zásadu.
<P>
Národné združenie dôchodkových fondov Spojeného kráľovstva vyhlasuje, že vďaka tejto správe budú dôchodky drahšie - podľa poistno-matematických konzultantov spoločnosti Punter Southall až o 90 %. Ak je to aj prehnané, je určite pravda, že budú potrebné obrovské sumy navyše, aby sa zabránilo zrúteniu dôchodkov, takže príspevky budú značne rásť. Dôchodkové spoločnosti a členské štáty túto správu nepotrebujú. Potrebujú, aby sme im pomohli zabrániť rastu príspevkov. Inak má táto pomýlená správa potenciál zničiť to, čo sa snaží chrániť.
<SPEAKER ID="520" NAME="Marine Le Pen" AFFILIATION="NI">
(FR) V Európe Paktu stability a rastu - a zajtra paktu konkurencieschopnosti - sú dôchodkové reformy pod paľbou kritiky.
<P>
Ako môžeme zachrániť dôchodky, keď Európska únia od členských štátov, ktoré teraz vykazujú deficit, vyžaduje, aby si do roku 2013 vyrovnali rozpočty? Vaším riešením je zvýšiť vek odchodu do dôchodku na 67 rokov a uskutočniť zásadné reformy systémov priebežného financovania (pay-as-you-go) s cieľom zmenšiť výhody pre poistených ľudí. Okrem toho správa sa tu nemýli, pretože žiada zaručenú minimálnu úroveň dôchodkov, ktoré nás nútite zaručiť pre cudzincov prichádzajúcich do našich krajín, ktorí nikdy neprispeli do systému.
<P>
Navyše započítavanie priamych záväzkov súvisiacich s dôchodkami vo verejnom sektore, ktoré táto správa obhajuje, ešte viac zintenzívni tlak na členské štáty a bude ich nútiť vytvárať dôchodkové fondy založené na tvorbe kapitálu, pričom sme si očividne dobre vedomí hlavných rizík, ktoré tieto fondy predstavujú.
<P>
Dôchodkové systémy patria do právomoci členských štátov. Napriek tomu však proti vôli ľudí zavádzate rozpočtovú prísnosť, ktorá nemá obdobu. Zo zamestnaných ľudí, štátnych úradníkov a ľudí na dôchodku v Európe sa stanú premenné, aby zachránili euro a vašu ultraliberálnu Európu.
<SPEAKER ID="521" NAME="Thomas Mann" AFFILIATION="PPE">
(DE) Je dobré, že aspoň raz nie je iniciatívna správa schovaná v pondelok a nezaoberáme sa ňou len počas niekoľkých minút. Je to výsledok 463 pozmeňujúcich a doplňujúcich návrhov pochádzajúcich z Výboru pre zamestnanosť a sociálne veci a 211 pozmeňujúcich a doplňujúcich návrhov z pridruženého Výboru pre hospodárske a menové veci.
<P>
Bol by som rád, keby sa boli Nemecko, Luxembursko, Fínsko a Rakúsko zaviazali k tomu, že budú pokračovať v úspešných zamestnaneckých dôchodkových systémoch. Bohužiaľ, väčšina sa rozhodla odporučiť nové minimálne normy a uplatnenie smernice Solventnosť II na zamestnanecké dôchodky. To prinesie riziko značne vyšších nákladov, ktoré by sa len v samotnom Nemecku mohli rovnať zvýšeniu dobrovoľného zamestnaneckého dôchodku o 40 %. Nesmieme zničiť to, čo sa podarilo dosiahnuť na základe dohody medzi odbormi a vedením podnikov. Podarilo sa mi prispieť k určitým kompromisom, a to vďaka návrhu, aby sa v budúcnosti museli všetky účinky minimálnych noriem a smernice Solventnosť II podrobne zhodnotiť v rámci hĺbkového posúdenia vplyvu. To predstavuje pokrok smerom k pokračovaniu zamestnaneckých dôchodkov, hoci to v žiadnom prípade nie je záruka.
<P>
Jediným pozitívnym bodom je, že nemáme štandardizovanú definíciu primeranej úrovne dôchodkov. Okrem toho návrh jednotného veku odchodu do dôchodku pre EÚ bol zamietnutý. Kancelárka Merkelová a prezident Sarkozy sú oprávnene za postupnú konvergenciu dôchodkových systémov a veku odchodu do dôchodku. Keďže miera pôrodnosti a priemerná dĺžka života sa v jednotlivých krajinách líšia, každý vnútroštátny dôchodkový systém sa musí prispôsobiť demografickým zmenám.
<P>
Kompromisy sa podarilo dosiahnuť pod vážnym časovým tlakom. Dúfam, že všetci budeme schopní viesť podrobnejšiu diskusiu o bielej knihe, ktorá bude zahŕňať praktické skúsenosti podnikov. Len samotné sumy, ktoré sú súčasťou dobrovoľných zamestnaneckých dôchodkov, sú vyššie ako sumy v súčasnom záchrannom balíku EÚ.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="522" NAME="Ria Oomen-Ruijten" LANGUAGE="NL">
Pozrite sa, nechcem aby v tejto súvislosti došlo k nejakému nedorozumeniu. Preto vás prosím, pán Mann, aby ste uviedli, kde presne sa v tejto správe hovorí o tom, že smernica Solventnosť II sa bude povinne uplatňovať na dôchodky z druhého piliera. Ja osobne som proti tomu. Kde však o tom táto správa hovorí?
<SPEAKER ID="523" NAME="Thomas Mann" AFFILIATION="PPE">
(DE) Máme k dispozícii dve správy z dvoch výborov, ktoré odporúčajú uplatnenie smernice Solventnosť II na zamestnanecké dôchodkové systémy. Podľa môjho názoru to skrátka nebude fungovať. V krajinách ako Francúzsko s tým majú skúsenosti, ale v iných členských štátoch Európskej únie nie. Túto otázku by sme mali podrobne preskúmať. Keď pouvažujeme o bielej knihe a dôkladne ju prediskutujeme, budeme mať možnosť presvedčiť o tom každého, pretože mnohí ľudia nemajú náležité skúsenosti a vo svojich krajinách sa s tým ešte nestretli. Je to pre nás dobrá príležitosť položiť základy.
<SPEAKER ID="524" NAME="Pervenche Berès" AFFILIATION="S&amp;D">
(FR) Vážený pán komisár, nachádzame sa uprostred orientačnej rozpravy a Európsky parlament vám chcel vyslať istý signál. Svet je však medzitým v pohybe a otázka dôchodkov sa spomína dodatočne. Chcem tu, samozrejme, spomenúť, že v návrhu paktu konkurencieschopnosti sa hovorí o tom, že na európskej úrovni by sa mal vytvoriť štandardizovaný systém odchodu vo veku 67 rokov. Môžeme jasne vidieť, že ak pri vytváraní sociálnej Európy začneme odtiaľto, nuž, budeme ju vytvárať proti ľuďom, a práve to nechceme.
<P>
V správe pani Oomenovej-Ruijtenovej spomíname ďalšie smerovania týkajúce sa mnohých bodov a v mene Výboru pre zamestnanosť a sociálne veci by som vás chcela požiadať, aby ste to vzali do úvahy pri vytváraní stanoviska Komisie k bielej knihe a aby ste zároveň zohľadnili rodovú otázku, ktorú ste nevzali dostatočne do úvahy.
<P>
Spomíname aj názor, že najlepším prostriedkom rozhodovania o otázke odchodu do dôchodku je podporiť zamestnanosť a že namiesto toho, aby sme sa zameriavali na zákonom stanovený vek odchodu do dôchodku, musíme brať do úvahy skutočný vek. Podľa názoru francúzskych socialistov však správa pani Oomenovej-Ruijtenovej obsahuje istý náznak, ktorý pre nás predstavuje problém a s ktorým nebudeme môcť súhlasiť. Chápete, že názor, že na základe vyššej priemernej dĺžky života sa musí automaticky indexovať zákonom stanovený vek odchodu do dôchodku, pre nás z hľadiska sociálnych práv predstavuje krok späť, ktorý nemôžeme podporiť.
<P>
Na záver mi dovoľte povedať vám, že bez sociálneho dialógu, bez zapojenia sociálnych partnerov do všetkých týchto rokovaní, dopadneme zle.
<SPEAKER ID="525" NAME="Dirk Sterckx" AFFILIATION="ALDE">
(NL) Zdá sa mi, že s pomocou pani spravodajkyne sme dospeli k niekoľkým veľmi vyváženým odpovediam na otázku, ktorú položila Komisia. Sú tu dva body, v ktorých podľa mňa Európska únia skutočne prináša pridanú hodnotu.
<P>
Ak uznáme dôležitosť prvého piliera, čo dáva zmysel, potom musíme zároveň pripustiť aj to, že zdravie našich verejných financií je rovnako dôležité, pretože práve zdravé verejné financie podporujú prvý pilier. Ďalej musíte uznať dlhodobý tlak, ktorý dôchodky vyvíjajú na vládu, a úplne to objasniť. Myslím si, že Komisia a Európska únia sú zodpovedné za to, aby to objasnili všetkým členským štátom s cieľom každému ukázať, v čom spočívajú riziká a problémy.
<P>
Mojou druhou poznámkou je, že Európska únia zohráva osobitnú úlohu aj v druhom pilieri. V tejto súvislosti ste poukázali na dôležitosť smernice Solventnosť II. Žiadame tu, aby Komisia preskúmala riziká z dlhodobého hľadiska a aby vo svojich pravidlách objasnila, akým spôsobom by sme sa mali týmto rizikám vyhnúť. Myslím si, že musíte konkrétne zvážiť dlhodobé riziko dôchodkových systémov vo všeobecnosti: nielen jedného typu, ale všetkých dôchodkových systémov v rámci druhého piliera. Máme teda pred sebou ešte veľa práce.
<P>
Keď sa pozriem na čísla, ako to urobila pani Harkinová, obávam sa, že sme sa nevyhli všetkým rizikám vo všetkých členských štátoch Európskej únie.
<SPEAKER ID="526" NAME="Tadeusz Cymański" AFFILIATION="ECR">
(PL) Návrh uznesenia Európskeho parlamentu, o ktorom sa diskutovalo v rámci konzultácií Európskej komisie, si zaslúži našu podporu. Uznesenie odporúča zintenzívniť vzájomnú vnútroštátnu koordináciu a výmenu osvedčených postupov bez toho, aby sa pritom zasahovalo do právomocí členských štátov, pokiaľ ide o dôchodkové systémy, čo je mimoriadne dôležitá a veľmi citlivá oblasť.
<P>
Počas diskusie, ktorá prebiehala vo Výbore pre zamestnanosť a sociálne veci, som zdôraznil význam demografického vývoja pre bezpečnosť a budúcu podobu dôchodkových systémov. Preto je pre nás nesmierne dôležité prijať všetky možné opatrenia zamerané na prekonanie demografickej krízy v Európe. Zároveň si myslím, že pri posudzovaní dôchodkových systémov a príprave návrhov by sme mali vziať do úvahy značné rozdiely medzi jednotlivými členskými štátmi - aj pokiaľ ide o ich finančné možnosti, aj z hľadiska verejných a zamestnaneckých kapitálových dôchodkových systémov, ktoré už v súčasnosti existujú.
<SPEAKER ID="527" NAME="Thomas Händel" AFFILIATION="GUE/NGL">
(DE) Prosperita krajiny je výsledkom práce jej obyvateľov. Pracovné miesta v sociálnom sektore musia byť v budúcnosti lepšie platené. Ľudia chcú v starobe primerané a bezpečné dôchodky.
<P>
Jednou jasnou správou vyplývajúcou z krízy je, že len verejné a štátne dôchodky sú spoľahlivé a stabilné. Naopak, zamestnanecké a súkromné dôchodkové fondy prišli na burze o milióny eur. Je smiešne, aby sme sa pri zabezpečovaní dôchodku pre ľudí intenzívnejšie zameriavali na súkromné kapitálové dôchodkové systémy. Verejnosť financovala záchranné balíky pre veľké banky. Ľudia platia za tvrdú politiku úsporných opatrení, ktorá je pod kontrolou Európskej únie. Teraz sa predpokladá, že vylepšia vnútroštátne rozpočty prostredníctvom toho, že sa im znížia dôchodky a prijmú vyšší vek odchodu do dôchodku. Predchádzajúce dôchodkové reformy už vedú k zvyšovaniu chudoby v starobe. Jediným riešením je posilniť spoľahlivé verejné dôchodkové systémy.
<SPEAKER ID="528" NAME="Franz Obermayr" AFFILIATION="NI">
(DE) Populačná pyramída v EÚ sa čoskoro obráti hore nohami a veková skupina nad 55 rokov bude predstavovať najväčšiu časť obyvateľstva. Priemerná dĺžka života sa bude naďalej zvyšovať a miera pôrodnosti ostane nízka. Mladí ľudia začnú pracovať čoraz neskôr. Všetci si uvedomujeme následky tejto situácie: starnúce obyvateľstvo a rastúci počet problémov, pokiaľ ide o financovanie dôchodkov.
<P>
V Európe potrebujeme politiku, ktorá zohľadňuje potreby rodiny. Napríklad v prípade výpočtu dane z príjmu by sme mali zaviesť rozdelenie dane podľa počtu členov rodiny alebo podobné sociálne opatrenia, ktoré prostredníctvom zníženia daňového zaťaženia rodín zohľadňujú príspevok rodiny k medzigeneračnej zmluve. Okrem toho musíme vytvárať stimuly, aby sme starších ľudí udržali v práci čo najdlhšie.
<P>
Chcel by som pánovi Andorovi jasne odkázať, že veľmi obľúbená politika masového prisťahovalectva je zlým spôsobom, ako zabezpečiť naše dôchodky, a v konečnom dôsledku zároveň ohrozuje sociálny mier v Európe.
<SPEAKER ID="529" NAME="Danuta Jazłowiecka" AFFILIATION="PPE">
(PL) Demografické zmeny, vyššia dĺžka života a klesajúca miera pôrodnosti, rôzne privilégiá udeľované v rámci dôchodkových systémov a hospodárska kríza vyvíjajú na verejné financie členských štátov obrovský tlak. Čoraz častejšie sme nútení klásť si otázky týkajúce sa stability a bezpečnosti súčasných dôchodkových systémov a miery, do akej zaručujú spravodlivé príjmy počas dôchodku. Prichádzame k záveru, že reformy dôchodkových systémov v Európe, ktoré patria do právomocí členských štátov, sú nevyhnutné. Toto bude veľmi zdĺhavý a nákladný proces. Aby sa vlády rozhodli urobiť takýto krok, Rada a Európska komisia musia zaručiť, že pri uplatňovaní postupu pri nadmernom schodku sa budú vždy brať do úvahy náklady na tieto reformy. Akékoľvek iné riešenie môže vyústiť do situácie, v ktorej krajiny prestanú s reformami zo strachu z finančnej záťaže.
<P>
Chcela by som spomenúť dva kľúčové aspekty týchto nevyhnutných reforiem. Po prvé, aby sme zaručili bezpečnosť dôchodkových systémov, musíme diverzifikovať zdroje príjmu a vytvoriť systémy, ktoré budú založené okrem iného na verejnom financovaní z kapitálových trhov a zo zamestnaneckých dôchodkových systémov. Po druhé, mali by sme zaistiť vyššiu mieru zamestnanosti, aby sme zaručili stabilitu dôchodkových systémov. Členské štáty by sa mali snažiť zaistiť, aby bol skutočný vek odchodu do dôchodku rovnaký, ako je zákonom stanovený vek, a kedykoľvek to bude potrebné, mali by zvážiť predĺženie zákonom stanoveného veku odchodu do dôchodku, ktorý by bol prirodzeným následkom skutočnosti, že Európania žijú čoraz dlhšie. Predĺžený pracovný život by sa však mal spájať so zodpovedajúcimi reformami trhu práce vrátane poskytnutia primeranej odbornej prípravy a zdravotnej starostlivosti zamestnancom.
<P>
Chcela by som pani spravodajkyni zablahoželať a poďakovať sa jej za pomoc a vynikajúcu spoluprácu pri príprave tejto správy.
<SPEAKER ID="530" NAME="Sergio Gutiérrez Prieto" AFFILIATION="S&amp;D">
(ES) Ako tu už zaznelo, hlavnou oporou dôchodkových systémov v Európe je a aj naďalej musí byť verejný systém, pretože je to jediný systém, ktorý zaručuje súdržnosť a navyše znižuje riziko chudoby v našej spoločnosti.
<P>
Je však zarážajúce, že v krajinách Organizácie pre hospodársku spoluprácu a rozvoj nachádzame najväčšiu mieru rovnosti z hľadiska príjmu v dôchodkoch alebo že len v roku 2008 sa pre krízu znížila hodnota súkromných dôchodkov o 20 %, pričom v súčasnosti tieto dôchodky ešte ani zďaleka nedosahujú požadovanú mieru solventnosti.
<P>
Toto všetko dokazuje, že v čase nevyhnutných reforiem musia byť opatrenia na zabezpečenie trvalej udržateľnosti našich dôchodkových systémov komplexné, pričom okrem iných faktorov musia brať do úvahy ambiciózne politiky týkajúce sa miery pôrodnosti a zachovávania rovnováhy medzi pracovným a rodinným životom, ako aj ambiciózne politiky zamerané na zaistenie toho, aby sa ľudia mohli zamestnať a aby ostali zamestnaní, alebo dokonca prisťahovalecké politiky založené na integrácii, ktoré z demografického hľadiska tiež zaručujú trvalú udržateľnosť našich dôchodkov.
<P>
Na záver chcem povedať, že je podľa mňa poľutovaniahodné, že tento text neobmedzuje zneužívanie koncepcie grantov v podnikoch, keďže vo všeobecnosti sú vyňaté z akýchkoľvek sociálnych príspevkov. Podľa mňa je to veľmi dôležité pre celú novú generáciu pracovníkov. Ak totiž musia urobiť viac, aby dosiahli slušný dôchodok, nemali by toľko trpieť pri získavaní prístupu k slušnému zamestnaniu.
<SPEAKER ID="531" NAME="Elizabeth Lynne" AFFILIATION="ALDE">
Chcela by som sa poďakovať Rii Oomenovej-Ruijtenovej za všetku jej usilovnú prácu na tejto správe. Myslím si, že vykonala kus dobrej roboty.
<P>
Je úplne jasné, že za dôchodky sú zodpovedné predovšetkým členské štáty. Našťastie sme zamietli akúkoľvek žiadosť o minimálny dôchodok na úrovni EÚ, ako aj o to, aby sa na dôchodky uplatňovalo nariadenie Solventnosť II. Lisabonská zmluva veľmi jasne uvádza, že za dôchodkové zabezpečenie zodpovedajú členské štáty, nie EÚ. Môžeme si však vymieňať osvedčené postupy a skúsenosti. Som rada, že bol zahrnutý aj môj pozmeňujúci a doplňujúci návrh, ktorý žiadal uplatnenie smernice o zamestnanosti z roku 2000 s cieľom zakázať diskrimináciu na základe veku.
<P>
Pokiaľ ide o vek odchodu do dôchodku, vždy som vysvetľovala, že musíme zaistiť, aby sa dôchodkový vek - vek, keď máte právo nárokovať si dôchodok - aj naďalej stanovoval na úrovni členských štátov, ale že zároveň musíme zrušiť vek povinného odchodu do dôchodku, ktorý núti ľudí prestať pracovať, aj keď chcú pokračovať. Je mi ľúto, že toto v správe nebolo.
<SPEAKER ID="532" NAME="Milan Cabrnoch" AFFILIATION="ECR">
(CS) Rád by som zablahoželal pani spravodajkyni, ktorá si vynikajúcim spôsobom poradila s niekoľkými stovkami predložených pozmeňujúcich a doplňujúcich návrhov. Hoci správa nie je legislatívna, má veľký význam pre budúcnosť sociálnych systémov v členských štátoch EÚ. Podporujeme tieto hlavné závery:
<P>
rozhodnutia o dôchodkových systémoch sú politickými rozhodnutiami a sú za ne plne a výlučne zodpovedné jednotlivé členské štáty;
<P>
zvýšiť vek odchodu do dôchodku je nevyhnutné;
<P>
jediným zdrojom rastu v EÚ v nasledujúcich rokoch bude rast produktivity práce;
<P>
kľúčovou úlohou je podporiť zamestnanosť starších pracovníkov, a to najmä prostredníctvom väčšej pružnosti pracovnoprávnych vzťahov a správneho nastavenia dôchodkových systémov ;
<P>
nie je vhodné koordinovať dôchodkové systémy a ich reformu na úrovni EÚ;
<P>
nepodporujeme ani zjednocovanie veku odchodu do dôchodku v celej EÚ, ani jeho viazanie na priemernú dĺžku života;
<P>
nepodporujeme žiadne snahy zjednotiť definície, ako napríklad definíciu primeraného dôchodku, na úrovni Spoločenstva.
<SPEAKER ID="533" NAME="Kartika Tamara Liotard" AFFILIATION="GUE/NGL">
(NL) Subsidiarita, ktorá je vecou jednotlivých členských štátov, a solidarita - to boli dve veci, ktoré pani spravodajkyňa v súvislosti dôchodkovou politikou vytrvalo zdôrazňovala. Preto som si myslela, že zelenú knihu, ktorá podporuje znižovanie výdavkov, okamžite hodí do odpadkového koša. Skoro som spadla zo stoličky, keď pani spravodajkyňa v skutočnosti hovorila o zelenej knihe ako o pozitívnej veci.
<P>
Kým na jednej strane pani spravodajkyňa stále dookola hovorí o subsidiarite, na druhej strane predložila nespočetné množstvo návrhov na zvýšenie vplyvu EÚ. EÚ by mala stanoviť kritériá minimálneho dôchodku. EÚ by mala presvedčiť členské štáty, aby zvýšili vek odchodu do dôchodku. EÚ by mala podporiť hospodársku súťaž medzi európskymi dôchodkovými fondmi a ďalšou privatizáciou. Subsidiarita? Aká subsidiarita?
<P>
Ak by toto všetko malo viesť k sociálne zodpovednejším dôchodkovým systémom, potom by ste možno mohli odôvodniť vplyv EÚ v tejto oblasti. Bohužiaľ, Komisia a pani spravodajkyňa dávajú na prvé miesto vnútorný trh, čím iba prehĺbia rozdiel medzi bohatými a chudobnými.
<SPEAKER ID="534" NAME="David Casa" AFFILIATION="PPE">
(MT) Na úvod by som rád zablahoželal našej kolegyni pani Oomenovej-Ruijtenovej k mimoriadnej práci, ktorú vykonala v rámci tejto správy. Správa uznáva, že v čase, keď sú občania Európskej únie zvlášť zraniteľní, musia členské štáty zaistiť, aby boli opatrenia sociálnej ochrany - a najmä dôchodky - vyššie a spoľahlivejšie, a zaručiť tak pokoj obyvateľstvu, ktoré čoraz viac starne, a zároveň zaistiť, aby ostalo hospodársky nezávislé.
<P>
Tu by som chcel zdôrazniť, aké dôležité je, aby členské štáty stanovili potrebné kritériá s cieľom zabezpečiť dôstojnú životnú úroveň pre starších občanov. Tá sa musí stanoviť na základe konkrétnych okolností v jednotlivých krajinách, a preto treba rešpektovať zásadu subsidiarity.
<P>
Vítam však výzvu, aby Komisia zaviedla usmernenia a podporila výmenu osvedčených postupov. Takýmto spôsobom budú prijaté rozhodnutia v záujme tých, ktorých sa to bude priamo týkať. Ak máme splniť ciele spomínané v zelenej knihe, teda zaistiť bezpečné, primerané a trvalo udržateľné dôchodkové systémy, dôchodková reforma je v mnohých členských štátoch nevyhnutná.
<P>
Zaviesť túto reformu môže byť najmä v týchto ťažkých časoch zložité, a preto treba v súvislosti s hospodárskym riadením vziať do úvahy aj výdavky spojené s reformou.
<SPEAKER ID="535" NAME="Kinga Göncz" AFFILIATION="S&amp;D">
(HU) Spolu s viacerými poslancami, ktorí hovorili predo mnou, si myslím, že je dôležité, aby v otázke dôchodkov existovala čo najväčšia koordinácia na európskej úrovni. Jedným z dôvodov je, že kríza predložila otázku makroekonomickej stability a zároveň otázku, ako môžeme zaistiť bezpečnosť a dôstojnosť v starobe. Je zrejmé, že v členských štátoch sa dejú rôzne druhy zmien. Niektoré krajiny sa vydávajú na cestu reformy a posilňujú alebo vytvárajú pilier súkromných dôchodkových fondov, kým iné sa namiesto toho snažia vrátiť čas. Nech je však už charakter zmien akýkoľvek, je veľmi dôležité, aby sa trvalá udržateľnosť dôchodkov, stabilita a dôstojná staroba stali najvyššími prioritami.
<P>
Všetky zmeny treba prekonzultovať so sociálnymi partnermi a na prechody treba poskytnúť dostatok času. Ľudí, občanov, treba informovať o tom, aké zmeny sa zavedú a ako ich tieto zmeny ovplyvnia, aby sme im v každom prípade umožnili prijímať informované rozhodnutia, pričom pri uskutočňovaní všetkých zmien musíme byť orientovaní na občanov.
<SPEAKER ID="536" NAME="Vicky Ford" AFFILIATION="ECR">
Keď Bismarck v roku 1889 zaviedol štátny dôchodok, priemerná dĺžka života bola iba 45 rokov. Dnes žijeme dlhšie, ale čelíme problému, ako dosiahnuť primerané príjmy v dôchodkovom veku. Hospodárske a demografické tradície, ako aj tradície spájajúce sa s trhom práce sa menia. Za svoje politiky a reformy by mali zodpovedať jednotlivé krajiny. Trvalo udržateľné štátne dôchodky si vyžadujú trvalo udržateľné verejné financie, ale správa tohto Parlamentu je jasná: nemôže existovať jednotný vek odchodu do dôchodku v rámci EÚ ani minimálna úroveň príjmu.
<P>
Podnikové systémy a individuálne úspory by mali byť prenosné z jedného zamestnávateľa na druhého, a to vo všetkých krajinách. Sporitelia si zaslúžia transparentné informácie, ktorú sú zrozumiteľné a dostupné. Áno, potrebujeme bezpečné systémy sporenia, ale pravidlá týkajúce sa kapitálu musia byť inteligentné. Riziká pre dôchodky nie sú rovnaké ako pre poisťovne alebo banky. Náklady na reguláciu znáša spotrebiteľ a v tomto prípade starobný dôchodca.
<SPEAKER ID="537" NAME="Elisabeth Morin-Chartier" AFFILIATION="PPE">
(FR) V prvom rade by som chcela povedať, že kríza a demografia sa spájajú a prinášajú problém týkajúci sa dôchodkov vo všetkých členských štátoch Európskej únie.
<P>
V rámci vykonávanej práce by som chcela privítať predovšetkým krok vpred, ktorým je konzultačná práca, o ktorej nám pán komisár povedal, že jej predsedal počas vypracovávania tejto zelenej knihy, ale aj práca založená na konzultácii, otvorenosti a kompromise, ktorú vykonala pani Oomenová-Ruijtenová, aby vypracovala túto správu.
<P>
Chcela by som zdôrazniť tri body, ktoré rozhodne musíme vziať do úvahy, ak chceme vyriešiť problém solventnosti dôchodkov.
<P>
Prvým bodom je nerovnosť, ktorej čelia ženy v dôchodkovom veku, pretože nerovnosť v zamestnaní vedie k chudobe v dôchodkovom veku.
<P>
Druhým bodom, pán komisár, pani Oomenová-Ruijtenová, je, že chcem zaistiť zachovanie vdovských dôchodkov. Stále tu máme generáciu chudobných žien, ktoré počas svojho potenciálneho pracovného života nepracovali a pre ktoré sú vdovské dôchodky jedinou možnosťou, ako dostať aspoň minimálny dôchodok.
<P>
Tretím bodom je vstup mladých generácií na trh práce. Nielenže musia čeliť kríze, ale zároveň musia niesť bremeno niekoľkých generácií: svojich detí, svojich rodičov a svojich starých rodičov.
<P>
Napokon práve toto predstavuje problém so staršími občanmi, problém, ktorý musíme v rámci svojej práce vyriešiť rýchlejšie.
<SPEAKER ID="538" NAME="Jutta Steinruck" AFFILIATION="S&amp;D">
(DE) Dôchodky v celej Európe musia ľuďom zabezpečiť dostatok peňazí na prežitie. Dôležitou požiadavkou je, aby mali ľudia dôstojné pracovné miesta, pretože výsledkom slabo platených pracovných miest je chudoba v starobe a neprimerané dôchodkové zabezpečenie. Keď počúvam iných poslancov tohto Parlamentu, že ľudia si jednoducho musia našetriť dodatočný súkromný dôchodok na starobu, chcem odvetiť, že mnohí ľudia ledva vyžijú z toho, čo zarobia, nieto aby si platili ešte aj dodatočný súkromný dôchodok. Preto je prvý pilier dôchodkového systému mimoriadne dôležitý. Systém priebežného financovania (pay-as-you-go) založený na zásade solidarity musí tvoriť základ európskych dôchodkov a musí ľuďom poskytnúť dostatok prostriedkov na prežitie. Nemôžeme jednoducho povedať, že toto je vecou členských štátov. Musíme vyslať jasný signál, že potrebujeme dôchodky, ktoré ľuďom zabezpečia dostatok peňazí na to, aby mali primeranú kvalitu života.
<P>
Pán Mann podrobne opísal nemecký zamestnanecký dôchodkový systém. Ja by som ho chcela spomenúť tiež, ale bez toho, aby som zachádzala do rovnakých podrobností. Pri svojom posudzovaní zelenej knihy som dospela k rovnakému záveru, a preto sme spolu vo výbore pracovali na pozmeňujúcich a doplňujúcich návrhoch. Z toho dôvodu vyzývam Komisiu, aby zaistila, že v rámci všetkého, čo v budúcnosti urobíme, sa vezmú do úvahy charakteristické znaky každej krajiny - veci, ktoré naozaj dobre fungujú a sú nevyhnutné pre prežitie dôchodkových systémov v členských štátoch.
<SPEAKER ID="539" NAME="Theodor Dumitru Stolojan" AFFILIATION="PPE">
(RO) Myslím si, že musíme byť realistickí a uznať, že súčasné verejné dôchodkové systémy založené na prevode finančných prostriedkov medzi generáciami, čo je známe ako zásada priebežného financovania (pay-as-you-go), už nie sú hospodársky životaschopné a ako také si vyžadujú dotácie z verejného rozpočtu, aby prežili.
<P>
Trend starnutia obyvateľstva a rastúca pracovná mobilita len zhoršujú nerovnováhu v týchto dôchodkových systémoch, zatiaľ čo navrhované opatrenia - či už zvýšenie veku odchodu do dôchodku, alebo zvýšenie príspevkov - sú limitované a budú čoraz obmedzenejšie aj vďaka odporu spoločnosti k opatreniam takéhoto druhu. Nakoniec budeme musieť uznať, že riešením je prejsť na tie dôchodkové systémy, v ktorých si ľudia budujú svoj vlastný dôchodkový fond počas svojho pracovného života.
<SPEAKER ID="540" NAME="Ádám Kósa" AFFILIATION="PPE">
(HU) Európska únia rieši veľké množstvo problémov týkajúcich sa ľudí so zdravotným postihnutím. Bohužiaľ sa však skutočne zdá, že práve na túto sociálnu skupinu sa dôchodkové systémy členských štátov nevzťahujú, čo je neprijateľné. Okrem ľudí, ktorí boli nútení vstúpiť do invalidného dôchodkového systému nie vlastnou vinou, je veľmi veľa takých, ktorí sa do systému dostali vďaka zneužitiu medzier. Tento problém postihuje predovšetkým dôchodkové systémy strednej a východnej Európy, kde je veľmi vysoký počet ľudí, ktorí takto zneužívajú systém. Ich počty sú také vysoké, že otriasajú základmi samotného dôchodkového systému. Táto situácia je v rozpore so stratégiou EÚ 2020. Títo ľudia dostávajú nepersonalizované služby namiesto skutočnej pomoci, zatiaľ čo by sa mohli uplatniť na trhu práce a dokázali by pracovať. Podľa súčasných predpovedí sa počet nezaopatrených osôb v Európe čoskoro zdvojnásobí. Počet ľudí v produktívnom veku medzitým každoročne klesá o jeden milión. Aby som to zhrnul, znamená to, že v súčasnosti neexistuje žiadny trvalo udržateľný dôchodkový systém, predovšetkým nie bez aktívnych ľudí so zdravotným postihnutím. Plne podporujem názor pani spravodajkyne, že v EÚ, ktorá je domovom 50 miliónov ľudí so zdravotným postihnutím, len niečo vyše štyridsať percent týchto ľudí pracuje. Kde je zvyšných šesťdesiat percent? Rozhodujúcim faktorom je to, že aj oni by mali pracovať.
<SPEAKER ID="541" NAME="Konstantinos Poupakis" AFFILIATION="PPE">
(EL) Rád by som zablahoželal pani spravodajkyni k úsiliu nastoliť potrebnú rovnováhu medzi hospodárskou životaschopnosťou a sociálnou primeranosťou dôchodkových systémov, a to vzhľadom na to, že v čase vysokej nezamestnanosti, deregulácie trhu práce, znižovania miezd a vážnych demografických problémov sú vytvorenie a konsolidácia primeraných, sociálne spravodlivých a hospodársky životaschopných dôchodkových systémov hlavnou úlohou každého členského štátu.
<P>
Systémy sa však musia zakladať na prvom pilieri - verejnom, prerozdeľovacom pilieri - ako na jedinej základnej záruke primeraných dávok. Tento pilier by mal byť doplnený a nie podopretý druhým pilierom, ktorý by mal fungovať v tandeme, keď sa dbá na to, aby sa zabezpečil nielen všeobecný prístup k tomuto pilieru, ale aj jeho bezpečnosť, a to prostredníctvom vytvorenia príslušného rámca riadenia.
<P>
Navyše prepojenie neskoršieho veku odchodu do dôchodku s priemernou dĺžkou života v žiadnom prípade neprinesie automatické zmeny. Samozrejme, treba zohľadniť aj iné parametre, ako sú napríklad miesto, charakter práce, zdraviu veľmi škodlivé povolania, kvalita života a zdravie. Na záver chcem povedať, že podmienkou akýchkoľvek podnetov na zotrvanie v práci by mali byť poistné ventily, ktoré by prekonali všetky prekážky, ktoré by mohli mladým ľuďom zabrániť v prístupe na trh práce, a to najmä v čase, keď nezamestnanosť, bohužiaľ, prudko stúpla do závratných výšok.
<P>
(potlesk)
<SPEAKER ID="542" NAME="Elżbieta Katarzyna Łukacijewska" AFFILIATION="PPE">
(PL) Diskusie, ktoré prebiehajú v niektorých členských štátoch EÚ a ktoré sa týkajú dôchodkových systémov, a emócie verejnosti, ktoré tieto diskusie sprevádzajú, dokazujú, aká je táto téma dôležitá a zároveň zložitá. Nebude možné prijať jednotný dôchodkový model, ktorý by sa uplatnil vo všetkých členských štátoch EÚ. V čase hospodárskej krízy a demografických zmien sa však reformy vnútroštátnych dôchodkových systémov stávajú nevyhnutnými. Už dnes mnohé krajiny zažívajú problémy spôsobené rastúcimi nákladmi na dôchodky a takéto problémy môžu podkopať zásadu medzigeneračnej solidarity. Treba však mať na pamäti, že dôchodky musia byť bezpečné a chránené a že musia zohľadňovať naše mzdy. V tejto súvislosti by som chcela, aby sa venovala väčšia pozornosť rozdielu v odmeňovaní žien a mužov, keďže nižšie zárobky žien majú za následok nižšie dôchodky.
<SPEAKER ID="543" NAME="Rovana Plumb" AFFILIATION="S&amp;D">
(RO) Chcela by som spomenúť, že dokonca aj na začiatku tejto rozpravy pán komisár hovoril o úspechoch európskeho sociálneho modelu. Jedným z nich je aj dosiahnutie rovnakých príležitostí pre ženy a mužov. Dúfam, že táto správa vyšle jasný signál o integrovaní rodovej rovnosti ako súčasti dosahovania spravodlivého dôchodkového systému.
<P>
Preto by som chcela - ak smiem - zdôrazniť tri body. Po prvé, posúdenie vplyvu opatrení zameraných na uznanie práce vykonávanej doma na spoločnosť a zamestnanosť žien vrátane použitia nákladového prepočtu tejto práce na dôchodkové účely. Vyzývam Komisiu, aby začala postup zameraný na odstránenie článku 5 ods. 2 smernice 2004/113/ES, ktorý umožňuje diskrimináciu žien v prípade dôchodkových produktov.
<SPEAKER ID="544" NAME="Izaskun Bilbao Barandica" AFFILIATION="ALDE">
(ES) Dôchodkový systém je základným prvkom európskeho sociálneho modelu, ktorý treba zachovať. Sú zaň zodpovedné členské štáty, ale aby sme zaručili jeho prežitie, musíme prijať opatrenia s čo najvyššou úrovňou zhody so sociálnymi partnermi a s občianskou spoločnosťou. Tieto opatrenia musia byť zamerané na stanovenie európskej normy, ktorá zaručí solventnosť všetkých systémov prostredníctvom toho, že ich podriadi kritériám dohľadu s cieľom obmedziť deficit verejných financií vo všetkých členských štátoch a že rozšíri záruky, ktoré sa budú vyžadovať od poisťovní od roku 2013, na vzájomné spoločnosti, ktoré riadia tieto systémy v niektorých členských štátoch.
<P>
Túto normu treba stanoviť, aby sme zracionalizovali diskusiu, pretože vyriešenie tohto problému znamená viac než len zákonné stanovenie veku odchodu do dôchodku. Musíme vziať do úvahy dĺžku zamestnania človeka a úroveň príspevkov a zapojiť faktory súvisiace s túžbami ľudí na dôchodku. Predĺženie pracovného života jednotlivca musí priniesť lepší dôchodok.
<P>
Táto norma musí pozerať aj do budúcnosti. Mobilita pracovníkov si bude vyžadovať, aby presun pasívnych práv z jednej krajiny do druhej nepredstavoval žiadny problém. Keď sa Európania sťahujú z jednej krajiny do druhej, musia mať prístup k svojej doterajšej praxi vo všetkých členských štátoch, kde odvádzali príspevky.
<P>
Zároveň si myslím, že musíme venovať mimoriadnu pozornosť rodovej otázke a zdravotnému postihnutiu.
<SPEAKER ID="545" NAME="Elisabeth Schroedter" AFFILIATION="Verts/ALE">
(DE) Chcela by som sa opýtať, či má zmysel reagovať na túto rozpravu a na túto správu bielou knihou. Nemali by sme sa namiesto toho snažiť vyriešiť skutočne naliehavé problémy? Podľa mňa tu máme dva problémy: jedným z nich je, že existuje obrovská priepasť medzi skutočným vekom odchodu do dôchodku a zákonom stanoveným vekom odchodu do dôchodku. To znamená, že treba skutočne zaviesť antidiskriminačné opatrenia vo forme činnosti alebo monitorovania zo strany Komisie s cieľom zlepšiť situáciu, pretože vďaka tomu budú dôchodky trvalo udržateľné.
<P>
Druhým problémom je, že správa jasne žiada, aby sa teraz podnikli kroky týkajúce sa prenosnosti zamestnaneckých dôchodkov, čo znamená, že treba pouvažovať o novej smernici. Toto je oveľa naliehavejšie, pretože pracovníci, ktorí sa presúvajú z jednej spoločnosti do druhej, prichádzajú o veľa peňazí zo svojich dôchodkov, ktoré by im v starobe priniesli istotu. Preto musíme v tejto oblasti podniknúť určité kroky. S bielou knihou iba strácame čas.
<SPEAKER ID="546" NAME="Alfreds Rubiks" AFFILIATION="GUE/NGL">
(LV) Hospodárska kríza a starnutie obyvateľstva majú za následok, že príspevky do rozpočtov sociálneho zabezpečenia klesajú. To je všeobecne uznávaný fakt. Počet dôchodcov stúpa. To ohrozuje trvalú udržateľnosť dôchodkového systému. Je nevyhnutné prispôsobiť sociálne zabezpečenie a dôchodkový systém dnešným úlohám. Súhlasím s pánom komisárom, keď povedal, že vypracovanie tohto dokumentu si bude vyžadovať veľa tvrdej práce. Napriek tomu som však presvedčený, že musíme v celej EÚ vytvoriť sociálny fond, ktorý by bol ekvivalentom Kohézneho fondu, s cieľom pomôcť dôchodcom v krajinách s pomerne nízkymi príjmami. Vnútroštátne rozpočty nemôžu zabezpečiť dôstojnú starobu. Už s tým máme skúsenosti. Minulý rok sme bojovali proti chudobe a výsledkom je, že máme viac chudobných ľudí ako predtým.
<SPEAKER ID="547" NAME="László Andor">
člen Komisie. - Chcel by som ešte raz zablahoželať všetkým výborom, ktoré boli zapojené do diskusie a tiež do vypracovania správ.
<P>
Uvedomujem si, že je ťažké zosúladiť pozície z takého veľkého počtu rôznych politických a vnútroštátnych prostredí, ale hlasovania v príslušných výboroch dokazujú, že správy sa stretli so širokou podporou. To Komisii vysiela jasný signál o nadviazaní na zelenú knihu. Očakávam, že začiatkom budúceho mesiaca bude uverejnené zhrnutie, ktoré bude obsahovať stanovisko Parlamentu. Po ňom bude v druhej polovici roka 2011 nasledovať biela kniha, ktorú som spomínal vo svojom skoršom vystúpení a ku ktorej bude pripojené zodpovedajúce posúdenie vplyvu. To dá opäť všetkým zainteresovaným stranám príležitosť naďalej hrať úlohu v diskusii.
<P>
Skupina komisárov pre oblasť dôchodkov už minulý týždeň diskutovala o možnostiach prípadnej politiky v súvislosti s otázkou, ako zmodernizovať a zdokonaliť európsky rámec dôchodkov. Dospeli sme k dohode, že by sme mali pokračovať v holistickom prístupe k dôchodkovým reformám.
<P>
Súčasťou tohto prístupu je, že musíme pokračovať v dialógu s kľúčovými zainteresovanými stranami o prípadných nových regulačných iniciatívach v takých oblastiach, ako sú napríklad prenosnosť, zamestnanecké dôchodkové systémy a ochrana pred platobnou neschopnosťou, ako aj o iných miernejších formách regulácie, ako sú napríklad kódexy osvedčených postupov. Rozhodli sme sa tiež, že sa budeme podrobne zaoberať rodovým rozmerom a zároveň že sa mu budeme v bielej knihe venovať viac než v zelenej knihe.
<P>
Medzitým by som chcel zaistiť, aby sa zelená kniha a biela kniha nemiešali s inými lietajúcimi objektmi na európskom nebi. Komisia nemá absolútne nič spoločné s prístupmi, ktoré predpokladajú, že by sa v Európskej únii mohol zaviesť jednotný vek odchodu do dôchodku. Rozmanitosť je v EÚ kľúčová a týka sa to aj rozmanitosti demografickej reality, ktorú teraz musíme študovať podrobnejšie ako predtým.
<P>
Zároveň by sme mali uznať, že prebiehajúce reformy prinášajú nové riziká, keďže vďaka nim budú budúce dôchodky oveľa závislejšie od dlhodobého vývoja na trhu práce a na finančných trhoch. To znamená, že musíme vytvoriť pracovné príležitosti aj pre ľudí so zdravotným postihnutím a zvýšiť stabilitu finančných systémov.
<P>
Teším sa, že s Parlamentom a jeho výbormi budeme pokračovať v práci na tejto veľmi dôležitej téme.
<SPEAKER ID="548" NAME="Ria Oomen-Ruijten" LANGUAGE="NL">
Chcela by som využiť túto príležitosť na to, aby som vyjadrila uznanie našim kolegom poslancom, ktorí so mnou pracovali na tejto správe: Georgeovi Cutaşovi, Barbare Materovej a Cornelisovi de Jongovi. Neviem, kde je pán de Jong. Aha, je tam vzadu. Uviedol niekoľko poznámok, ktorým nerozumiem, napríklad keď povedal, že chceme nájsť európske riešenie na všetko. To nie je pravda. Hlavnou zásadou je tu subsidiarita.
<P>
Ak by som mohla objasniť bod, v ktorom mal pán de Jong problém s hospodárskym riadením: chceme taký druh hospodárskeho riadenia, ktorý zaručí, že každý, kto sa snaží zo všetkých síl, sa stane víťazom. Chceme práve toto, a nie aby bolo niekoľko členských štátov - desať, ktoré nám napísali list - potrestaných za vypracovanie dobrých ustanovení pre budúcnosť, pre svoje dôchodky. Dúfam, že ste s tým spokojný, pán de Jong.
<P>
Pani Kartika Liotardová tu nie je, ale zaráža ma, že podľa všetkého správu ani nečítala, a predsa ju komentuje, akoby to tak bolo.
<P>
Poďakovala som už našim kolegom poslancom Cutaşovi, Materovej a de Jongovi, ale chcela by som sa poďakovať aj Frédéricovi Daerdenovi, Marianne Harkinovej, Julie Girlingovej a Jean Lambertovej, ktorí vystúpili v mene svojich skupín, ako aj tieňovej spravodajkyni z nášho Poslaneckého klubu Európskej ľudovej strany (kresťanských demokratov) Danute Jazłowieckej za to, že z tejto správy urobila to, čím je. Myslím si, že sme urobili dôkladnú analýzu toho, čo treba urobiť.
<P>
Viem aj to, že v správe je ešte niekoľko veľmi citlivých otázok, ktoré sa týkajú jednotlivých členských štátov. Napriek tomu však dúfam, že my, teda výbor, a vy, pán komisár Andor, sme pomohli nasmerovať veci na správnu cestu, že v tomto Parlamente dokážeme podporiť aj bielu knihu a že každý za ňu bude aj hlasovať. Bola to problematická dokumentácia, ale dúfam, že zajtra budeme môcť povedať: koniec dobrý, všetko dobré.
<SPEAKER ID="549" NAME="Predsedajúca">
Rozprava sa skončila.
<P>
Hlasovanie sa uskutoční zajtra napoludnie (v stredu 16. februára 2011).
<P>
Chcela by som pripomenúť tým z vás, ktorí nemali príležitosť vyjadriť sa, že ak chcete, môžete predložiť písomné vyhlásenia neprekračujúce 200 slov, ktoré budú pripojené k doslovnému zápisu rokovaní - ak si želáte aby sa zaznamenalo to, čo ste chceli povedať, keby ste mali možnosť.
<P>
Písomné vyhlásenia (článok 149)
<SPEAKER ID="550" NAME="Corina Creţu" LANGUAGE="RO">
Najzraniteľnejším dôchodkovým systémom v EÚ je verejný systém založený na medzigeneračnej solidarite. Dôchodok je však dedičným právom a vlády ho nemôžu porušovať, či je tu kríza, alebo nie, aj keď niektoré vlády, ako je napríklad tá rumunská, si bez obáv robia, čo sa im zachce, pokiaľ ide o výšku dôchodku a spôsob jej výpočtu. Ani demografická situácia nehovorí v náš prospech. Trvalá udržateľnosť systému preto predstavuje naliehavý problém. Verejné dôchodkové systémy však nefinancujú vlády, ale tí, ktorí do nich prispievajú: sociálni partneri, zamestnanci a zamestnávatelia, a to bez ohľadu na ich druh. Tieto systémy sú vážne ovplyvňované dvomi faktormi: nelegálnou prácou a neschopnosťou európskych hospodárstiev vytvárať nové pracovné miesta s primeraným trvaním, ktoré ponúkajú slušnú mzdu. Slabo platené a neisté pracovné miesta, ktoré vznikajú pod zámienkou zvýšenia flexibility trhu práce, znamenajú, že verejné systémy budú stále v kríze. Považujem za povzbudzujúce, že uznesenie Európskeho parlamentu o dôchodkových systémoch poukazuje na diskrimináciu žien v súvislosti s výškou dôchodku, hoci vek a čas prispievania budú prakticky rovnaké ako pre mužov. Toto je prvý krok k náprave nespravodlivosti, po ktorej sa musia zaviesť následné opatrenia.
<SPEAKER ID="551" NAME="Vilija Blinkevičiūt" LANGUAGE="LT">
Zelená kniha Európskej komisie predkladá presvedčivé argumenty, prečo musíme zdokonaliť súčasné dôchodkové systémy. Nesmieme však zabúdať na to, že väčšina navrhovaných riešení je sociálne citlivá.
<P>
Musíme preto dôkladne zhodnotiť nielen výhody týchto riešení, ale aj potenciálne riziká, najmä keď hovoríme o zvyšovaní veku odchodu do dôchodku alebo o strate vplyvu členských štátov v oblasti dôchodkovej politiky. Hoci Komisia považuje zvýšenie veku odchodu do dôchodku za jeden z menej bolestivých spôsobov, ako sa prispôsobiť rastúcej priemernej dĺžke života, nepredkladá konkrétne návrhy týkajúce sa zamestnanosti starších ľudí na trhu práce. V prípade oddialenia veku odchodu do dôchodku sa môžu mnohí nezamestnaní ľudia pod hranicou veku odchodu do dôchodku ocitnúť v pasci chudoby. Dostatočne sa nezvážilo ani to, do akej miery umožní ľuďom dlhšie pracovať ich zdravotný stav. Okrem toho musíme vziať do úvahy skutočnosť, že ženy prijímajú slabšie platenú prácu alebo prácu na čiastočný úväzok častejšie ako muži a že pre pôrod, materstvo a starostlivosť o deti a členov rodiny so zdravotným postihnutím strácajú poistenecké záruky a nakoniec dostanú nižší dôchodok. Myslím si, že sa musíme viac zamerať aj na iné prostriedky zdokonaľovania dôchodkových systémov, ako sú napríklad načasovanie začiatku pracovného života, lepšie zosúladenie pracovného a rodinného života, "flexibilné" posudzovanie veku odchodu do dôchodku, zavedenie minimálnych noriem týkajúcich sa dôchodkov atď.
<P>
V každom prípade by som zelenú knihu považovala za vážny krok smerom k zaisteniu normálnych životných podmienok pre súčasných a budúcich dôchodcov.
<SPEAKER ID="552" NAME="Alajos Mészáros" LANGUAGE="HU">
Meniace sa demografické ukazovatele a vyššia priemerná dĺžka života nás nútia vypracovať novú stratégiu týkajúcu sa našich dôchodkových systémov. Musíme nanovo definovať otázky týkajúce sa budúcnosti mladých a starých ľudí, aby sme dokázali zaistiť trvalo udržateľné, bezpečné a primerané vyplácanie dôchodkov. Medzi európskymi členskými štátmi existujú z hľadiska ich dôchodkových systémov veľké rozdiely. Kým západné európske krajiny bojujú s problémami zvyšovania súčasných a budúcich nákladov, nové členské štáty sa pokúšajú vytvoriť diverzifikované systémy. Kým v roku 2008 podporovali každého dôchodcu štyria zamestnanci, v roku 2020 to budú piati. Medzi dôvody tejto situácie patrí skutočnosť, že európska mládež pre svoju dlhšiu a komplexnejšiu odbornú prípravu vstupuje na trh práce v neskoršom veku a že pracovnoprávne vzťahy zamestnancov netrvajú do zákonom stanoveného veku odchodu do dôchodku.
<P>
Musíme vytvoriť systém, ktorý bude trvalo udržateľný a zaručí dôchodky prostredníctvom zohľadňovania situácie v členských štátoch. Musíme porozmýšľať aj o možnosti voľného pohybu v rámci EÚ. Musíme začať s predpokladom, že efektívny a úspešný trh práce novej generácie si bude vyžadovať aj mobilitu. Pre budúcu reformu dôchodkových systémov bude nevyhnutné prepojiť prvý a druhý pilier, ktoré sa už v rôznych členských štátoch čiastočne prekrývajú a ktoré musia byť úzko prepojené aj s tretím pilierom. Zároveň sa musíme pokúsiť odstrániť nelegálne zamestnávanie, čo má podobne kľúčovú úlohu pri ochrane našich dôchodkových systémov.
<SPEAKER ID="553" NAME="Vasilica Viorica Dăncilă" LANGUAGE="RO">
Trend starnutia obyvateľstva, ktorému Európa v posledných rokoch čelí, spôsobuje zásadné zmeny v oblasti medicíny a spotrebiteľských návykov, ako aj v štruktúre obyvateľstva a v systéme sociálneho zabezpečenia. Za týchto okolností sa zabezpečenie životaschopnosti dôchodkových systémov v budúcnosti úzko spája s tým, ako dlho sú vlastne občania EÚ aktívni na trhu práce. Považujem za prospešné, že stratégia EÚ 2020 podporuje aktívnu politiku zameranú na trh práce, ktorá pomôže zvýšiť mieru zamestnanosti starších pracovníkov, žien, príslušníkov menšinových skupín a dlhodobo nezamestnaných. Myslím si, že vďaka dosiahnutiu tohto cieľa sa v Európe zvýši počet pracujúcich ľudí, a tým aj hospodársky rast, čo bude mať pozitívny vplyv na životaschopnosť dôchodkových systémov na úrovni EÚ.
<SPEAKER ID="554" NAME="Jarosław Kalinowski" LANGUAGE="PL">
Všetci vieme, že ideálny model dôchodkových systémov neexistuje. Každá krajina si vyvinula vlastné riešenia a má plány budúcich reforiem, ktoré im primerane prispôsobuje. Napriek značným rozdielom medzi jednotlivými systémami si myslím, že Európska únia by mala naznačiť, ktorým smerom by sa mali všetky členské štáty vydať pri uskutočňovaní zmien. Vo výbore sa viackrát zdôrazňovalo, že finančná a hospodárska kríza v posledných rokoch poukazuje na naliehavú potrebu vykonať reformy dôchodkových systémov. Zásady solidarity a subsidiarity nás nútia posilniť spoluprácu medzi členskými štátmi v tejto oblasti. Vzájomná výmena skúseností nám umožní vyhnúť sa tomu, aby sme strácali čas duplicitou, čo už v jednej krajine viedlo ku katastrofe, pričom výmena informácií o osvedčených postupoch nám umožní účinne vyvinúť tie najlepšie stratégie.
<P>
Nezabúdajme, že reformy sa nesmú obmedziť iba na zvýšenie príspevkov a predĺženie obdobia, počas ktorého sa príspevky odvádzajú. Rozpočtová stabilita, cezhraničná koordinácia dôchodkov, vytvorenie minimálnych záruk a rovnaké práva pre ženy a mužov - to sú len niektoré z otázok, o ktorých by sa malo uvažovať v každom členskom štáte. V celej Európe by sa mal vytvoriť trvalo udržateľný systém založený na vzájomne závislých a vzájomne sa doplňujúcich pilieroch, ktorý by zahŕňal verejnosť, zamestnancov a súkromné dôchodky, ako aj kapitálové a nekapitálové dôchodky. Som presvedčený, že toto riešenie zaručí vytvorenie stabilných a spravodlivých dôchodkových systémov, ktoré zároveň ostanú dostatočne flexibilné na to, aby sa prispôsobili sociálnym a hospodárskym zmenám, ktoré zažívame.
<SPEAKER ID="555" NAME="Zuzana Roithová" LANGUAGE="CS">
Pre starnutie svojho obyvateľstva takmer všetky krajiny na svete čelia otázke, ako v budúcnosti financovať dôchodkové systémy založené hlavne na flexibilnom financovaní. Vítam vynikajúcu správu pani Oomenovej-Ruijtenovej, ktorá otvára možnosť riešenia a zároveň rešpektuje subsidiaritu. Chcela by som spomenúť riešenie, ktoré už veľa rokov presadzuje Kresťanská a demokratická únia - Československá strana ľudová (KDU - ČSL) v Českej republike. Deti, ktoré sú zárobkovo činné, by mali mať možnosť presmerovať časť svojich povinných odvodov do flexibilného systému na dôchodkový účet svojich rodičov a prostredníctvom tohto príspevku k vyššiemu dôchodku svojich rodičov čiastočne vykompenzovať náklady vynaložené na starostlivosť o nich v detstve. Táto individualizovaná medzigeneračná solidarita by bola na jednej strane spravodlivejšia pre dnešných dôchodcov, ktorí riadne vychovali novú generáciu, pričom na druhej strane by to určite pomohlo rehabilitovať postoj spoločnosti k veľkým rodinám. Mať deti by sa malo skôr vyplácať, než na to len doplácať. Toto je kľúč k trvalému riešeniu dôsledkov, ako aj hlavnej príčiny nášho dôchodkového problému.
<SPEAKER ID="556" NAME="Jaromír Kohlíček" LANGUAGE="CS">
Desať rokov práce na zelenej knihe mylne nazvanej Snaha o primerané, trvalo udržateľné a bezpečné európske dôchodkové systémy neprinieslo nič iné než náhodný súbor nezmyselných tvrdení. Neviem, ako je to v iných krajinách, ale napríklad v Českej republike sa odhadovaná miera pôrodnosti, ku ktorej dospeli odborníci pred desiatimi rokmi, líši od súčasnej situácie tak dramaticky, že tvrdenia zelenej knihy na roky 2040 - 2060 sú podľa mňa nezmyselné. Ak odborníci nedokážu predvídať vývoj miery pôrodnosti ani na päť až sedem rokov, ako môže mať nejakú hodnotu ich predpoveď na obdobie dlhšie ako 30 rokov? Celá zelená kniha sa zakladá na mylnom predpoklade, že pokiaľ daňovníkovi zákonom nariadim povinnosť investovať časť finančných prostriedkov, ktoré sa majú odviesť do dôchodkového systému, do fondu, ktorý nie je garantovaný štátom, získa vyšší dôchodok, ako by získal iba z prvého piliera. Zodpovedný ústavný súd by takýto zákon bezpodmienečne označil za protiústavný. Dokonca ani v krajinách, kde v minulosti druhý pilier zaviedli, to očividne neprinieslo očakávané výsledky. Napríklad v Čile v sedemdesiatych rokoch minulého storočia po Pinochetovom prevrate sa súkromné fondy, ktoré neboli garantované štátom, stali povinnými pre občanov okrem armády a polície. Prečo to bolo tak? Prečo aj súčasná konzervatívna vláda v Maďarsku ruší neúčinný druhý pilier dôchodkového zabezpečenia? Toto sú hlavné dôvody, prečo Konfederatívna skupina Európskej zjednotenej ľavice - Nordická zelená ľavica nemôže hlasovať za správu pani Oomenovej-Ruijtenovej. Nemôžeme podporiť plánovaný zločin storočia.
<SPEAKER ID="557" NAME="Louis Grech" AFFILIATION="S&amp;D">
písomne. - EÚ a členské štáty čelia jednej zo svojich najväčších úloh v súvislosti so zaistením primeraných a trvalo udržateľných dôchodkových systémov v Európe. Vzhľadom na to, že živobytie vysokého percenta občanov do značnej miery závisí od ich dôchodkových systémov, chcel by som zdôrazniť význam štátom financovaných dôchodkových systémov založených na zásade solidarity.
<P>
V rozmanitých situáciách s rôznymi tradíciami a druhmi dôchodkového systému a vzhľadom na to, že hlavná zodpovednosť za dôchodkovú reformu ostáva v právomoci členských štátov, nie je možné uplatniť zásadu univerzálneho prístupu. EÚ však môže pridať istú hodnotu prostredníctvom zabezpečenia koordinácie medzi rôznymi dôchodkovými systémami a výmeny osvedčených postupov.
<P>
Akákoľvek revízia dôchodkových systémov by sa mala vykonávať transparentne. Mali by sa pri nej chrániť potreby spotrebiteľov a občania by mali byť informovaní o svojich právach, pokiaľ ide o rôzne dôchodkové systémy a súvisiace riziká, a to najmä tie, ktoré sa týkajú cezhraničnej mobility. Dôchodkové systémy by mali byť schopné odolať akýmkoľvek potenciálnym rozpočtovým a demografickým tlakom vyvíjaným na členské štáty bez toho, aby dostávali pod neprimeraný tlak bežných občanov.
<P>
Toto všetko treba riešiť cez prizmu demografických a sociálno-ekonomických výziev budúcnosti, ako sú rozvoj netypického zamestnania, nárast počtu pracujúcich žien, zmeny v rodinných štruktúrach a nezamestnanosť mládeže.
<SPEAKER ID="558" NAME="Angelika Werthmann" LANGUAGE="DE">
Niektoré témy v iniciatíve Komisie týkajúcej sa tejto zelenej knihy sa mi zdajú byť mimoriadne dôležité. Považujem za našu povinnosť zabrániť tomu, aby najmä starší občania, ktorí nám počas svojho pracovného života pomohli vybudovať našu súčasnú úroveň prosperity, skončili v starobe v zraniteľnej situácii. Správa zároveň primerane zohľadňuje zásadu subsidiarity. Komisia by mala jasnejšie vyžadovať rovnoprávnosť mužov a žien. Ženy majú netypické pracovné zmluvy častejšie ako muži. Ich dôchodky sú často nižšie, a preto im hrozí väčšie riziko, že budú v starobe trpieť chudobou. Primerané a bezpečné dôchodkové systémy predstavujú dlhodobé medzigeneračné zmluvy. Preto by som chcela podporiť Komisiu v tom, aby využila zelenú knihu na začatie iniciatív, ktoré vytvoria väčšie verejné povedomie o solidarite medzi generáciami v otázke dôchodkového zabezpečenia.
<SPEAKER ID="558" NAME="Elena Băsescu" LANGUAGE="RO">
Myslím si, že EÚ musí vytvoriť otvorený jednotný dôchodkový systém, ktorý bude zohľadňovať demografické tendencie a otázku mobility. Dovoľte mi uviesť príklad našej krajiny. Ročné výdavky na dôchodky predstavujú v Rumunsku najrozsiahlejšiu kategóriu rozpočtových výdavkov. Štátny rozpočet sociálneho poistenia už od roku 2006 zaznamenáva ročný deficit, ktorý v roku 2009 dosiahol 1,5 miliardy EUR. Podľa odhadov Svetovej banky by deficit spôsobený výdavkami na dôchodky mohol v roku 2050 dosiahnuť približne 12 % HDP podľa starého systému. Preto prostredníctvom zákona č. 263/2010 Rumunsko zaviedlo súbor zásadných reforiem, ktoré zaistia trvalú udržateľnosť verejného dôchodkového systému zo strednodobého a dlhodobého hľadiska. Tieto reformy zahŕňajú: odrádzanie od predčasného odchodu do dôchodku a od odchodu do invalidného dôchodku, ktorý zo zdravotného hľadiska nie je oprávnený; zvyšovanie počtu ľudí, ktorí prispievajú do verejného jednotného dôchodkového systému; postupné zvyšovanie zvyčajného veku odchodu do dôchodku mužov a žien - na 65 rokov pre mužov do roku 2015 a na 63 rokov pre ženy do roku 2030.
<SPEAKER ID="558" NAME="Ville Itälä" LANGUAGE="FI">
V súčasnosti sú za všetky dôchodky zodpovedné jednotlivé členské štáty, ale aj EÚ zohráva v dôchodkovej politike dôležitú úlohu. Aby sme mohli dosiahnuť svoj cieľ, ktorým je, aby bol voľný pohyb osôb a práce skutočne voľný, dôchodkové systémy musia byť primerane zosúladené. Treba zaručiť aj minimálnu úroveň dôchodkov, aby sa rodiny skutočne mohli pohybovať úplne slobodne. Musíme sa teda posunúť k zosúladenému systému - čím skôr, tým lepšie. Inak nejednotný dôchodkový systém skutočne vytvorí prekážku vo voľnom pohybe v rámci EÚ.
<SPEAKER ID="558" NAME="Joanna Katarzyna Skrzydlewska" LANGUAGE="PL">
Potešilo ma, keď som zistila, že správa o zelenej knihe Komisie o primeraných, trvalo udržateľných a bezpečných európskych dôchodkových systémoch bude pridaná do dnešného programu. Otázka týkajúca sa budúcich dôchodkov, toho, aké sú bezpečné a aký príjem zabezpečia, je v súčasnosti jedným z najzávažnejších problémov, ktorým spoločnosť čelí. Hoci za rozhodovanie o tom, akú formu majú dôchodkové systémy nadobudnúť, sú zodpovedné členské štáty a Európska únia v zásade nie je oprávnená v tejto oblasti konať, určité legislatívne riešenia týkajúce sa dôchodkových systémov by mali byť vypracované na úrovni EÚ. Žiadosť Parlamentu, aby Komisia vypracovala usmernenia pre vlády členských štátov, má veľký význam pre hospodársku bezpečnosť dôchodcov, pretože tieto usmernenia by stanovili minimálnu úroveň dôchodkov a kritériá výpočtu dôchodkov, čo by znamenalo, že dôchodky žien by už neboli nižšie ako dôchodky mužov. Ženy sú nie vlastnou vinou odsúdené na nižšie dôchodky ako muži, lebo sú platené inak za rovnakú prácu alebo musia prerušiť svoju kariéru, aby sa postarali o deti, čo má za následok nižšie príspevky počas celého ich pracovného života. Komisia by vzhľadom na ohrozenie stability dôchodkových systémov nemala zabudnúť zabezpečiť, aby sa zaviedli právne riešenia, ktoré zaručujú rovnaké zaobchádzanie so ženami a s mužmi v celej EÚ, pokiaľ ide o úroveň budúcich dôchodkov.
<SPEAKER ID="558" NAME="Mara Bizzotto" LANGUAGE="IT">
Dosiahnutím hrozného čísla 23 miliónov nezamestnaných Európa v roku 2011 prekonala všetky negatívne rekordy desaťročia v oblasti politík zamestnanosti, takže ich oficiálne možno označiť za neúspech. Kríza je viac než dostatočným dôvodom na prijatie textu, v ktorom výzva uplatniť zásadu subsidiarity v oblasti dôchodkov dokazuje, že eurokrati pri revízii európskeho sociálneho modelu, ktorý rozhodne zlyhal, opäť zmúdreli. Po desaťročí, keď boli odsúvané na vedľajšiu koľaj, vlády zakročujú a stávajú sa hlavnými aktérmi pri obnove sociálnej Európy. To však nestačí: len odvážne rozhodnutie v prospech demokracie bežných občanov založené na reformách v oblasti zamestnanosti, ktoré zvyšujú atraktívnosť práce, a na federalizme výplatnej pásky, ktorý zohľadňuje rôzne životné náklady v každom regióne Európy, ktorým by sa prispôsobili platy aj dôchodky, by predstavovalo skutočnú zmenu smerovania k obnove. Zníženie ceny práce prostredníctvom zníženia daní a poskytnutie možnosti našim malým podnikom fungovať a investovať v regióne sú nevyhnutné kroky, pomocou ktorých možno zaistiť vyrovnanie príspevkov pre staršie generácie a budúcnosť, ktorú charakterizujú istota a kvalita života pre nové generácie.
