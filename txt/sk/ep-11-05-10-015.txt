<CHAPTER ID="015">
Migračné toky a azyl a ich dosah na Schengen (rozprava) 
<SPEAKER ID="480" NAME="Predseda">
Ďalším bodom programu sú vyhlásenia Rady a Komisie o migračných tokoch a azyle a ich dosahu na Schengen.
<SPEAKER ID="481" NAME="Enikő Győri">
úradujúca predsedníčka Rady. - Vývoj v južných susedských krajinách a pokračujúce migračné toky vyvolávajú vážne problémy v Európskej únii. Poslúžili ako dôvod na zdôraznenie dôležitosti zaoberať sa otázkou, ako riadime migračné toky a toky utečencov.
<P>
Európska rada preto na svojom marcovom zasadnutí vyzvala Radu a Komisiu, aby do júnového zasadnutia Európskej rady predložili v reakcii na túto situáciu plán rozvoja kapacít na riadenie migračných tokov a tokov utečencov. V tomto smere sú dôležitými krokmi závery prijaté Radou pre spravodlivosť a vnútorné veci v dňoch 11. a 12. apríla 2011 a oznámenie, ktoré Komisia vydala minutý týždeň. Predsedníctvo zvolalo na 12. mája mimoriadne zasadnutie Rady pre spravodlivosť a vnútorné veci s cieľom diskutovať o téme riadenia migračných tokov a tokov utečencov. Tieto rozhovory nám pomôžu pri príprave zasadnutia Európskej rady, ktoré sa uskutoční 21. júna a na ktorom sa budeme zaoberať práve týmito témami.
<P>
Nemôžeme, samozrejme, nekonať, keď sme svedkami takýchto udalostí na druhej strane Stredozemného mora. EÚ a členské štáty sú pripravené pomáhať tým, ktorí sa v dôsledku najnovšieho vývoja v severnej Afrike ocitli mimo svojich domovov, a tým členským štátom, ktorých sa to najviac priamo týka. Za posledných niekoľko mesiacov poskytli EÚ a členské štáty približne 96 miliónov EUR na krízovú humanitárnu pomoc a sme odhodlaní ďalej poskytovať podporu, ak a keď to bude podľa vývoja situácie potrebné.
<P>
Rada tiež vyzvala všetky členské štáty, aby naďalej podporovali Úrad vysokého komisára OSN (UNHCR), Medzinárodnú organizáciu pre migráciu (IOM), Červený kríž a všetky príslušné subjekty, ktorých činnosť je kľúčová pri pomoci osobám, ktoré sa v dôsledku trvajúceho násilia v Líbyi ocitli bez domova. Členské štáty, ktoré tento vývoj priamo postihuje, dostávajú príspevky v podobe finančných prostriedkov, vybavenia a odborných skúseností. Komisia napríklad nedávno oznámila, že pre členské štáty ako Taliansko a Malta by sa mohla sprístupniť suma vo výške približne 25 miliónov EUR z pohotovostných fondov. Pomoc je okrem toho pripravený poskytnúť aj novozriadený Európsky podporný úrad pre azyl, aj keď len začína svoju činnosť. Niektoré členské štáty vrátane Maďarska sa už vyjadrili, že sú pripravené presunúť utečencov z Malty, aby tak zmiernili tlak na orgány v tejto krajine.
<P>
Okrem osobitných opatrení, ktoré majú riešiť túto konkrétnu situáciu, je Rada stále v plnej miere odhodlaná ďalej rozvíjať spoločný európsky azylový systém. V Rade aj v Parlamente stále prebiehajú práce a dosiahol sa už určitý pokrok napriek tomu, že s touto vecou sa spájajú technické problémy a je politicky citlivá.
<P>
Riadenie migračných tokov v EÚ a v jednotlivých členských štátov si všeobecne vyžaduje účinné riadenie hraníc. Pokiaľ ide o riadenie vonkajších hraníc, v mnohom tu zohráva dôležitú úlohu agentúra Frontex vrátane monitorovania vonkajších hraníc EÚ a poskytovania operačnej podpory.
<P>
Vzhľadom na posledný vývoj v severnej Afrike sa 20. februára 2011 začala spoločná operácia Hermes na základe požiadavky talianskej vlády. Zámerom je zabrániť nezákonnému prekračovaniu hraníc zo strany utečencov smerujúcich na Lampedusu, Sicíliu, Sardíniu a do vnútrozemia Talianska a jeho odhaľovanie. Frontex podporuje aj talianske orgány pri činnostiach v oblasti hraničných kontrol v druhej línii prostredníctvom informovania a kontroly migrantov.
<P>
Rada tiež víta rozhodnutie Komisie o mobilizácii dodatočných finančných prostriedkov, ktoré Frontex potrebuje na pokračovanie vo svojich plánovaných spoločných operáciách. Naliehavo sme vyzvali členské štáty, aby poskytli ďalšie ľudské a technické prostriedky potrebné na podporu operácií agentúry vrátane operácie Hermes.
<P>
Ako viete, v tomto Parlamente je nový návrh týkajúci sa agentúry Frontex, o ktorom rokujeme. V plnej miere sa spolieham na podporu Parlamentu pri dokončení tohto legislatívneho návrhu a pri zaistení úspechu rokovaní.
<P>
Vzhľadom na nedávny migračný tlak zo severnej Afriky sa pre Radu stalo vysokou prioritou posilnenie agentúry Frontex. Chcela by som vyjadriť vďaku pánovi Busuttilovi a tieňovým spravodajcom za dobrú spoluprácu a naozaj dúfam, ako som aj práve zdôraznila, že sa do júna 2011 podarí dosiahnuť dohodu v prvom čítaní, ako na to vyzvala Európska rada v marci.
<P>
Vývoj v oblasti južného Stredozemia najmä v súvislosti s tuniskými migrantmi, ktorí prichádzajú na ostrov Lampedusa, vyvolal aj otázky týkajúce sa kontrol na vnútorných hraniciach. To sa zase dotýka témy slobody pohybu v rámci Európskej únie. Rada sa v plnej miere stotožňuje s názorom takmer všetkých tu prítomných, že voľný pohyb osôb v rámci schengenského priestoru je veľkým úspechom. Tie členské štáty, ktoré žiadali o revíziu schengenského systému, zároveň zdôraznili, že ju navrhujú s cieľom zachovať voľný pohyb našich občanov, ktorý patrí medzi základné piliere Únie.
<P>
Na tento účel má slúžiť zlepšenie bezpečnosti a riadenia schengenského priestoru v čase zvýšeného tlaku. Vzhľadom na to a na zvýšený tlak na vonkajšie hranice a výzvy členských štátov na posilnenie systému schengenských pravidiel sa Rada musí zaoberať tým, ako možno ďalej zaručiť zásadu voľného pohybu a zároveň potrebu občanov udržiavať vysokú mieru vnútornej bezpečnosti.
<P>
Na zasadnutí Rady 12. mája 2011 plánuje predsedníctvo začať rozhovory o rôznych predstavách týkajúcich sa schengenského acquis, ktoré predložila Komisia vo svojom oznámení o migrácii zo 4. mája. Rada sa teší najmä na preskúmanie návrhov Komisie v súvislosti s mechanizmom týkajúcim sa koordinovaného a dočasného opätovného zavedenia kontrol ako opatrenia poslednej možnosti na základe objektívnych kritérií a pri rešpektovaní metódy Spoločenstva. Rada bude mať príležitosť diskutovať aj o tom, ako pokračovať v práci na revízii schengenského hodnotiaceho mechanizmu v záujme zaistenia účinnejšieho a jednotnejšieho vykonávania aquis.
<P>
Našou okamžitou prioritou je, samozrejme, riešiť vplyv dramatických udalostí v južných susedských krajinách, ale zároveň si musíme vziať ponaučenie do budúcnosti. Stručne povedané, musíme zaviesť stratégiu na dlhšie obdobie. Niekoľko bodov, ktoré som uviedla, nám pomôže vytvoriť takúto stratégiu, teším sa však na rozhovory, ktoré môžu viesť ku komplexnému prístupu k migrácii úplne v súlade s naším globálnym prístupom k migrácii.
<P>
V súlade s tým pán premiér Orbán nedávno povedal, že by sme mali jasne odlišovať ekonomických migrantov od politických utečencov. Ak chce byť Európa sama k sebe úprimná, politických utečencov musí vítať. Európa musí pomôcť krajinám severnej Afriky formou prostriedkov podobných Marshallovmu plánu, aby sa tam vytvorili podmienky vhodné na život, čím by sa zároveň riešili hlavné príčiny migrácie. Bude si to vyžadovať nielen dohodu medzi nami, ale aj konzultácie s našimi susedmi a najmä s krajinami severnej Afriky v rámci partnerstva a bude sa pritom musieť zohľadniť široké spektrum faktorov, ako napríklad medzinárodná ochrana, migrácia, mobilita a bezpečnosť.
<P>
Zo širšieho hľadiska teda našim južným susedom pomôžeme všetkými dostupnými prostriedkami pri ich prechode na otvorené, demokratické a prosperujúce spoločnosti. To je najlepší spôsob riešenia naliehavých faktorov, ktoré k našim brehom privádzajú nezákonných prisťahovalcov.
<SPEAKER ID="482" NAME="José Manuel Barroso">
predseda Komisie. - Dnes sme sa tu stretli, aby sme viedli rozpravu o migrácii a cezhraničnom pohybe európskych občanov. Dovoľte mi však na úvod pripomenúť, že včera bolo 61. výročie Schumanovej deklarácie, ktorá položila základy Európskej únie. A práve od tohto dňa začal proces, v ktorom sa Európania chceli spojiť a zabudnúť na svoje rozdielnosti s cieľom vybudovať európsky kontinent bez hraníc, kde sa naši občania budú môcť medzi krajinami voľne pohybovať.
<P>
Pre regióny, ako je ten, kde sa momentálne nachádzame, Štrasburg a všeobecne Alsasko, život na hraniciach už neznamená obmedzenie hranicami, pričom prínosy siahajú ďaleko nad rámec týchto pohraničných regiónov. Pre obrovskú väčšinu európskych občanov právo voľného pohybu predstavuje stelesnenie európskeho projektu a jeden z najhmatateľnejších výsledkov Európskej únie. Som rád, že môžem povedať, že väčšina Európanov toto svoje právo v plnej miere využíva. Veď Európania ako turisti každoročne uskutočnia približne 1,25 miliardy ciest po krajinách Európskej únie.
<P>
To by bolo bez Európskej únie úplne nemožné. Ešte stále si pamätám, ako sme pri cestovaní z mojej domoviny Portugalska do Španielska museli prekonávať mnoho problémov. To, že krajiny sú schopné obmedziť prekážky na svojich hraniciach a umožnia občanom voľne sa pohybovať, je preto skutočne veľkým symbolom civilizačného pokroku.
<P>
Aj z hľadiska hospodárstva je voľný pohyb jadrom úspechu jednotného trhu a trvalej snahy Európy o podnietenie rastu a tvorby pracovných miest. Poviem to rovno, voľný pohyb je pre Európu to, čo sú základy pre budovy. Ak ho zrušíte, oslabí sa celá štruktúra.
<P>
Minulý týždeň Komisia predstavila oznámenie o štruktúrovanejšom prístupe k migrácii, v ktorom sa okrem iného hovorí o návrhu posilneného schengenského systému riadenia. V najbližších týždňoch budú nasledovať aj ďalšie návrhy a z tohto miesta by som chcel pochváliť prácu pani komisárky Malmströmovej, ktorá sa s veľkým dôvtipom a citlivosťou maximálne usiluje o nájdenie správneho prístupu k tejto zložitej záležitosti.
<P>
Dovoľte mi zamerať sa na riadenie Schengenu, pretože som vyrozumel, že ide o najdôležitejšiu záležitosť tu v Parlamente. Je tu, samozrejme, oveľa viac ďalších návrhov, napríklad návrhov na posilnenie agentúry Frontex a spoločného európskeho azylového systému, dúfam však, že budeme mať ďalšie príležitosti hovoriť o týchto témach podrobnejšie.
<P>
Minulý rok Komisia predložila návrhy na zachovanie a posilnenie schengenského hodnotiaceho mechanizmu ako základného prvku v acquis nášho spoločného projektu a chcem zdôrazniť, že už minulý rok - teda s dostatočným predstihom pred súčasnými udalosťami - Komisia zistila určité problémy v riadení Schengenu. Teraz tieto návrhy zaktualizujeme a dokončíme a urobíme maximum v záujme dosiahnutia rýchlych výsledkov.
<P>
Súčasná situácia v oblasti migrácie v Stredozemí a výsledný tlak poukázali na určité slabé stránky a nekoordinované reakcie členských štátov pri riadení Schengenu. Vzhľadom na tieto mimoriadne okolnosti naliehavo potrebujeme posilniť riadenie Schengenu a riadenie vonkajších hraníc. Potrebujeme lepšiu koordináciu medzi Komisiou a členskými štátmi a predovšetkým medzi samotnými členskými štátmi.
<P>
Nedávne udalosti nás síce podnietili k tomu, aby sme sa naliehavo zaoberali touto témou, Komisia však využíva túto príležitosť, aby prostredníctvom oznámenia riešila dlhotrvajúce základné nezhody a nedoriešené otázky, ktoré viedli k tomu, že niektoré členské štáty konali jednostranne a nie celkom v súlade s perspektívou Európskej únie. Je načase potlačiť tieto tendencie hneď v zárodku, zastaviť ich od samého začiatku.
<P>
Komisia už prijala krátkodobé opatrenia na riešenie situácie v Stredozemí. Balík, ktorý sme predložili minulý týždeň, navyše naliehavo vyzýva na racionálne úvahy pri zohľadnení krátkodobých potrieb posilnenia vonkajších hraníc, ako aj širšieho prístupu k azylu a migrácii. Tieto témy treba zvažovať aj vzhľadom na našu susedskú politiku, obchod so severnou Afrikou a podporu demokratizácie, ako aj vzhľadom na dlhodobé nedostatky v oblasti pracovnej sily v samotnej Európe a snahy o oživenie európskej konkurencieschopnosti.
<P>
Nejde o bezmyšlienkovitú reakciu. Nejde o žiadnu improvizáciu. Je a musí to byť široké spektrum opatrení položených na základoch silnej a úspešnej európskej politiky pri definovaní najlepších záujmov Európskej únie a jej občanov teraz a do budúcnosti.
<P>
Zámerom je zároveň pomôcť tým členským štátom, ktoré sa pokúšajú vyriešiť nespravodlivú dávku migračnej záťaže. Keď prídu tisíce ľudí k pobrežiu jednej krajiny, nie je to preto, že by snívali o živote na Malte alebo Lampeduse, je to preto, že hľadajú lepší život v Európe. Nemôžeme očakávať od krajín, ktoré sú priamo vystavené masívnym migračným tokom, že to samy vyriešia. Pravidlá voľného pohybu občanov prinášajú výhody všetkým krajinám v Európskej únii. Je povinnosťou všetkých krajín podporiť tieto štáty, ktoré sa v istých chvíľach dostávajú pod osobitný tlak. Znamená to, že bremeno sa musí rovnomerne rozdeliť. Znamená to tiež, že všetky členské štáty musia brať vážne svoje zodpovednosti.
<P>
Keď sa budeme zaoberať týmto rozdelením záťaže, musia sa zohľadniť všetky tlaky a všetky prínosy, a to je samotným základom Európskej únie: riadenie krízy prostredníctvom solidarity a zodpovednosti. Solidarita a zodpovednosť sú kľúčovými slovami našej reakcie. Prisťahovalectvo je európskym problémom. Prisťahovalectvo si vyžaduje európsku odpoveď.
<P>
Práve preto je zámerom návrhu Komisie posunúť ďalej riadenie schengenského systému zo strany Únie a dokázať, že medzi členskými štátmi môže fungovať solidarita. Ide o spoločné riadenie, nie o jednostranné kroky. Chcem znovu zdôrazniť, že ide o súčasť celkového prístupu. Aspektmi takéhoto prístupu sú aj posilnenie agentúry Frontex a presun k spoločnému európskemu azylovému systému.
<P>
Dovoľte mi jednu vec absolútne objasniť. Nejde o hľadanie spôsobov, ako by mohli členské štáty opätovne zaviesť hraničné kontroly. Som pevne presvedčený, že takýto krok by nielenže katastrofálne ohrozil to, čo Európa budovala posledných 61 rokov, ale bola by to aj sabotáž našich snáh o vybudovanie prosperujúcej a integrovanej Európy budúcnosti.
<P>
Členské štáty navyše už teraz majú právo realizovať túto možnosť jednostranne v rámci existujúceho schengenského systému. Toto právo sa v minulosti uplatnilo s cieľom pomôcť členským štátom riešiť konkrétne krátkodobé výnimočné okolnosti, ako napríklad pri teroristických útokoch alebo v súvislosti s pohybom drog.
<P>
Tieto výnimky by mali zostať výnimkami a chcem skutočne zdôrazniť, že znovuzavedenie hraničných kontrol nie je pre Európu žiaduce, a to ani za aktuálnych okolností, ani vo vzťahu k budúcim problémom, ktorým budeme skôr či neskôr čeliť. Malo by ísť o absolútne poslednú využiteľnú možnosť.
<P>
Všetci navyše vieme, že vnútorné kontroly môžu byť sporadicky užitočné, nie sú však súčasťou konštruktívneho prístupu k európskej integrácii, nepredstavujú nákladovo účinné dlhodobé riešenie monitorovania pohybu ani riešenie prisťahovaleckého tlaku. Vždy to tak bolo. Skutočnosť je taká, že v prípade masívneho prílivu migrantov žiaden členský štát napokon nebude na tom lepšie, ak sa pokúsi riešiť to sám. Trvalé riešenie možno nájsť len vtedy, keď členské štáty budú čeliť situácii spoločne.
<P>
Návrhy, ktoré sme predložili pred rokom na posilnenie Schengenu prostredníctvom hodnotiaceho mechanizmu a intenzívnejšej koordinácie hraničného dohľadu, pomôžu vytvoriť celoeurópsku disciplínu a spoločné smerovanie v systéme. Zaistia, že krajiny sa v budúcnosti nebudú cítiť donútené samy prijímať rozhodnutia, ktoré ovplyvňujú všetkých signatárov Schengenu.
<P>
Zdôrazňujem, že nejde o novú politiku, ktorá ohrozuje Úniu. Je to príležitosť posilniť ju: krok vpred smerom k spoločnému európskemu riadeniu, nie krok späť. Je to zámer posilniť schengenské acquis, nie odchýliť sa od neho. Nemôžeme prehliadať, že posledné roky odhalili problém v schengenskom riadení, ktorý musíme vyriešiť. Ak neposilníme existujúce mechanizmy, členské štáty budú naďalej konať samostatne. Budú vlastne podnecované, aby konali samostatne. Dáme argumenty populistom, extrémistom a v niektorých prípadoch aj xenofóbom, ktorí chcú spochybniť skvelé acquis communautaire v tejto oblasti. Práve preto si myslíme, že najlepším spôsobom, ako zabrániť vystaveniu Schengenu riziku, je práve posilniť pravidlá riadenia Schengenu a objasniť niektoré jeho aspekty.
<P>
Trvám na tom, že nejde o ustúpenie tlaku ktorejkoľvek časti Európy. Rozšírením našej kapacity riešiť krízové situácie sa zavedie dokonalejší systém riadenia, ktorý poskytne subjektom zodpovedným za politické rozhodovanie lepšie nástroje na odolávanie tlaku populistov alebo extrémistov v budúcnosti.
<P>
Tento návrh nemá riešiť len krátkodobé udalosti, ale len ak ukážeme, že vieme účinne riešiť aj krátkodobé problémy, môže vzniknúť skutočná dôvera v dlhodobé riešenia. Nejde o vrátenie času. Ide o vytvorenie riadenia dnes pre problémy, ktorým Európa bude určite čeliť zajtra. Nejde o to zobrať občanom právo na voľný pohyb. Ide o ocenenie ich integrity prostredníctvom posilnenia pravidiel.
<P>
Som presvedčený, že tento Parlament podporí náš prístup a naše úsilie. Sme jednotní v našom odhodlaní dodržiavať zásady, na ktorých je postavená naša Únia, aj proti všetkým populistickým pokušeniam. Vieme, že v niektorých stranách je teraz populárne byť extrémistom alebo populistom alebo dokonca niekedy vytiahnuť vlajku xenofóbie. Ale takéto niečo my neurobíme. Odoláme každému takémuto tlaku, ale aby sme uspeli, musíme občanov presvedčiť o tom, že sa pevne opierame o dve veci, a to predovšetkým o nápravu nedostatkov existujúceho systému, aby sme v situáciách tlaku a krízy dokázali pomôcť, a po druhé práve na tomto základe o zaistenie úplného dodržiavania ľudských práv a humanitárnych zásad, na ktorých je naša Únia postavená. Ľudia sú pripravení prejaviť solidaritu, vnútorne aj navonok, ak budú mať dôveru, že ich bezpečnostné obavy sa riešia rozhodne a komplexne.
<P>
Počítam s podporou tohto Parlamentu, že vyzve členské štáty, aby rýchlo prijali potrebné rozhodnutia. Naše návrhy sme predložili. Teraz nie je čas čakať. Je čas konať, aby Európska únia vyšla z týchto problémov jednotná a silnejšia.
<SPEAKER ID="483" NAME="Manfred Weber">
v mene poslaneckého klubu PPE. - (DE) Ako tu už bolo zdôraznené, Schengen patrí medzi veľké úspechy nášho spoločného európskeho projektu. Občania si to uvedomujú každý deň, keď cestujú po Európe. Je to uskutočnenie európskeho sna - sna o Európe bez hraničných kontrol. Preto v tejto rozprave treba najprv jasne povedať, a to najmä vzhľadom na rozpravu, ktorá sa uskutočnila v posledných týždňoch, že my tu v Parlamente spoločne zaistíme, aby žiadna iniciatíva ani rozprava nemohla zničiť túto zásadu a jej hlavnú myšlienku. V Európskom parlamente budeme túto zásadu hájiť.
<P>
V posledných týždňoch sa viedli rozhovory o viac než 25 000 utečencov z Tuniska, ktorí prišli na talianske územie na ostrov Lampedusa. No krajina ako Švédsko prijíma viac ako 25 000 ľudí ročne nepretržite už celé roky. Sú tu štáty, ktoré v porovnaní s utečencami prichádzajúcimi momentálne k južnej hranici Európy prijímajú oveľa väčšie počty ľudí vzhľadom na počet ich vlastného obyvateľstva, ale nikto nikdy nepomyslel na spochybnenie Schengenu v dôsledku tejto záťaže. V tejto fáze by som chcel preto jasne zdôrazniť, že je škoda, že pre tento problém, ktorý musíme riešiť spoločne, naozaj musíme viesť rozpravu o stave Schengenu práve v Európe.
<P>
Po druhé by som chcel objasniť, že uplatňujeme solidaritu. Pokiaľ ide o krajiny ako Malta, teda malá krajina bez vnútrozemia, ktorá je výrazne zasiahnutá, v súčasnosti uplatňujeme zásadu solidarity. Chcel by som však zdôrazniť, že okrem solidarity je druhou základnou zásadou zodpovednosť, ktorú musia prejavovať samotné krajiny. Musím preto požiadať Komisiu, aby sa na túto otázku bližšie pozrela. Ak súdy v Európskej únii teraz vyhlasujú, že nariadenie Dublin II nie je účinné - inými slovami, že sa utečenci nemajú deportovať do štátov, do ktorých ako prvých prišli -, musíme sa opýtať Komisie, ako rozhodne bude prijímať kroky proti tým štátom, ktoré zjavne v súčasnosti nevykonávajú existujúce právne predpisy. Hovoríme tu o minimálnych normách v Európskej únii. Vyzývam preto Komisiu, aby podnikla kroky aj v tomto smere.
<P>
Čo sa týka príprav na zasadnutie Rady, chcel by som spomenúť tri veci. Po prvé, pokiaľ ide o migráciu, z dlhodobého hľadiska musíme, prirodzene, očakávať väčšiu migráciu ako dôsledok demografických zmien, ale tu v Európskej únii momentálne máme 24 miliónov ľudí bez práce a v Španielsku miera nezamestnanosti medzi mladými ľuďmi dosahuje 30 %. Preto pokiaľ ide o tému migrácie, mali by sme postupovať obozretne, veľmi obozretne. Moja druhá poznámka sa týka posilnenia agentúry Frontex, čo sa tu už spomínalo.
<P>
Po tretie by som chcel požiadať nás všetkých, aby sme zaistili, že štáty, ktoré sa mali pripojiť k Schengenu, konkrétne Bulharsko a Rumunsko, nezostanú v dôsledku súčasnej rozpravy v úzadí. Urobili to, čo mali, snažili sa. Nežiadame o nižšie normy, aby sa Bulharsko a Rumunsko mohli pripojiť, ale ak splnia normy, bude spravodlivé, aby mali právo stať sa členmi schengenského priestoru.
<SPEAKER ID="484" NAME="Martin Schulz" LANGUAGE="DE">
Nestotožňujem sa s názorom, že oznámenie Komisie je dobré. Je mi veľmi ľúto, ale nemyslím si to. Domnievam sa, že je prehnané a chybné.
<P>
Nebojujeme tu iba s krízou v Európskej únii. Keď 400 000 ľudí cestuje z Líbye do Tuniska, je to kríza pre Tunisko. Keď sa 20 000 ľudí preplaví cez Stredozemné more do Európy, nie je to kríza pre Európu.
<P>
(potlesk)
<P>
Ak by sa táto záťaž rovnomerne rozdelila po celej Európe, nenastal by vôbec žiaden problém. Uviedli ste čísla, pán Weber. Nikoho neznepokojili čísla takéhoto rozsahu.
<P>
Preto sa nedomnievam, že to, čo ste predstavili, je dobré, pani Malmströmová. Necitovali ste totiž článok 78 ods. 3 Zmluvy o fungovaní Európskej únie (ZFEÚ). Neviem, či ho poznáte. V článku 78 ods. 3 ZFEÚ sa uvádza, že v prípade, že jeden alebo viac členských štátov čelí náhlemu prílevu štátnych príslušníkov z tretích krajín, Rada na návrh Komisie môže prijať dočasné opatrenia v prospech dotknutých členských štátov, a to, mimochodom, po konzultácii s Parlamentom. To hovorí článok 78 ods. 3 súčasnej zmluvy.
<P>
Mimochodom, dočasné hraničné kontroly sa zaviedli na základe schengenského režimu z roku 2006 počas Majstrovstiev Európy vo futbale a počas Svetového pohára vo futbale ako obrana proti chuligánstvu. Vôbec nie je potrebné podporovať populistickú iniciatívu dvoch predsedov vlád - ktorí sa ocitajú vo vážnej situácii, z ktorej je len málo možností úniku, a preto hľadajú únik pomocou populistických prostriedkov - predkladaním takéhoto oznámenia.
<P>
(potlesk)
<P>
Čo sa potom stalo, pán predseda Komisie? Minister vnútorných vecí Ligy severu v Taliansku hovorí, že všetci Tunisania hovoria po francúzsky, že to je dobré. Znamená to, že im môžeme dať povolenie na pobyt v Schengene a všetci môžu zamieriť do Francúzska. Francúzsky prezident sa potom prirodzene pýta, či potratili rozum. Všetci Tunisania prichádzajúci do Talianska chcú teraz ísť do Francúzska? Chcete nám ich nanútiť? V takom prípade zavrieme hranice. K tomu premiér Berlusconi a francúzsky prezident spoja sily a povedia, že teraz znovu potrebujeme hraničné kontroly v dôsledku situácie, do ktorej sme sa sami dostali. Čo potom urobí Komisia? Predloží oznámenie namiesto toho, aby povedala: "Ľudia, tento postup je absolútne nesprávny. Nemôžete takto pripraviť občanov Európy o jednu z ich základných slobôd." A práve to by som od vás čakal.
<P>
(potlesk)
<P>
Strácame európskeho ducha. Ako sa môže stať, že v tejto Únii, v ktorej medzi naše najväčšie úspechy v oblasti základných slobôd patrí sloboda pohybu našich občanov, zrazu dvaja predsedovia vlád môžu jednoducho svojvoľne zrušiť fungovanie jedného z našich skutočne veľkých úspechov - to bola vynikajúca fráza, ktorú ste použili vo svojom prejave - pre marginálny problém, ktorý sa dá ľahko zvládnuť? Ako je to možné? Týmto ľuďom pritom na výhru stačí, aby sme my proti tomu dostatočne nebojovali. Preto by som bol uvítal, keby ste bojovali.
<P>
(Predseda prerušil rečníka.)
<P>
Chcel by som vám povedať len jednu vec. Žijem na hraniciach, na nemecko-holandsko-belgických hraniciach medzi Aachenom, Maastrichtom a Lutychom. Mohli by ste mi vysvetliť, pani Malmströmová, ako sa bude problém migrácie v Stredozemí riadiť tým, že pri svojej ďalšej ceste z Aachenu do Maastrichtu budem musieť ukazovať svoj pas? Mohli by ste mi to, prosím, vysvetliť? Bol by som vám veľmi vďačný.
<SPEAKER ID="485" NAME="Guy Verhofstadt">
v mene skupiny ALDE. - Buďme veľmi otvorení a hovorme o tom na rovinu. To, čo sme zažili v posledných týždňoch v tejto oblasti, je zahanbujúce. Taliansko začalo vydávať dočasné povolenia na pobyt pre utečencov z Tuniska a potom Francúzsko reagovalo tým, že znovu zaviedlo vnútorné hraničné kontroly, akoby Európska únia zrazu prestala existovať.
<P>
Buďme veľmi otvorení a označujme veci pravými názvami. Bol to pingpong medzi dvomi vládami a medzi Berlusconim a Sarkozym týkajúci sa utečencov, ktorí majú naozaj problémy. Práve to sa dialo a podľa mňa to bolo katastrofou nielen pre Schengen, ale aj pre Európsku úniu a jej obraz, pretože znovuzavedenie vnútorných hraničných kontrol je v rozpore s celou podstatou Únie a základnými zásadami zmluvy. Táto myšlienka tu niekoľkokrát odznela a spomenul to aj pán Barroso.
<P>
To, čo sa stalo, bolo navyše absolútne neprimerané. Nebudem zachádzať až k tomu, aby som opakoval slová pána Schulza, ktorý to nazval marginálnym problémom, pretože 27 000 Tunisanov nie je marginálnym problémom. Má však pravdu v tom, že v porovnaní napríklad s 350 000 ľuďmi, ktorí utekali z Kosova počas kosovskej vojny, jednoznačne nehovoríme o migračnom cunami.
<P>
Dostávame sa teda k problému: k oznámeniu Komisie. Podľa mňa nebolo veľmi jasné. V oznámení sa uvádza, že ako posledná možnosť v skutočne kritických situáciách môže byť potrebné zaviesť mechanizmus - chápem to tak, že ide o nový mechanizmus -, ktorý by umožnil koordinované a dočasné opätovné zavedenie kontrol.
<P>
A to je problémom celého oznámenia. Ak to totiž znamená, že Komisia navrhuje ďalšiu možnosť znovuzavedenia hraničných kontrol, ktorá nie je vymedzená v existujúcom schengenskom acquis, môžem vám povedať, že naša skupina bude bojovať proti takémuto návrhu všetkými dostupnými prostriedkami, a dúfam, že to urobí aj celý Parlament.
<P>
Ak spomínaná veta naopak znamená, že Komisia chce obmedziť aktuálne ustanovenie, tak to sa predpokladalo: národná bezpečnosť a verejný poriadok tvoria dva prvky, ktoré sú zastrešené v existujúcom schengenskom acquis.
<P>
Ak je významom to, že Komisia chce obmedziť aktuálne ustanovenie umožňujúce členským štátom opätovne zaviesť hraničné kontroly, v tom prípade, pán Barroso, máte stopercentnú podporu našej skupiny.
<P>
Žiadam preto pani Malmströmovú a pána Barrosa, aby prepísali oznámenie a najmä vetu, ktorá hovorí o zavedení nového mechanizmu na opätovné zavedenie hraničných kontrol. Stačí, aby povedali, že posilnia existujúce ustanovenie schengenského acquis.
<SPEAKER ID="486" NAME="Timothy Kirkhope">
v mene skupiny ECR. - Naša skupina a ja vítame túto príležitosť na rozpravu o témach a problémoch, ktorým Európa čelí v oblasti migrácie a schengenského systému. S touto rozpravou už dlho meškáme. Teraz je čas sústrediť sa nielen na zabezpečenie voľného pohybu, ale aj na lepšiu ochranu hraníc členských štátov a samotnej EÚ. Namiesto presadzovania ďalších právnych predpisov v oblasti prisťahovalectva a migrácie by sme mali zabezpečiť lepšie a dôraznejšie uplatňovanie právnych predpisov, ktoré už máme, v prospech všetkých občanov Únie. Súčasné obavy členských štátov však nie sú spiatočnícke, ale sú skôr nevyhnutným následkom 20 rokov sústavne sa meniacich okolností v Európe a v celom svete.
<P>
Niet pochýb o tom, že Schengen je z mnohých hľadísk úspechom, ale Európa teraz stojí pred problémami, ktoré v súčasnom rozsahu jednoducho neexistovali, keď sa systém prvýkrát vytvoril. Obrovská nezamestnanosť, migrácia zo severnej Afriky, terorizmus, organizovaný zločin, obchodovanie s ľuďmi - to všetko nám prinieslo problémy, ktoré sú oveľa zložitejšie, než sa predpokladalo v politikách týkajúcich sa voľného pohybu európskych občanov. Nie je to nespravodlivé hodnotenie, keď povieme, že súčasný systém je na nové okolnosti, v ktorých sa nachádzame, zle vybavený a má medzery. Potrebujeme vytvoriť účinný nástroj, ktorý bude reagovať na moderné potreby členských štátov Európy a dokáže zlepšiť situáciu pre všetkých.
<P>
A ten treba doplniť obnovenou silou v rámci zabezpečenia toho, aby ďalšie agentúry EÚ, ako napríklad Frontex, pomáhali členským štátom pri zaistení vlastných vonkajších hraníc EÚ a aby sa problémy nezhoršili tým, že sa k EÚ a tým aj k schengenskému priestoru možno pridajú ďalšie krajiny, ktoré budú zle pripravené na riešenie problémov a zároveň nebudú schopné niesť záťaž, ktorá sprevádza zrejmé prínosy.
<P>
Tento problém sa dá najlepšie vyriešiť prostredníctvom komunikácie a spolupráce, ale politiky Európy týkajúce sa prisťahovalectva a Schengenu naliehavo potrebujú revíziu, úvahy a potom rozumnú reformu.
<SPEAKER ID="487" NAME="Daniel Cohn-Bendit" LANGUAGE="FR">
Jednej veci nerozumiem. Dozvedáme sa, že do Európy prichádza 25 000 Tunisanov, a ľudia hovoria o nedostatočnej bezpečnosti. Aká nedostatočná bezpečnosť? Nezabúdajme, že k mimoriadnym udalostiam dochádza v Tunisku a v Egypte a že vojna je v Líbyi. Dovoľte mi pripomenúť vám, že počas trvania vojny v Bosne sa vydávali dočasné povolenia na pobyt. Nemecko prijalo niekoľko stotisíc ľudí. Stalo sa to a Nemecko je stále tu. Zatiaľ sa nezrútilo. Všetky tieto reči o potápajúcej sa lodi sú len obyčajnou propagandou.
<P>
A teraz k tomu navyše ešte počúvame o zločincoch a mafii. Akoby na Lampeduse pristávali zločinci a mafia. Zločinci nemusia prechádzať cez Lampedusu. Tí sa k nám dostanú bežným spôsobom. Nevidíme ich, ale oni sú tu v našich krajinách. Prestaňte teda robiť zbytočný rozruch.
<P>
Problém je úplne jasný: ľudia utekajú zo severnej Afriky. My v Európe by sme ich teda mali podporiť. Iste mi nechcete povedať, že 25 000 ľudí medzi 400 miliónmi je veľký problém. Dovoľte mi povedať vám niečo. Táto téma je mi blízka. Veď koľko Židov sme odmietli? Keď Židia utekali, odmietlo ich Anglicko, Američania, všetky krajiny, pretože ľudia hovorili, že Židov je príliš veľa. Bolo to v rokoch 1939 - 1940. Takto sa zachovala Európa. Takto sa zachovalo Anglicko. Odmietli sme Židov. Odmietli ich Spojené štáty. Tá loď sa volala Saint Louis. Je mi nanič z toho, že vždy, keď sa nejakí ľudia ocitnú v ťažkostiach, považujeme ich za problém. Oni nie sú problémom. Problém sme my a naša neschopnosť prejaviť solidaritu a naša neschopnosť byť otvorení.
<P>
(potlesk)
<P>
Pani komisárka, pán komisár, pani úradujúca predsedníčka Rady, viete, čo sa stalo v Paríži? V Paríži si niekoľkí mladí Tunisania, ktorí mali talianske povolenie na pobyt, vypočuli, ako im francúzska polícia povedala: "A s vašimi povoleniami urobíme toto" a potom ich pred nimi roztrhala. Také je dnes európske právo: národná policajná jednotka, ktorá hovorí ľuďom s povolením na pobyt vydaným Talianskom, že pán Sarkozy sa rozhodol, že tie povolenia neplatia. Ak je toto právny štát v Európe, tak potom tvrdím, že tu niečo nefunguje. A práve preto vás žiadam, aby ste nám prestali hovoriť, že problémy v severnej Afrike predstavujú bezpečnostný problém. Problém v severnej Afrike a problém vojny v Líbyi spôsobujú problém neistoty ľuďom, ktorí tam žijú.
<P>
Rozdeľme si teda utečencov medzi sebou. Dajme im práva tým, že pre nich vydáme dočasné povolenia na pobyt, až kým sa veci neupokoja, a zabezpečme, aby boli tieto povolenia platné v celej Európe. Myslím si, že ak budeme akceptovať túto dnešnú rozpravu o Schengene a ak budeme akceptovať populistický tlak a rasizmus, všetky hraničné kontroly budú založené na tvárach ľudí. Pán Schulz, zastavil vás niekto? Nie. Pán Verhofstadt, zastavil vás niekto? Nie. Ani mňa nezastavili. Ale zastavia a skontrolujú všetkých, ktorí majú hnedú farbu pleti, všetkých, ktorí sú odlišní. Takto vytvoríme Európu à la carte. Bieli povolenie na vstup majú, ale hnedí nie! No práve proti takémuto druhu Európy chceme bojovať.
<P>
(potlesk)
<SPEAKER ID="488" NAME="Rui Tavares" LANGUAGE="PT">
Presne pred rokom sme v tomto Parlamente hlasovali o našej účasti na spolurozhodovacom postupe pri presídľovaní utečencov a v rámci toho sme mali núdzový mechanizmus, ktorý sa má použiť v prípade utečencov, ktorí boli vystavení ozbrojenému útoku alebo sa stali obeťami prírodných katastrof.
<P>
Prešiel jeden rok a Rada tento spolurozhodovací postup ešte neuzavrela a moja práca ako spravodajcu pre presídľovanie utečencov sa zmenila na úlohu hľadania podpory pre tento spolurozhodovací postup. Mali sme 600 hlasov za a stala sa z toho úloha, ktorá bola najprv frustrujúca a deprimujúca a teraz je zúfalá.
<P>
Mojou prácou ako spravodajcu pre presídľovanie utečencov nemôže byť podávať správy, ako to bolo minulý mesiac, že 150 ľudí zomrelo pri pobreží Lampedusy, a teraz zistiť, že je nezvestných 600 ľudí a ďalších 60 ľudí zomrelo, pričom na dohľad boli lode Severoatlantickej aliancie (NATO) a európske námorné lode. O tomto naozaj nemôže byť moja práca.
<P>
Rada musí uzatvoriť tento spolurozhodovací postup, pretože pri presídľovaní utečencov je veľa práce. V tejto chvíli vyzývame pani barónku Ashtonovú, aby povedala, že potrebujeme otvorený humanitárny koridor, aby sme priviedli 8 000 ľudí, ktorí sú stále v Tripolise. Je tam 8 000 ľudí, ktorí majú preukaz totožnosti Úradu vysokého komisára OSN pre utečencov, nie je ich tak veľa.
<P>
Lode NATO musia byť informované o tom, že majú dodržiavať rezolúciu z roku 1973, ktorá hovorí o ochrane civilistov. Znamená to to isté v Benghází, Misuráte a v Stredozemí: znamená to zachrániť tých, ktorých lode stroskotali.
<P>
Čo sa týka Schengenu, chcem povedať jednu vec. Reakcia ad hoc, teda jednostranné pozastavenie Schengenu, nikdy nemôže byť systematickým pozastavením Schengenu zo strany Únie. Nejde o prípad úplného zavrhnutia tejto myšlienky. Ide o držanie sa myšlienky a o jej univerzálne uplatňovanie. To sa nedá. Na úvod musí ísť o využívanie prostriedkov na presídlenie utečencov. Viete, koľko členské štáty Európskej únie zarobili len na predaji zbraní Líbyi v roku 2009? Bolo to 343 miliónov EUR. Viete, koľko peňazí máme v Európskom fonde pre utečencov? Je to 100 miliónov EUR. Bolo by potešujúce, keby Európsky fond pre utečencov obsahoval aspoň toľko peňazí, koľko sme zarobili len za jeden rok z predaja zbraní.
<P>
Maďarsko, ktoré ako prvá krajina sveta bolo predmetom koordinovaných krokov na presídlenie jeho utečencov v roku 1956, má veľmi konkrétne zodpovednosti - historické zodpovednosti - konať tiež v tejto utečeneckej kríze. Nemôžeme sa sťažovať na nedostatok finančných prostriedkov v tejto oblasti.
<SPEAKER ID="489" NAME="Nigel Farage">
v mene skupiny EFD. - Včera bol naozaj Deň Európy. Na dvore sme tu mali ozbrojených vojakov, mali sme tu nemecké letectvo Luftwaffe a imperiálnych orlov, pochodovalo sa s vlajkou, vztyčovali sme ju, zaznela európska hymna - bola to ukážka militarizmu a nacionalizmu EÚ.
<P>
Myslel som si a dúfal som, že to bol len zlý sen, ale dnes tu máme vás, pán Barroso. Začali ste, samozrejme, zopakovaním toho, že voľný pohyb ľudí je stelesnením európskeho projektu. Potom ste pokračovali a povedali ste, že je povinnosťou členských štátov znášať spoločne záťaž v podobe migračných tokov do Európy. Obhajujete spoločnú prisťahovaleckú politiku EÚ, ale samozrejme viete, že prehrávate, pretože roztržky, ktoré prepukli medzi Talianskom a Francúzskom, ukazujú, že keď prepukne kríza, tak medzi teóriou európskej integrácie a skutočnosťou v podobe národného štátu vyhráva práve národný štát.
<P>
Máte teda obavy, že prehrávate, a na obranu svojej pozície, na obranu svojho milovaného acquis communautaire, svojho systému právnych predpisov sa uchyľujete k netolerancii, uchyľujete sa k nacionalizmu a vďaka vám si uvedomujem, že to, čo som včera videl, bolo naozaj skutočné.
<P>
Útočíte na tých, ktorú chcú kontrolovať politiky týkajúce sa ich vlastných hraníc. Útočíte na nich dnes ako na xenofóbov. Útočíte na nich ako na extrémistov, ale to najhoršie, skutočne najhoršie je to, že ste na nich trikrát zaútočili ako na populistov. Nie je to hrozné? Moc volebnej schránky. Keď sa ľudia odvážia hlasovať proti v referendách, sú populisti, keď chcú kontrolovať svoje vlastné hranice, sú populisti. Poviem vám, že populisti sú v skutočnosti demokrati a že zneužívate tých, ktorí chcú hájiť svoju krajinu populizmom.
<P>
Nuž, tu to máte, pán Barroso. Tu to máte.
<P>
(Pán Farage, pán Agnew a pán Bloom zdvihli malé národné vlajky.)
<P>
Táto vlajka predstavuje liberálnu demokraciu oveľa viac než ktorýkoľvek iný členský štát tejto Európskej únie a bude tu ešte dlho po tom, čo zmizne vaša hviezdami posiata vlajka.
<SPEAKER ID="490" NAME="Philip Claeys" AFFILIATION="NI">
(NL) Aj keď Schengen stanovuje, že kontroly na vnútorných hraniciach EÚ sa musia zrušiť, stanovuje tiež, že musíme sledovať naše vonkajšie hranice. Problémom je to, že táto dohoda sa nedodržiava, pretože naše vonkajšie hranice sa účinne nesledujú. Šestnásť rokov po zavedení Schengenu by sme preto mali mať odvahu priznať, že dohoda nefunguje. Takisto by sme mali mať odvahu pripustiť, že EÚ nepriniesla riešenie a že sa namiesto toho sama stala súčasťou problému. Členské štáty preto musia znovu dostať možnosť chrániť svoje hranice bez zásahov zo strany EÚ.
<P>
Naliehavo potrebujeme ďalšie opatrenia. Agentúra Frontex by napríklad mala poslať späť lode prevážajúce falošných utečencov do ich krajín pôvodu namiesto toho, aby sa hrala na akýsi benevolentný uvítací výbor. Musíme prijať tvrdé opatrenia proti sieťam obchodujúcim s ľuďmi. Členské štáty by mali prestať odmeňovať nezákonných cudzincov povoleniami na pobyt. Mali by sa podniknúť aktívne kroky na repatriáciu nezákonných utečencov a politických utečencov, ktorých žiadosti boli zamietnuté. Ak nič z toho neurobíme, zaručujem vám, že to bude koniec Schengenu, čo by vlastne nebolo také zlé.
<P>
Pán predseda, chcel by som tiež vyjadriť námietky proti výrazom, aké sa tu používajú, proti pojmom ako populisti, extrémisti a podobne, ktorými sú označovaní ľudia, ktorí chcú len chrániť hranice svojej krajiny. S tým musíme prestať. Nie je to správne. Musíme tiež pripustiť, že sa musia uplatňovať pravidlá. Nie je čudné, že zatiaľ čo odmietame diskutovať o uplatňovaní pravidiel, niektorým ľuďom dovoľujeme nazývať iných rôznymi menami?
<SPEAKER ID="491" NAME="Simon Busuttil" AFFILIATION="PPE">
Schengenský priestor je skutočne veľmi dôležitým a viditeľným úspechom pre európskych občanov a z dnešnej rozpravy jednoznačne vyplýva odkaz, že musíme spoločne bojovať nielen za jeho zachovanie, ale aj za jeho ďalšie posilnenie. Spoliehame sa na Európsku komisiu, že to dosiahne, a Európsky parlament bude Komisiu pri posilňovaní Schengenu podporovať. Ak sú však dve veci, ktoré sme sa v tomto smere naučili z toho, čo sa v posledných týždňoch stalo, sú to tieto.
<P>
Po prvé, vnútorné hranice v rámci Schengenu sú závislé od spoločnej stratégie, spoločného záujmu o naše vonkajšie hranice. Ak budú naše vonkajšie hranice slabé, budeme mať problémy na našich vnútorných hraniciach a na to sa musíme zamerať. Taliansko sa ocitlo pod tlakom 25 000 ľudí. Dalo im dočasné povolenie a tí sa potom presunuli do Francúzska. Francúzsko sa ocitlo pod tlakom, a tak obnovilo svoje štátne hranice. Tlak sa teda presunul na vnútorné hranice. Vonkajšie hranice sú preto naším spoločným záujmom.
<P>
Po druhé, Schengen potrebuje solidaritu a solidarita je o spoločnej zodpovednosti - o spoločnom znášaní bremena - a spoločná zodpovednosť súvisí aj s veľkosťou členského štátu. Podľa nášho súčasného systému ľudia, ktorí prídu do jednej krajiny, zostanú v krajine, do ktorej prišli, pretože naše právne predpisy vrátane dublinského nariadenia zaisťujú, že musia zostať v prvej krajine, do ktorej pricestovali. Toto sa jednoznačne musí zmeniť, pretože sa to nedá dlhšie udržať. Tisíc ľudí prichádzajúcich do najmenšieho členského štátu, do našej Malty, sa z hľadiska počtu obyvateľstva rovná tomu, ako keby do celej Európskej únie prišiel milión ľudí. Nuž áno, 25 000 ľudí nie je nič, sú kvapkou v oceáne pre celú Úniu, ale 1 000 ľudí prichádzajúcich do najjužnejšie položeného členského štátu je veľa. Preto musíme Schengen prepojiť so solidaritou, Schengen potrebuje solidaritu.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="492" NAME="William" AFFILIATION="The Earl of) Dartmouth  (EFD">
Rečník hovoril o posilnení Schengenu. Znamená to aj posilnenie schengenských hraníc a najmä hraníc medzi Gréckom a Tureckom?
<SPEAKER ID="493" NAME="Simon Busuttil" AFFILIATION="PPE">
Ďakujem pánovi poslancovi za otázku.
<P>
Medzi podmienky pripojenia sa k schengenskému priestoru skutočne patrí posilnenie vonkajších hraníc. Práve preto, že ide o spoločný záujem, je zodpovednosťou všetkých členských štátov zaistiť, aby boli naše vonkajšie hranice silné.
<P>
Keď splníte tieto podmienky, môžete sa stať súčasťou schengenského priestoru. Práve to urobili krajiny ako Bulharsko a Rumunsko, a práve preto pomáhame Grécku prostredníctvom misie agentúry Frontex na turecko-gréckej hranici.
<P>
Takže áno, dokazuje to, že posilnenie vonkajších hraníc je tiež spoločným záujmom.
<SPEAKER ID="494" NAME="Juan Fernando López Aguilar" AFFILIATION="S&amp;D">
(ES) Včera 9. mája sme si naozaj pripomenuli moment založenia Európskej únie, čo nám ukázalo, že Európa sa budovala po malých krokoch a nie raz a navždy, inými slovami to, že Európa nie je vybudovaná definitívne a nezvratne a že našou každodennou úlohou musí byť zachovávanie všetkých jej úspechov.
<P>
Schengen je priestorom voľného pohybu ľudí, ale je tiež symbolom toho najlepšieho, čo Európa dosiahla za posledných 20 rokov, a teda najlepšej Európy.
<P>
Keď prezentujeme 25 000 prisťahovalcov, ktorí prišli na túto stranu Stredozemného mora, ako neznesiteľnú záťaž, vysielame pomýlený odkaz. Nemecko dokázalo, že nie sú takou záťažou, Kanárske ostrovy a Španielsko dokázali, že 30 000 ľudí prichádzajúcich ročne z afrického pobrežia, nie je pre Európsku úniu neznesiteľnou záťažou.
<P>
Nemôžeme teda reagovať tak, že na základe týchto migračných tokov budeme spochybňovať Schengen. Práve naopak, namiesto toho musíme pomocou nich dokázať, že to, čo zostáva urobiť, nie je náprava slabých stránok spôsobených rozšírením Schengenu, ale skôr posilnenie Schengenu. Schengen možno posilniť dokončením doložky o solidarite, ktorá je súčasťou priestoru slobody, bezpečnosti a spravodlivosti podľa Lisabonskej zmluvy, dokončením azylového balíka, ktorý stále nie je spracovaný, a definitívnym vytvorením Schengenského informačného systému druhej generácie (SIS II) a mechanizmu overovania, ako to vymedzujú podmienky vstupu do priestoru voľného pohybu a ako to Parlament hlasovaním určil Rumunsku a Bulharsku. Tieto krajiny majú právo stať sa súčasťou priestoru voľného pohybu.
<P>
Treba však predovšetkým dosiahnuť to, aby Európsky parlament mohol uplatniť svoje právo rozhodovať o veci spoločne s Radou. Preto by som vám chcel pripomenúť, že návrh, aby sa postup odvolal na právny základ článku 70, ktorý vylučuje Parlament, je neprípustný. Požadujeme článok 77.
<P>
Ešte posledná myšlienka, pán predseda. Spomína sa tu populizmus, no proti populizmu sa nebojuje imitáciou jeho váhavých riešení, ale práve naopak, jeho konfrontovaním s riešeniami do budúcnosti a nie minulosti.
<SPEAKER ID="495" NAME="Renate Weber" AFFILIATION="ALDE">
Pán Verhofstadt žiadal Komisiu, aby prepísala svoje oznámenie. Ešte predtým by ma však zaujímalo, či by sme dnes mohli dostať jasnú odpoveď na to, či sa snažíte zlepšiť aktuálny existujúci systém s cieľom dočasne zatvoriť hranice alebo pridať nejaký nový prvok k existujúcemu systému. Bol by to dobrý spôsob vyriešenia minimálne jednej z našich otázok.
<P>
Vzhľadom na to je čestné povedať, že súhlasíme so zámerom Komisie zlepšiť riadenie Schengenu prostredníctvom revízie hodnotiaceho mechanizmu na základe prístupu Spoločenstva. Parlament sa stotožňuje s týmto názorom a v tejto súvislosti musím povedať, že prístupom Rady sme hlboko sklamaní.
<P>
Rada sa v skutočnosti usiluje len o izolovanie Parlamentu. Skutočne by som chcela vedieť, prečo sa Rada takmer sústavne usiluje ohroziť veľký úspech, ktorým je spolurozhodovacia úloha Európskeho parlamentu. Zastupujeme európskych občanov a všetci by sme mali pracovať na tom, aby sme im slúžili. Možno by aj Rada mala pochopiť svoju úlohu ako inštitúcie EÚ a nielen ako zhromaždenia 27 členských štátov.
<P>
Pravda je taká, že odpoveďou na tento migračný tok, či už ho spôsobilo, alebo nespôsobilo to, čo sa stalo v severnej Afrike a južnom Stredozemí, je predložiť právny predpis zahŕňajúci spoločnú politiku týkajúcu sa azylu a migrácie, na ktorom Parlament pracuje a ktorý Rada blokuje.
<SPEAKER ID="496" NAME="Konrad Szymański" AFFILIATION="ECR">
(PL) Napriek tomu, že žijem relatívne ďaleko v Poľsku, myslím si, že úplne chápem obavy vyvolané nekontrolovaným prisťahovalectvom do Francúzska a Talianska. Prisťahovalectvo zo severnej Afriky celkom prirodzene zhoršuje kultúrne a sociálne napätie a zintenzívňuje tlak na sociálne rozpočty členských štátov. Je preto veľa vecí, o ktorých musíme diskutovať, a nemali by sme sa pokúšať túto záležitosť ignorovať. Francúzski, talianski a maltskí občania dnes platia najvyššie účty z toho dôvodu, že kontroly na vonkajších hraniciach Európskej únie jednoducho nefungujú. Európske národy takisto platia účty za naše nevydarené úsilie o zastavenie prisťahovalectva do Európy.
<P>
Mám len jednu požiadavku. Bol by som rád, keby sa zmeny v schengenskom kódexe nevyužili ako zámienka na obmedzenie slobody pohybu občanov členských štátov Európskej únie. Takéto návrhy sa predkladajú už mnoho rokov v súvislosti s poľsko-nemeckou hranicou na úkor poľských občanov. Bude jednoduchšie dosiahnuť dohodu, ak budeme mať úplnú záruku, že zmeny v schengenskom kódexe neovplyvnia občanov členských štátov.
<SPEAKER ID="497" NAME="Marie-Christine Vergiat" AFFILIATION="GUE/NGL">
(FR) Táto rozprava je skutočne neuveriteľná. Žiada sa od nás, aby sme revidovali slobodu pohybu ľudí v Európe a znovu zaviedli štátne hranice s cieľom zvládnuť prílev migrantov, ktorí od revolúcie v Tunisku údajne zaplavujú Európu.
<P>
Ak by následky tohto postoja neboli také drastické a také vzdialené od reality, boli by na smiech. Od začiatku roku 2011 zomrelo v Stredozemí 1 150 ľudí a 23 000 ľudí prišlo do Talianska. Medzitým viac než 700 000 ľudí utieklo z Líbye. Hľadali útočisko v susedných krajinách, kde našli iné uvítanie ako to, ktoré sme im poskytli v Európe.
<P>
Pán Sarkozy a pán Berlusconi kladú do popredia krátkodobé volebné záujmy a zastrašujú ľudí tým, že tu dochádza k nejakej invázii. To je nezmysel! Kedy Európa prestane hovoriť jedno a robiť druhé? Aké návrhy dnes ľudia predkladajú okrem slov, keď sa vzdávajú populistickému tlaku, znovu posilňujú Frontex a menia Európu na pevnosť? Hranice nikdy nikoho nezastavili, či už počas temnejších dní našej histórie, alebo dnes. To skutočne nemáme pre rozvíjajúce sa demokracie na druhej strane Stredozemného mora iný odkaz?
<P>
Únia roky komunikuje s diktátormi a opovrhuje tak svojimi hodnotami. Nie je načase, aby už otvorila oči? Ja si myslím, že je.
<P>
(potlesk)
<SPEAKER ID="498" NAME="Daniël van der Stoep" AFFILIATION="NI">
(NL) Vážený pán predseda, myslím si, že vystúpiť má teraz pán Borghezio zo Skupiny Európa slobody a demokracie.
<SPEAKER ID="499" NAME="Mario Borghezio" AFFILIATION="EFD">
(IT) Táto téma priniesla veľkú hodnotu v tom, že na svetlo vyniesla pokrytectvo.
<P>
Práve jediná vláda v Európskej únii, ktorej minister vnútorných vecí je zo strany, ktorú označujete ako populistickú, mala odvahu zaviesť najhumanitárnejšie opatrenie, a to dať 25 000 Tunisanom povolenie na voľný pohyb. Videli sme totiž, že naozaj nejde o 25 000 zločincov, ale o ľudí, ktorí utiekli z Tuniska. Bola to núdzová situácia, museli sme k nej pristúpiť so zdravým rozumom a pokúsili sme sa pomôcť.
<P>
Odhaľuje to pravdu, a to, že v mnohých situáciách sú skutočnými "dobrými" vlastní tí "zlí". Práve my sme potvrdili potrebu kontrolovať prisťahovalectvo a vonkajšie hranice a naďalej prosíme Európu, ako to správne urobil pán Cohn-Bendit, aby týchto možných 50 000 alebo 100 000 utečencov rozmiestnila po celom svojom území, pretože ľudia, ktorí utekajú z Líbye, nie sú zločincami.
<P>
Toto sú jasné slová hnutia, ktoré bráni územie a identitu, ktoré je proti prisťahovalectvu, pretože nechce, aby boli ľudia vytrhnutí zo svojho prostredia, a ktoré odsudzuje rasizmus a xenofóbiu, ale aj pokrytectvo.
<SPEAKER ID="500" NAME="Daniël van der Stoep" AFFILIATION="NI">
(NL) Máme jedinú európsku azylovú a migračnú politiku, jednu a tú istú hroznú politiku pre celú EÚ. Najnovší katastrofálny prúd migrantov zo severnej Afriky a problémy, ktoré máme s nefungujúcou Schengenskou dohodou, naznačujú, že azylová a migračná politika by mala byť znovu zverená členským štátom. Je to totiž úplne jednoduché, členské štáty sa navzájom líšia. Práve preto jednotná spoločná európska politika nebude fungovať.
<P>
Pán predseda, návrh pani komisárky Malmströmovej týkajúci sa Schengenu je úplne patetickým gestom. Je to z jej strany šialenstvo rozhodnúť, že členské štáty by nemali mať možnosť rozhodovať podľa vlastného uváženia, či zavedú hraničné kontroly a či v prípade potreby zavrú svoje hranice. Členské štáty majú problémy s desaťtisícami neplnoprávnych migrantov zo severnej Afriky, ale pani komisárka Malmströmová im bráni, aby s tým čokoľvek robili. Na Lampedusu stále prichádzajú plné lode migrantov hľadajúcich šťastie. Zlo migrácie sa ďalej zákerne šíri. Ale nie, keď sa opýtate pani komisárky Malmströmovej, povie vám, že členské štáty nemajú právo bojovať proti tomu. Namiesto toho nám tu tára o solidarite.
<P>
Pán predseda, členské štáty už, žiaľ, nie sú pánmi svojich domovov. Pánom je Európa. Členské štáty chcú tieto právomoci späť. Členské štáty znovu musia dostať možnosť stanovovať si svoje vlastné azylové a prisťahovalecké politiky. Čo s tým bude Komisia robiť?
<SPEAKER ID="501" NAME="Carlos Coelho" AFFILIATION="PPE">
(PT) Na úvod by som rád povedal pani komisárke Malmströmovej, že súhlasím so zaslúženou pochvalou, ktorú vyjadril pán predseda Barroso, za jej prácu v tejto oblasti.
<P>
To, že momentálne zažívame ťažké obdobie v súvislosti s migračnými tlakmi, nemôže slúžiť ako zámienka na oslabenie jedného z hlavných úspechov európskej integrácie, a to schengenského priestoru.
<P>
Schengen je synonymom slobody pohybu a túto skutočnosť nemôžeme a nesmieme zvrátiť späť, musíme ho zachovať, posilniť a rozvíjať. Súhlasím aj s tým, že podstatné sú riadne kontroly vonkajších hraníc. Ak sa to nestane, bezpečnosť schengenského priestoru bude ohrozená, dôveryhodnosť Európskej únie sa oslabí a zničí sa vzájomná dôvera.
<P>
Preto vítam, že Európska komisia vo svojom minulotýždňovom oznámení uznala význam schengenského priestoru a úlohu jeho posilňovania a rozvíjania. Súhlasím tiež s pánom predsedom Barrosom, že je potrebná väčšia solidarita a spoločné znášanie zodpovednosti členskými štátmi. Problém nespočíva v pravidlách Schengenu, ale v spôsobe, akým členské štáty tieto pravidlá uplatňujú bez zodpovednosti či solidarity.
<P>
Preto požadujeme skutočný mechanizmus na hodnotenie Schengenu. Tento Parlament je pripravený pracovať v dobrej viere na vytvorení tohto mechanizmu, mechanizmu, ktorý nebude používať dvojité štandardy, inými slovami, ktorý od kandidátskych krajín nebude požadovať viac ako od krajín, ktoré sú už členmi klubu.
<P>
Mám však isté obavy, pani komisárka. Mám obavy z mlčania predsedníctva Rady na začiatku tejto rozpravy v súvislosti s týmto mechanizmom a mám obavy aj z rok trvajúceho mlčania Rady v súvislosti s mechanizmom na presídľovanie utečencov, ako to už spomínal pán Tavares. Z týchto troch inštitúcií je Rada jedinou, ktorá v tejto oblasti nijako nepokročila, a preto by sa mala čo najskôr rozhýbať.
<SPEAKER ID="502" NAME="Judith Sargentini" AFFILIATION="Verts/ALE">
otázka na základe postupu zdvihnutia modrej karty pre pána van der Stoepa. - (NL) Chcela by som pánovi van der Stoepovi položiť otázku. Ak by sa znovu zaviedli hraničné kontroly, čo by pán van der Stoep povedal holandským dovolenkujúcim vracajúcim sa z dvojtýždennej dovolenky vo Francúzsku, ktorí budú chcieť na ceste domov prekročiť hranice medzi Antverpami a Hazeldonkom a skončia v 2-kilometrovej kolóne, takej, v akej stoja vodiči nákladných áut na ceste do prístavu v Rotterdame pri vykladaní nákladu?
<SPEAKER ID="503" NAME="Daniël van der Stoep" AFFILIATION="NI">
(NL) Pani Sargentiniová veľmi dobre vie, že sme jednoznačne proti budovaniu nových colníc. Od roku 1992, keď boli naše hranice otvorené, až po minuloročnú spoločnú azylovú a migračnú politiku všetko fungovalo absolútne dobre. V istom momente sme však prekročili limit a zdá sa, že ste prehliadli skutočnosť, že v Taliansku je teraz 25 000 ekonomických utečencov, ktorí dostanú víza. Ide o ekonomických utečencov a čím skôr by mali byť poslaní späť do svojich krajín. Nemali dostať možnosť žiadať o víza. Holandská Strana za slobodu (PVV) mala k tomuto vždy jasný postoj: nechceme späť colnice, chceme len možnosť určiť si našu vlastnú azylovú a migračnú politiku a vy to dobre viete.
<SPEAKER ID="505" NAME="Claude Moraes" AFFILIATION="S&amp;D">
Stanovisko skupiny S&D je veľmi jasné. Vypočuli sme si všetky východiská, prečo sa Schengen porušuje, a od roku 1999 čakáme na nejakú spoločnú migračnú a azylovú politiku.
<P>
V našich odkazoch sme teda veľmi jasní. Najskôr poviem niečo Komisii. Čo sa týka Schengenu, chcete mechanizmus Spoločenstva na spoločné rozhodovanie, chcete opustiť medzivládny prístup, chcete zastaviť politický oportunizmus, ktorý vidíme v prípade Talianska a Francúzska. Zabezpečte teda, aby odkaz vo vyhlásení nebol dvojznačný. Uveďte jasne, že to zastavíte a že zabránite tomuto typu oportunizmu, ktorý napokon zničí Schengen.
<P>
A teraz pár slov Rade. Od roku 1999 čakáte na spoločný európsky azylový systém. Vytvorili ste situáciu, keď sa tu často hovorí o solidarite a spoločnom znášaní záťaže, ale ani zďaleka sme sa nedopracovali k formálnemu mechanizmu na spoločné znášanie záťaže v Európskom spoločenstve. Blokujete veľa práce, ktorú robíme tu v Parlamente. Odblokujte ju. Pracujte spolu s nami a Komisiou na zaistení toho, aby solidarita znamenala solidaritu a aby spoločné znášanie záťaže znamenalo spoločné znášanie záťaže.
<P>
A napokon, Komisia plánuje vytvorenie migračnej politiky. Pracujte s nami. Nebuďte bojazliví, buďte odvážni a zaistite, že keď napravíme Schengen, napravíme aj našu spoločnú migračnú politiku a budeme mať niečo, na čo môžeme byť hrdí.
<SPEAKER ID="506" NAME="Sarah Ludford" AFFILIATION="ALDE">
Podobne ako ostatní aj ja sa domnievam, že pani komisárka Malmströmová robí dobrú prácu. Vzhľadom na výraznú obhajobu voľného pohybu osôb v Schengene, ktorú dnes vyslovil pán predseda Barroso, však zároveň cítim, že skutočne nechápem, ako sa tu mohol rozšíriť názor, že mechanizmus na úrovni EÚ navrhovaný Komisiou uľahčí opätovné zavedenie kontrol na vnútorných hraniciach. Ale tento názor sa tu vytvoril. Nie je to náhodou tak, že sa rôznym publikám posielajú rôzne odkazy, jeden poslancom EP a jeden možno Parížu a Rímu? Príslušné vlády by mali byť schopné účinne riadiť migračné a azylové tlaky na EÚ.
<P>
Bohužiaľ tu však teraz máme príliš veľa vlád, ktoré sa predvádzajú v extrémistickom pravicovom svetle. Európska komisia musí skutočne obhajovať voľný pohyb v rámci EÚ a nesmie robiť gestá podobné gestám prezidenta Sarkozyho a premiéra Berlusconiho na volebné účely. Mala by zdôrazniť zlyhanie členských štátov pri vykonávaní migračných pravidiel EÚ. A napokon musí Komisia vyšetriť obvinenia z úmrtia 61 migrantov, ktorí sa utopili napriek tomu, že sa skontaktovali s talianskou pobrežnou strážou, vojnovou loďou NATO a vojenským vrtuľníkom. Všetky orgány, ktoré porušili medzinárodné námorné a humanitárne právo, sa za to musia zodpovedať.
<SPEAKER ID="507" NAME="Cornelia Ernst" AFFILIATION="GUE/NGL">
(DE) Myslím si, že by sme sa mali dopracovať k podstate. Nepotrebujeme nové pravidlo o dočasnom alebo akomkoľvek inom opätovnom zavedení hraničných kontrol ani teraz, ani v budúcnosti. Musíme pochopiť, že sloboda pohybu - ktorá je napokon posolstvom Európskej únie - je niečo, čo sa nedá jednoducho a svojvoľne zrušiť alebo obísť. Je to právo občanov, ktoré sa nedá jednoducho relativizovať.
<P>
Chcete vedieť, čo ma naozaj zlostí? Počúvame veľa rečí o solidarite. Kto hovorí o solidarite s krajinami Afriky, ktoré momentálne musia prijať státisíce utečencov a ktoré to budú robiť aj ďalej - bez veľkej debaty? Hovorí niekto o solidarite s ľuďmi, ktorí utekajú preč od vojny a prichádzajú sem do Európy? Musíme týmto ľuďom prejaviť nejaký rešpekt.
<P>
Ak mám byť úprimná, nepotrebujeme diskutovať o nejakých zmenách Schengenu ani o nejakých pravidlách. Jednoducho by sme mali raz a navždy citlivo pristupovať k migrácii. Nedosiahneme to, keď budeme agentúru Frontex využívať ako prostriedok na deportáciu ľudí. Dosiahneme to len tým, že budeme mať demokratické a humanitárne azylové právo. Práve o tom by sme v Európe mali hovoriť a práve to musí platiť v celej Európe. Práve za to by sme mali bojovať. To je naša skutočná úloha.
<SPEAKER ID="508" NAME="Véronique Mathieu" AFFILIATION="PPE">
(FR) Svoje slová adresujem Komisii a našim kolegom poslancom a rada by som uvítala aj Komisiu. Problém, ktorým sa dnes zaoberáme, vyplýva z riadenia schengenského priestoru v roku 2011. Tento priestor sa už neobmedzuje na päť členských štátov, ako to bolo v 80. rokoch minulého storočia. Ide skôr o priestor, ktorý sa za posledné roky postupne rozširoval a ktorý dnes tvorí 25 krajín, z ktorých tri nie sú členskými štátmi Európskej únie.
<P>
Preto podobne ako pri všetkých európskych politikách aj spolupráca v schengenskom priestore by mala byť vyjadrením skutočnej situácie, ktorá dnes existuje a ktorá sa líši od okolností spred 10 rokov. Práve v týchto súvislostiach by sme mali hľadieť na návrhy talianskej a francúzskej vlády a na pragmatické a potrebné kroky, ktoré dnes vymedzila Komisia vo svojom oznámení o prisťahovalectve. Základom spolupráce v schengenskom priestore je skutočne vzájomná dôvera medzi členskými štátmi, ktoré sú členmi tohto priestoru. Táto dôvera je však založená na recipročných povinnostiach. Ak jedna zo strán nebude plniť svoje povinnosti a spôsobí prílev, celý systém padne. Ostatné členské štáty musia mať preto možnosť reagovať na toto zlyhanie obnovením dočasných a prísne regulovaných hraničných kontrol. Takéto kroky by potom predstavovali jasnú požiadavku na členské štáty, ktoré za zlyhanie zodpovedajú, aby lepšie kontrolovali svoje vonkajšie hranice.
<P>
Navrhované opatrenia Komisie by navyše boli plne v súlade s duchom Schengenu, pretože kontroly by sa znovu zaviedli až ako posledná možnosť a rozhodnutie by sa prijalo na európskej úrovni a nie na medzivládnej. Tieto opatrenia budú svojou podstatou prepojené so všetkými ďalšími navrhovanými dlhodobými opatreniami pri príprave spoločnej migračnej politiky. Posilnenie agentúry Frontex a prejavenie väčšej solidarity sú mimoriadne dôležité - a týmto bodom to uzavriem - v záujme podpory členských štátov situovaných na našich vonkajších hraniciach. Situácia v Stredozemí v posledných rokoch len poukazuje na nedostatky schengenského acquis.
<P>
V priebehu niekoľkých týždňov migranti zo susediacich stredozemných krajín dosiahli významné percento ročného prisťahovalectva Francúzska. Acquis nie je statické, ale skôr sa musí vyvíjať. Dúfam, že tento návrh bude rýchlo prijatý, aby sa čo najskôr zaručilo lepšie riadenie nášho schengenského priestoru, čím by sa zaistila bezpečnosť našich spoločných vonkajších hraníc.
<SPEAKER ID="509" NAME="Ioan Enciu" AFFILIATION="S&amp;D">
(RO) Výnimočné migračné toky, ako napríklad prílev z južného Stredozemia, nesmú ohroziť schengenský priestor. Európska komisia nesmie presadzovať predstavy určitých členských štátov, ktoré ho spochybňujú. Úlohou Komisie je chrániť schengenský priestor prostredníctvom presadzovania európskych riešení, ktoré sa uvádzajú v schengenskom acquis. Členské štáty musia prejaviť solidaritu pri riadení schengenského priestoru. Aj Rada musí pomáhať pri posilňovaní schengenského priestoru tým, že okamžite schváli pristúpenie Rumunska a Bulharska k tomuto priestoru. Takzvané problémy schengenského priestoru sú len klamstvom a nemajú nič spoločné so slobodou pohybu v rámci Únie. Súvisia s neschopnosťou alebo zlým úmyslom niektorých štátov pri riešení problémov súvisiacich s prisťahovalectvom z oblastí mimo Európskej únie. Riešenie do budúcnosti spočíva v zlepšení európskeho systému riadenia migrácie, v dokončení procesu vytvárania európskeho spoločného azylového systému, právneho rámca nezákonnej a zákonnej migrácie a v posilnení úlohy Frontexu.
<SPEAKER ID="510" NAME="Salvatore Iacolino" AFFILIATION="PPE">
(IT) Masívne migračné toky za posledné týždne vyvolali medzi európskymi občanmi znepokojenie a rôzne reakcie.
<P>
Niektoré členské štáty prijali stanoviská, v dôsledku ktorých treba veľmi dobre zvažovať otázku migračných tokov.
<P>
Schengen je teraz etablovaným prínosom európskej civilizácie a ako taký by sa mal chrániť a zachovávať. To neznamená, že dočasné opätovné zavedenie hraničných kontrol za určitých podmienok nie je možnosťou. Vítame preto kompenzačný mechanizmus na základe prístupu EÚ, ktorým by sa v každom prípade zaistilo uplatňovanie schengenského priestoru v súlade s očakávaniami dotknutých ľudí.
<P>
Týmto smerom sa uberá aj hodnotný návrh Komisie zo 4. mája 2011, ktorým sa schengenský priestor stáva pružnejším a koordinovanejším, aby sa zabezpečilo pravidelnejšie riadenie vnútorných migračných tokov. Návrh sa zameriava na silnejšie riadenie, o ktorom treba určite primerane uvažovať počas období určitej krízy.
<P>
S osobitným záujmom som si vypočul pána Barrosa tu v Bruseli aj v Palerme na tému regionálnych politík na ochranu Sicílie a Lampedusy, kam naďalej prichádzajú lode, ktoré by inak boli vydané na milosť a nemilosť rozbúreného mora, v ktorom by o život prišli ďalší ľudia. Pani predsedajúca, musíme to naďalej brať do úvahy.
<SPEAKER ID="511" NAME="Sylvie Guillaume" AFFILIATION="S&amp;D">
(FR) V týchto dôležitých rozpravách o problémoch migrácie sa musíme za každú cenu vyhnúť tomu, aby sme sa nechali nachytať na oportunistických vyhláseniach pána Sarkozyho a pána Berlusconiho o Schengenských dohodách. Využívanie Európy a migračných tokov ako boxovacích vriec a súčasné citovanie populistických argumentov extrémnej pravice je pre niektoré európske vlády veľmi pohodlný spôsob zakrytia vlastných národných hospodárskych a sociálnych nedostatkov.
<P>
Spochybňovanie voľného pohybu, hmatateľného úspechu európskej integrácie, dnes predstavuje manipuláciu a nebezpečenstvo. Komentátori na jednej strane hovoria, že Komisia sa postavila na stranu Francúzska a Talianska, zatiaľ čo na druhej strane nám dnes pán predseda Barosso hovorí, že sa neplánuje postaviť na stranu populistických členských štátov. Čo z toho je pravda?
<P>
V oznámení zo 4. mája sa spomína nielen opätovné zavedenie vnútorných hraničných kontrol, ale riešia sa aj mnohé ďalšie témy, ako napríklad boj proti obchodovaniu s ľuďmi, zákonné prisťahovalectvo, presídľovanie utečencov, azyl a podobne. To sú skutočné problémy. Problémom je to, že toto oznámenie zašlo len do polovice.
<P>
Pani komisárka Malmströmová, zdá sa, že chcete znovu zaviesť prístup Spoločenstva, čo je rozhodujúce. Vyzývam vás, pokračujte v tom. Potrebujeme viac Európy a väčšiu integráciu tam, kde majú členské štáty pokušenie chrániť len svoje individuálne záujmy.
<P>
(potlesk)
<SPEAKER ID="512" NAME="Georgios Papanikolaou" AFFILIATION="PPE">
(EL) Dňa 2. júla 1990, len niekoľko dní po podpísaní dohovoru, ktorým sa vykonáva Schengenská dohoda, časopis Time zverejnil článok, v ktorom sa uvádza toto: "Sen Európy bez hraníc sa posunul ďalej smerom k realite." Na jeho konci sa hovorí, že sa upevní boj proti možnému zvýšeniu nezákonného pašovania drog, teroristickým činnostiam a nezákonnému prisťahovalectvu, že sa sprísnia kontroly na vonkajších hraniciach Schengenlandu.
<P>
Bolo to napísané pred 21 rokmi, a ako hovorí pán predseda Komisie, presne to dnes musíme urobiť. Musíme ďalej snívať sen a sprísniť kontroly na talianskych, gréckych a celých juhoeurópskych hraniciach, pretože južné hranice spojenej Európy sú hranicami ďalších štátov, napríklad Nemecka, Francúzska a Belgicka. V súlade so zásadami solidarity a reciprocity, ktoré držia túto Európu pri živote, musíme revidovať všetko, čo sa zjavne nevypláca, musíme revidovať dohodu Dublin II, ako o tom Parlament už viedol rozpravu, a musíme si spravodlivo rozdeliť záťaž medzi všetky členské štáty, aby sme tak všetci napomohli to, že budeme môcť ďalej snívať náš sen.
<SPEAKER ID="513" NAME="David-Maria Sassoli" AFFILIATION="S&amp;D">
(IT) Spochybňovať Schengen je podľa nás to isté, ako spochybňovať Európu. Ak sa Európa ešte viac oslabí, ako si to želajú pravicové vlády, bude čoraz lákavejšie položiť si otázku, či ešte má zmysel zostávať v Európe, ako to urobil taliansky minister vnútra pán Maroni.
<P>
Odpoveďou je však väčšie zapojenie mechanizmov EÚ. V zásade potrebujeme viac a nie menej Európy a Komisia to musí hovoriť rozhodnejšie. To najlepšie z Európy sa prejavilo v nedeľu v noci, keď v mimoriadnom reťazci ľudskej solidarity ľudia z Lampedusy zachránili 500 stroskotancov, ktorých čakala istá smrť. To najhoršie z Európy, ak sa potvrdia správy, ktoré priniesol denník The Guardian, by bolo to, že vojenské sily NATO nezasiahli, aby zachránili mužov, ženy a deti unášaných vlnami.
<P>
Ak sme si istí tým, čo z toho uprednostňujeme, pani Malmströmová, počas júnového zasadnutia Európskej rady bude musieť Komisia presvedčiť členské štáty, aby sformulovali európsku politiku pre prisťahovalectvo, pretože Európa à la carte by sa rovnala zrúteniu európskeho sna.
<SPEAKER ID="514" NAME="Wim van de Camp" AFFILIATION="PPE">
(NL) V júni 2009 ma európski občania zvolili do Európskeho parlamentu. Nebol som zvolený do parlamentu inštitúcií ani do parlamentu jednotlivých členských štátov. Chcem na to poukázať, pretože európski občania majú mnoho otázok o Schengene. Nemá to nič spoločné s populizmom ani so strachom. Ide o otázky, ktoré európskych občanov znepokojujú, a to, ako sa staviame k Schengenu. Toho sa týka momentálne veľa otázok, a preto chcem na to upriamiť vašu pozornosť.
<P>
Je zrejmé, že ak predseda Komisie hovorí, že musíme obhájiť zásadu voľného pohybu osôb, podporím to. Nemôžeme dovoliť, aby sa vďaka 25 000 Tunisanov stalo 502 miliónov Európanov rukojemníkmi, ale tieto otázky neustanú a verejná podpora Schengenu v Európe bude ohrozená. Práve preto tiež súhlasím s dočasnými opatreniami v oblasti hraničných kontrol, ako to navrhol náš kolega poslanec pán Iacolino. Veľmi dobre si uvedomujem, že sa nám na prvý pokus nepodarí zabezpečiť rozdeľovanie záťaže.
<P>
Nakoniec, pani predsedajúca, ešte jedna otázka: aký je súčasný stav, čo sa týka začatia činnosti Európskeho podporného úradu pre azyl na Malte? Dopočul som sa, že stále existuje možnosť, že začne svoju činnosť. Možno by ste nám mohli znovu vysvetliť, pani komisárka, kedy bude tento úrad skutočne vytvorený a začne fungovať.
<SPEAKER ID="515" NAME="Carmen Romero López" AFFILIATION="S&amp;D">
(ES) Problémom oznámenia predloženého Komisiou je to, že v súčasnosti nie je hodnoverné, a to ani v súvislosti s dlhodobými problémami, ktoré sú súčasťou rozoberanej témy, ako ani v súvislosti s núdzovými riešeniami, ktoré už Európska únia mala zrealizovať.
<P>
Komisia, žiaľ, ukázala len to, že je veľmi slabá, pretože nedokáže vyhovieť všetkým. Nie je možné na jednej strane vyhovieť pánovi Sarkozymu a pánovi Berlusconimu a na druhej strane mať dlhodobú spoločnú azylovú a prisťahovaleckú politiku. Je nemožné v takomto oznámení predstaviť dvojznačnosti, ktoré nikam nevedú a ktoré dokazujú len to, že táto politika nerieši rázne situáciu, ktorú zažívame.
<P>
Pán Barroso vám nerobí veľkú službu, keď hovorí, že ste urobili maximum pre nájdenie rovnováhy, pretože toto nie je o nachádzaní rovnováhy. Ide o riešenie núdzovej situácie, ako je tá, ktorej momentálne čelíme. Ide o to mať financie a dosiahnuť správnu dohodu medzi členskými štátmi o spoločnej azylovej politike, o Európskom úrade pre azyl a o všetkých problémoch, ktoré sú pred nami. A nič z toho sa v oznámení nespomína.
<P>
Ako môžete hovoriť o programoch regionálnej spolupráce s tretími krajinami, keď sa demokrati v Tunisku a Líbyi pozerajú na to, ako zatvárame hranice našich krajín? Je možné o tom hovoriť? Nemôžeme hovoriť dvojznačné veci. Hovoríme tu o veciach, ktoré sú dostatočne vážne na to, aby ste to aj vy brali vážne, pani Malmströmová.
<SPEAKER ID="516" NAME="Hubert Pirker" AFFILIATION="PPE">
(DE) Túto rozpravu o opätovnom zavedení hraničných kontrol a úprave schengenského mechanizmu považujem za absolútne prehnanú a zbytočnú. Túto rozpravu navyše vedieme len preto, že pán Berlusconi a pán Sarkozy mysleli len na svoje národné záujmy a konali populisticky, keď pohrozili opätovným zavedením kontrol na hraniciach medzi jednotlivými členskými štátmi v dôsledku prílevu migrantov zo severnej Afriky.
<P>
Musím jasne povedať, že som bol užasnutý, ako rýchlo pán Barroso, predseda Komisie, pristúpil k rozprave namiesto toho, aby zaujal nápravný európsky prístup. Schengen je obrovským úspechom. Schengen je európskym symbolom a je vynikajúcou kombináciou slobody cestovania, otvorených hraníc a bezpečnosti. Schengen sa nikdy nesmie spochybňovať. Vo výnimočných prípadoch už teraz máme možnosť opätovne zaviesť kontroly na obmedzený čas a v obmedzenom regióne, ak existuje vážne ohrozenie vnútornej bezpečnosti.
<P>
Preto nepotrebujeme rozpravu o Schengene. Namiesto toho potrebujeme rozpravu o opatreniach na posilnenie agentúry Frontex, aby sme zaistili maximálnu bezpečnosť na vonkajších hraniciach Európskej únie, čím by sa zaistila aj sloboda pohybu, a rozpravu o rýchlom azylovom konaní a riadenej migrácii, o spolupráci pri riešení príčin migrácie a o readmisných dohodách.
<P>
Veľmi rád prijmem návrhy pani komisárky Malmströmovej na túto tému, pretože jej návrhy sú veľmi rozsiahle, a vyzývam Komisiu, aby postupovala podľa predstáv Parlamentu a nie podľa predstáv niekoľkých zástupcov Rady.
<SPEAKER ID="517" NAME="Stavros Lambrinidis" AFFILIATION="S&amp;D">
(EL) V čase, keď základné zásady súdržnosti a solidarity v EÚ znášajú politické útoky zo všetkých strán, zvlášť zo strany neonacistických hnutí, pričom všetci vieme, kto za nimi stojí, by Komisia podľa mňa mala zaradiť do svojho denného programu úlohu potlačiť každého, kto zaútočí na symboly európskeho politického zjednotenia.
<P>
Dnes sme tu však práve preto, že to neurobila. Pod tlakom niektorých členských štátov dovolila viesť rozpravu o základe európskej identity: o Schengene. Návrh Komisie je však aj z právneho hľadiska v rozpore s článkami 78 a 80 dohovoru. Tento dohovor jasne stanovuje, že v prípade, keď členský štát čelí silnému tlaku zo strany prisťahovalcov, musí Európa poskytnúť podporu a prejaviť solidaritu. Obnovenie kontroly na vnútorných hraniciach nie je solidaritou, ale trestom. Nerozdeľuje spravodlivo bremeno tlaku na vonkajšie hranice, napríklad posilnením úlohy agentúry Frontex, ale členskému štátu nakladá ešte väčšie bremeno. Inými slovami, pani komisárka a pán komisár, nejde tu o rozdelenie záťaže, ale očividné zbavenie sa tejto záťaže. Vy ako Komisia ste umožnili, aby k tejto rozprave došlo, a vy to aj musíte zastaviť. Tu a teraz.
<SPEAKER ID="518" NAME="Kinga Gál" AFFILIATION="PPE">
(HU) Schengenský systém patrí medzi najhmatateľnejšie úspechy Európskej únie. Ak by sme sa opýtali európskych občanov, povedali by, že voľný pohyb bez hraničných kontrol považujú v Európskej únii za dôležitý. Práve preto je dôležité zachovať tento systém a urobiť všetko pre zachovanie voľného pohybu našich občanov a Európy bez hraníc. To musí zostať naším prvoradým cieľom.
<P>
Tieto hodnoty, naše acquis, je potrebné chrániť zvlášť vtedy, keď sú skúšané. Dnešnou skúškou je prílev prisťahovalcov a utečencov. Ak však chceme riešiť tieto problémy, potrebujeme konkrétne návrhy a riešenia.
<P>
Začína sa to rozdelením a objasnením tejto otázky, čo znamená, že oddelíme otázku utečencov od otázky nezákonných prisťahovalcov, použijeme naše existujúce zásady, na ktorých môžeme stavať a ku ktorým patrí solidarita a spolupráca, a použijeme existujúce inštitúcie, ako napríklad Frontex, alebo naše existujúce pravidlá.
<P>
Vítam pozíciu Maďarska a pozíciu štátnej ministerky pani Győriovej a tiež slová pána Barrosa, ktorý povedal, že cieľom je posilniť schengenské acquis a správne ho uplatňovať a nie sa od neho odkláňať.
<SPEAKER ID="519" NAME="Vilija Blinkevičiūt" AFFILIATION="S&amp;D">
(LT) V prvom rade by som chcela zdôrazniť, že riešenie vzniknutých problémov migrácie by malo zostať v rámci pôsobnosti Schengenskej dohody. Schengenské acquis momentálne poskytuje možnosti dočasne obnoviť ochranu vnútorných hraníc v prípade ohrozenia verejného poriadku a bezpečnosti a tieto ustanovenia sú naozaj úplne postačujúce. Komisia by preto možno mohla objasniť ďalšie prípady, ktoré uviedla vo svojom oznámení o migrácii a ktoré umožňujú dočasné rozšírenie ochrany hraníc. Sú opísané v tomto oznámení veľmi abstraktnými výrazmi a majú nedostatočne definovanú predmetnú oblasť. Znamená to, že Európska komisia podporuje vedúcich predstaviteľov dvoch najväčších členských štátov Európskej únie a jej cieľom je zničiť jednu z najväčších hodnôt EÚ - priestor slobody a voľného pohybu? Chcela by som sa tiež vyjadriť k obsahu oznámenia, pretože sa mi zdá, že toto oznámenie bolo napísané len pre tento prípad zvýšeného toku migrantov z krajín severnej Afriky. Nemá Komisia dojem, že obsah a podstata dokumentu s názvom Oznámenie o migrácii by mali byť omnoho obšírnejšie?
<SPEAKER ID="520" NAME="Nadja Hirsch" AFFILIATION="ALDE">
(DE) V Nemecku a Rakúsku sa po prvýkrát otvorili hranice a konečne zažívame voľný pohyb pracujúcich z krajín východnej Európy. Na jednej strane hranice rúcame a na druhej strane sa znovu snažíte vystavať prekážky.
<P>
Považujem za neskutočné, že sa dvom členským štátom a dvom pánom, ktorí sa snažia urobiť si dobré meno, podarilo v rokovacej sále znovu otvoriť otázku opätovného zavedenia hraničných kontrol. Čo sa týka tejto otázky, niet cesty späť a nemôžeme dovoliť, aby sme sa dostali pod tlak diskusiou o tejto jedinej otázke. Problém utečencov nie je možné automaticky vyriešiť návratom k režimu hraničných kontrol. Prepáčte mi to. Títo ľudia riskovali svoje životy, aby sa dostali do Európy, a rovnako tak sa im podarí obísť aj hraničné prechody. Jediní, ktorí by uvítali opätovné zavedenie hraničných kontrol, by boli obchodníci s ľuďmi, pretože utečenci by boli nútení hľadať nové spôsoby, ako prekročiť hranice, pričom by poskytovali obchodníkom s ľuďmi nový zdroj príjmu.
<P>
Nedokážem prijať skutočnosť, že sa vážne zaoberáme touto otázkou, a žiadam Komisiu, aby v tomto smere nepristúpila k žiadnym kompromisom.
<SPEAKER ID="521" NAME="Ulrike Lunacek" AFFILIATION="Verts/ALE">
(DE) Som rada, že všetky strany zastúpené v tomto Parlamente vrátane Poslaneckého klubu Európskej ľudovej strany (kresťanských demokratov), do ktorého patria aj pán Sarkozy a pán Berlusconi, dali jasne najavo, že nie sú potrebné nové pravidlá a nie je nevyhnutné meniť Schengenskú dohodu, ale že je potrebné niečo iné, a to spoločná azylová a migračná politika, ktorá by bola hodna tohto označenia. Ďalej vás, pani Malmströmová, žiadam, aby ste konali a dali najavo, že dohoda Dublin II si vyžaduje zmenu, aby zabezpečila skutočnú európsku solidaritu v súvislosti s otázkou azylu a aby ukázala, že tento kontinent je súdržným celkom a že krajiny s vonkajšími hranicami nie je možné nechať, aby sa o seba samy postarali.
<P>
Odporúča sa však opatrnosť. Samotné Taliansko môže za to určite prevziať zodpovednosť a musí to urobiť. Minister vnútra pán Maroni, ktorý je sám členom strany Lega Nord, musí dať jasne najavo, že títo ľudia sú utečenci, ktorých práva je potrebné rešpektovať, a že v tomto prípade je potrebný správny postup. V Európe nestačí chrániť len peniaze a banky, musíme chrániť aj utečencov. A na to nepotrebujeme nové schengenské nariadenie, ale skôr azylovú a migračnú politiku, ktorá by naozaj rešpektovala ľudskú dôstojnosť.
<SPEAKER ID="522" NAME="Kyriacos Triantaphyllides" AFFILIATION="GUE/NGL">
Za posledných niekoľko mesiacov sa Komisia poponáhľala zverejniť dve dôležité oznámenia zamerané na riešenie problémov, ktoré sa objavili po jazmínovej revolúcii v Tunisku.
<P>
Predložila množstvo politických možností a Parlament sa k nim už vyjadril s cieľom nasmerovať Komisiu pri vypracovaní konkrétnych legislatívnych návrhov.
<P>
V tomto oznámení o migrácii sa Komisia venovala problémom kontroly vonkajších hraníc, schengenského riadenia a organizovanej mobility. Prečo sa tu však nespomína nič jednoznačnejšie o rozdelení záťaže? V oznámení sa spomína pilotný projekt presídľovania utečencov na Malte, ale nespomína sa myšlienka pilotného projektu týkajúceho sa premiestňovania neoprávnených migrantov alebo žiadateľov o azyl, a to napriek opakovaným výzvam rôznych členských štátov a poslancov Parlamentu na takýto systém rozdelenia záťaže.
<P>
Prečo Komisia nepríde s konkrétnym návrhom k tejto téme? Hovoríme o európskom priestore voľného pohybu, hovoríme o spoločnom európskom azylovom systéme. Kedy máte v pláne podporiť myšlienku európskej solidarity aj činmi?
<SPEAKER ID="523" NAME="Morten Messerschmidt" AFFILIATION="EFD">
(DA) Chcel by som sa venovať návrhu, ktorý predložila Komisia v súvislosti s posilnením kontroly vonkajších hraníc. Nie je, žiaľ, veľmi uspokojivý, pretože v čase, keď sme svedkami toho, ako sa niekoľko členských štátov snaží presadiť neuváženú prisťahovaleckú politiku a udeľuje veľkému počtu prisťahovalcov povolenie na pobyt v EÚ, a keď nedostatočná kontrola hraníc umožňuje ľuďom voľný pohyb cez hranice, potrebujeme prísnejšiu a stálu kontrolu hraníc medzi členskými štátmi EÚ. Vzhľadom na to, že sa neustále hovorí o solidarite, by som chcel vyjadriť svoj údiv nad tým, že členské štáty, ako napríklad Dánsko, ktoré dôsledne sprísnilo svoju prisťahovaleckú politiku, by mali prejaviť vysokú mieru solidarity s krajinami, ktorým sa nepodarilo urobiť to isté. Bolo by rozumné umožniť krajinám vyjadriť ich národnú zvrchovanosť aj prostredníctvom stanovenia vlastnej prisťahovaleckej politiky, aby tak zožali plody svojej práce.
<SPEAKER ID="524" NAME="Andreas Mölzer" AFFILIATION="NI">
(DE) Je zrejmé, že spomedzi tuniských utečencov zadržaných na Lampeduse je skutočných žiadateľov o azyl len približne 3 000, pričom 20 000 alebo aj viac osôb sú ekonomickí migranti. Pokiaľ bude Európska únia odmietať pripustiť, že nie je schopná prichýliť všetkých ekonomických migrantov zo všetkých kútov sveta, prídu ich sem ďalšie státisíce. Ak sa budú aj naďalej podnikať také kroky, ako boli hromadné amnestie udeľované nezákonným prisťahovalcom, alebo ak sa bude Schengenská dohoda porušovať prostredníctvom využívania turistických víz, ako to bolo nedávno, nevyhnutne to povedie k niekoľkonásobne väčšiemu počtu utečencov. To ohrozuje celý schengenský systém.
<P>
Grécko, Taliansko a Malta zjavne nemajú takú moc, aby zabezpečili svoje vonkajšie hranice, a noví členovia schengenskej skupiny často vo svojich snahách po pristúpení poľavujú. Vo vonkajších hraniciach EÚ je viac dier ako vo švajčiarskom syre a sú ohrozované aj zvnútra. Dočasné kontroly nepostačujú. EÚ musí rozvinúť agentúru Frontex, aby sa z nej stala agentúra slúžiaca skutočne na ochranu hraníc. Ak žiadne z týchto opatrení neprinesie výsledky, bude to nevyhnutne viesť k tomu, že tá či oná krajina krajín začne rozmýšľať o odstúpení od Schengenskej dohody.
<SPEAKER ID="525" NAME="Andrej Kovačev" AFFILIATION="PPE">
(BG) Dnes musíme odpovedať na otázku, ako vytvoriť a zachovať rovnováhu medzi našimi základnými hodnotami, a to na jednej strane slobodou, solidaritou, spravodlivosťou a na druhej strane bezpečnosťou. Pri mnohých príležitostiach sa spomínalo, že vonkajšie hranice sú spoločnou zodpovednosťou všetkých členských štátov. Upustime od toho, aby sme medzi seba stavali nepotrebné prekážky. Zabráňme tomu, aby sa súčasná situácia zapísala do histórie ako zlý príklad európskej integrácie. Vítam, prirodzene, silnejšiu pozíciu agentúry Frontex a pridelenie ďalších ľudských a materiálnych zdrojov tejto agentúre, ako aj posilnenie schengenského hodnotiaceho mechanizmu, nie však nové požiadavky, ktoré by malo splniť Bulharsko a Rumunsko, a blokovanie ich členstva.
<P>
Bulharsko a Rumunsko splnili všetky technické kritériá získania členstva, pričom ich splnenie vyhodnotili odborníci Rady. Pani Győriová, mohli by ste nám povedať, aké stanovisko zaujala Rada k časovému harmonogramu pristúpenia Bulharska a Rumunska a či o tom prebieha diskusia v Rade? Ak by platili nové pravidlá, musia platiť pre každého a nesmú slúžiť na dosahovanie politických cieľov, ale musia byť postavené na súčasnom systéme ochrany našich hraníc. Z hľadiska zahraničnej politiky sa domnievam, že našu dobrú susedskú politiku je potrebné prepojiť s tým, ako príslušné vlády plnia voči svojim občanom svoje záväzky v oblasti readmisie.
<SPEAKER ID="526" NAME="Ulrike Rodust" AFFILIATION="S&amp;D">
(DE) Otvorené hranice sú pre Európu dôležitým symbolom. Rada by som upriamila vašu pozornosť na ďalší problém. Pochádzam zo severného Nemecka, a preto sú pre mňa hranice medzi Nemeckom a Dánskom osobitne dôležité. Pravicová populistická dánska Ľudová strana sa snaží prinútiť dánsku vládu, aby znovu zaviedla hraničné kontroly. Aký je na to dôvod? Dôvodom je strach z občanov z Rumunska a Bulharska. To je škandalózne. Počet pravicových populistov sa rýchlo zvyšuje a pre Európu predstavujú skutočné nebezpečenstvo. Musíme, samozrejme, zabezpečiť ochranu pred nespútanou kriminalitou a naše bezpečnostné orgány už našli účinné alternatívy pasovej kontroly.
<P>
Som veľmi smutná z toho, že jeden z našich hlavných európskych úspechov je ohrozený. Úspech EÚ pri presadzovaní mieru a slobody nemá v histórii obdobu, teraz je však pod silným tlakom. Žiadam dánsku vládu, aby nedovolila, aby jej diktovali pravicoví populisti.
<SPEAKER ID="527" NAME="Anna Maria Corazza Bildt" AFFILIATION="PPE">
Sloboda pohybu je základom európskej integrácie. Nedovoľme, aby sa revíziou Schengenu otvorila Pandorina skrinka. Neustupujme z našich zásad. Možnosť zavedenia hraničných kontrol už existuje. Tieto hraničné kontroly by mali byť dočasné, výnimočné a mali by sa používať len ako posledná možnosť. Potrebujeme spoločný prístup, dlhodobú víziu, o ktorú žiadala Komisia a ktorá by reagovala na obavy občanov o bezpečnosť. Do roku 2012 sa musíme posunúť vpred k spoločnej azylovej politike, pripraviť spoločnú migračnú politiku a umožniť zákonné prisťahovalectvo za prácou a zároveň bojovať proti nezákonnému prisťahovalectvu.
<P>
Je potrebné odstrániť krátkodobé postupy, ktoré bránia presídľovaniu. Súhlasím s tým, aby sme prejavili solidaritu s členskými štátmi, ktoré sú najviac vystavené prílevu ľudí, ale v prvom rade musíme prejaviť solidaritu s ľuďmi, ktorí unikajú pred tragédiou. Stredobodom európskej diskusie sa musí znovu stať otázka dôstojnosti prisťahovalcov, ľudí, ktorí utekajú z krajiny.
<SPEAKER ID="528" NAME="Robert Goebbels" AFFILIATION="S&amp;D">
(FR) Zaujímalo by ma, či si demagógovia z Ríma a Paríža a ich skupiny tu v Európskom parlamente uvedomujú, čo so sebou prináša ich požiadavka na opätovné zavedenie kontrol na vnútorných hraniciach. Viac ako milión európskych občanov pracuje v krajinách mimo svojej domoviny. Stopäťdesiattisíc ľudí prekročí denne hranice na svojej ceste do Luxemburska. Chcete ich podrobiť hraničným kontrolám? Toto leto budú cestovať desiatky miliónov Európanov. Chcú ich pán Berlusconi a pán Sarkozy podrobiť hraničným kontrolám? Pán predseda Barroso sám povedal, že každoročne sa v rámci schengenského priestoru zaznamená 1,25 miliárd ciest ľudí. Chcete ich podrobiť hraničným kontrolám?
<P>
Pani komisárka Malmströmová, nechajte Schengen taký, aký je. Prečítajte si znovu zmluvy, prečítajte si znovu články 67 a 78. Nájdete tam všetko. Nie je potrebné vymýšľať nič nové. Pridŕžajme sa Schengenu a voľného pohybu občanov, inak budeme čeliť ich revolte.
<SPEAKER ID="529" NAME="Jens Rohde" AFFILIATION="ALDE">
(DE) Pán Schulz už odišiel, ale som rád, že spolu s pani Rodustovou dali jasne najavo, že opätovné zavedenie hraničných kontrol nemá nič spoločné so sociálnodemokratickou politikou. Pred dvomi rokmi počas volebnej kampane do Európskeho parlamentu však bolo kľúčovou požiadavkou dánskych sociálnych demokratov, aby sa znovu zatvorili hranice. Nehovorím o pravicových populistoch. Tento krok obhajovali pán Jørgensen a vedúca predstaviteľka strany pani Thorningová-Schmidtová. Máte úplnú pravdu, toto je populizmus. Preto chcem Komisii položiť túto dôležitú otázku: môže krajina znovu zaviesť hraničné kontroly a napriek tomu zostať v schengenskom priestore s prístupom k informačnému systému a podobne alebo je to situácia "buď - alebo"? Táto otázka je dôležitá pre dánsku rozpravu, a preto žiadam o jasnú odpoveď.
<SPEAKER ID="530" NAME="Mario Mauro" AFFILIATION="PPE">
(IT) Konštatujem, že v záujme zachovania Schengenu by mnohí radi ponúkli ako riešenie vylúčenie pána Berlusconiho a pána Sarkozyho z Európy.
<P>
No myslím si, že jednoduchšie by bolo len posilniť agentúru Frontex, čo znamená posilniť bezpečnosť na vonkajších hraniciach EÚ. Rád by som všetkým pripomenul, že práve v tejto chvíli sa mnohé vlády vyhýbajú svojmu záväzku solidarity tým, že sa na činnosti agentúry Frontex nechcú podieľať.
<P>
Okrem toho cítim povinnosť upozorniť na ďalší dôležitý bod. Za humanitárnou núdzovou pomocou a problémom prisťahovalectva sa skrýva politický problém. Európa sa síce výrazne podieľa na humanitárnom aspekte prisťahovalectva - v tom súhlasím s pani Malmströmovou -, no na politickej úrovni a pri tragédii, ktorá je v jej pozadí, prítomná nie je. Potrebujeme viac pani Malmströmovej a menej pani barónky Ashtonovej a potom zistíme, že dokážeme určitým spôsobom zlepšiť zložité podmienky, v ktorých sa nachádzame, a budeme schopní zabezpečiť, aby budúcnosť dostala šancu.
<SPEAKER ID="531" NAME="Cecilia Malmström">
členka Komisie. - Bola to veľmi zaujímavá a dobrá rozprava o veľmi dôležitej téme. Niekto tu spomenul myšlienku, že sa tu hrá nejaký pingpong. Tento pingpong však zrejme hrajú Európsky parlament a dva členské štáty, preto nepoužívajte Komisiu ako loptičku.
<P>
Pokúšame sa o koordinovaný, zodpovedný a jednotný prístup k všetkému, čo súvisí s migráciou a hranicami, pretože to všetko spolu súvisí. Nemôžeme mať vízovú politiku, pokiaľ nebudeme mať hraničné kontroly. Nemôžeme mať vierohodnú ochranu ľudí, ktorí žiadajú o azyl, ak v Európskej únii nebudeme mať spoločnú azylovú politiku. Nemôžeme mať zákonnú migráciu, ktorá by fungovala, ak nebudeme pracovať aj na integrácii. A nemôžeme bojovať proti nezákonnej migrácii, ak nebudeme mať riadnu a usporiadanú politiku návratu a readmisie. Ak chceme mať všetko toto spoločne, potrebujeme jasný rámec a potrebujeme európsky rámec.
<P>
Komisia preto predložila toto oznámenie. So všetkou úctou k usilovne pracujúcim ľuďom v Komisii vám poviem jedno tajomstvo. Takéto oznámenie sa nedá vytvoriť za dva dni. To nie je možné. Plánovalo sa už dlho. Nie je to reakcia na jedného alebo dvoch prezidentov či premiérov. Je to niečo, čo sme plánovali už dlho, a je v ňom všetko.
<P>
Tí, s ktorými som denne spolupracovala, určite vedia, že od prvého dňa som pracovala s nimi a s Radou na dosiahnutí spoločného európskeho azylového systému. Je to náročná práca, je ťažká a pracujeme veľmi pomaly, ale darí sa nám robiť určitý pokrok. Spoločne pracujeme na zákonnej migrácii, pokúšame sa posilniť Frontex a od môjho vypočutia v uplynulom februári vám sľubujem dokument o integrácii. Už minulý rok sme pritom navrhli lepšie riadenie Schengenu. Nie je to reakcia na jedného alebo dvoch premiérov, ktorí niečo požadujú. Je to niečo dobre premyslené a niečo, čo povedie k ďalším právnym predpisom a návrhom na základe júnového zasadnutia Európskej rady, ktorá sa bude zaoberať otázkami migrácie, pričom takto je to naplánované už dlho.
<P>
Situácia v severnej Afrike a Stredozemí si od nás, samozrejme, čoraz viac vyžaduje, aby sme v Európe mali vo veciach poriadok. Je to však dôvod na to, aby sme znovu zaviedli kontroly na vnútorných hraniciach? Nie, samozrejme, že nie je. Je to dôvod na to, aby Európa konala? Áno, je. Do Európy prichádza 25 000 Tunisanov. Pri mnohých príležitostiach sme o tom diskutovali tu v pléne. Každý jednotlivec sem, prirodzene, prichádza z istého dôvodu, a to preto, že nemá v Tunisku prácu, pričom veľmi často ide o mužov. Skutočne sa veľmi zaujímam o osud každého jednotlivca v Európe, ale nie všetci z nich sem môžu prísť. Oveľa lepšie pre týchto ľudí je nájsť si budúcnosť v Tunisku, pretože nie sú utečencami. A práve preto pracujeme s tuniskými orgánmi a Talianskom, aby sme zistili, ako môžeme Taliansko podporiť pri vytváraní pracovných miest a zabezpečovaní rastu.
<P>
Utečenci však prichádzajú a teraz je ich čoraz viac. Tento týždeň prišlo z Líbye mnoho ľudí - štátnych príslušníkov tretích krajín, dokonca aj Líbyjčanov, a tento počet sa môže ešte zvýšiť. Títo ľudia sú jednoznačne dôvodom, aby Európa konala a prejavila solidaritu. Komisia pozvala všetky členské štáty na konferenciu, ktorá sa bude konať 12. mája, s cieľom diskutovať o premiestňovaní a o predĺžení maltského projektu, aby sme Malte pomohli s tisícami ľudí, ktorí tam prichádzajú. Prítomný bude aj vysoký komisár OSN pre utečencov, a preto sa pokúsime požiadať členské štáty, aby prijali väčšiu zodpovednosť za utečencov, ktorí unikajú pred rozširujúcim sa násilím v Líbyi a ktorí uviazli v Tunisku a na hraniciach.
<P>
Prejdem k téme Schengenu. Súhlasím s vami - alebo s väčšinou z vás -, ktorí ste povedali, že Schengen je fantastickým úspechom. To, že môžeme cestovať z Fínska na Maltu, z Portugalska do Estónska bez toho, aby sme museli ukazovať pas, je nádherným symbolom európskej integrácie. Chcem ho chrániť a ďalej podporovať. Som rada, že sa v tejto veci môžem spoliehať na vašu podporu.
<P>
Systém však nie je dokonalý. Už dávno predtým, než toto začalo, sme vedeli o slabých stránkach v systémoch. Hodnotenie nefunguje, pretože členské štáty sa hodnotia navzájom a to nie je dobré. Potrebujeme európsky mechanizmus s účasťou Európskeho parlamentu. Túto myšlienku som predstavila v novembri minulého roka a spomínam si, že toto plénum ma v tom celkom výrazne podporilo.
<P>
Potrebujeme mať nástroje, ktoré členským štátom pomôžu lepšie chrániť vonkajšie hranice EÚ. Potrebujeme posilniť monitorovanie a potrebujeme viac Európy, nie menej. Skutočne potrebujeme európsky prístup, aby sme dokázali zhodnotiť túto situáciu a rozhodnúť sa o potrebných prostriedkoch. Potvrdili to aj udalosti z minulého týždňa. Nedostatky by nikdy nemali automaticky viesť k opätovnému zavedeniu hraničných kontrol. Nedostatky sa musia vyhodnotiť všetkými možnými spôsobmi, ako napríklad poskytnutím finančnej a prevádzkovej podpory. Aj členské štáty si môžu navzájom pomáhať. Pracujeme s vami aj na posilnení agentúry Frontex.
<P>
Východiskom je posilnenie aktuálnych právnych predpisov. Som presvedčená, že súčasné pravidlá si dokážu poradiť s väčšinou situácií. V prípade rozdielov vo výklade by mala Komisia konzultovať s členskými štátmi, aby sa pravidlá objasnili. Dá sa to urobiť prostredníctvom vydania usmernení alebo odporúčaní.
<P>
Existujú osobitné okolnosti, pri ktorých môže vzniknúť potreba opätovne zaviesť hraničné kontroly. To je dnes už možné a stalo sa tak v istých situáciách, napríklad v prípade vážnych udalostí, akými boli teroristické hrozby. Môžu nastať závažné situácie, pri ktorých to členské štáty budú musieť urobiť za veľmi jasných okolností. Musíme však posilniť európsky rozmer tohto opatrenia a zabrániť tomu, aby členské štáty jednostranne podnikali takéto kroky. A práve o tom hovoríme.
<P>
Žijeme v rušnom období. Mnoho z vecí, ktoré sa dejú, nám dáva dôvod na radosť, ako napríklad vývoj situácie v Egypte a Tunisku, ale existuje aj veľa obáv. V tejto situácii musíme reagovať s rozvahou. Musíme sa pokúsiť vyriešiť ju z krátkodobého, ale aj z dlhodobého hľadiska. Musíme posilniť naše pravidlá a nie ich oslabovať. Musíme posilniť pravidlá na základe európskeho práva, na základe našich hodnôt a medzinárodných záväzkov. Potrebujeme európske vedenie, ktoré sa postaví proti príliš zjednodušeným riešeniam, pričom niektoré z nich som tu dnes počula, a proti populizmu. Potrebujeme viac Európy, nie menej.
<P>
(potlesk)
<SPEAKER ID="532" NAME="Enikő Győri">
úradujúca predsedníčka Rady. - Aj ja by som chcela veľmi pekne poďakovať za túto rozpravu a príspevky vážených poslancov tohto Parlamentu.
<P>
Dovoľte mi na úvod začať objasnením azylového balíka, pretože som v tejto súvislosti dostala veľmi konkrétne otázky. Čo sa týka konkrétnych predložených návrhov, Rada víta začiatok trojstranných rokovaní medzi Parlamentom a Radou v súvislosti so smernicou o kvalifikáciách. Pokiaľ ide o dublinské nariadenie a nariadenie o systéme Eurodac, na technickej úrovni sa dosiahol dôležitý pokrok.
<P>
Nedoriešené však zostávajú dve hlavné otázky, ktoré sú neoddeliteľne spojené s politickými diskusiami. Prvou z nich je pozastavenie presunu žiadateľov o azyl v rámci dublinského nariadenia a druhou z nich je prístup k presadzovaniu práva v rámci nariadenia o systéme Eurodac. Mnohé delegácie v Rade zastávajú názor, že pozastavenie presunov utečencov podľa dublinského nariadenia do členských štátov, ktoré podliehajú praktickým tlakom, by vytvorilo zlý príklad a ohrozilo by dublinské nariadenie. Veľká skupina delegácií tiež vyjadrila silné želanie poskytnúť agentúram na presadzovanie práva prístup k databáze Eurodac. Vzhľadom na tieto názory v Rade a po zvážení nášho spoločného záväzku k vytvoreniu spoločného európskeho azylového systému je potrebná konštruktívna diskusia medzi všetkými zaangažovanými inštitúciami, teda medzi Radou, Parlamentom a Komisiou.
<P>
Rada napokon so záujmom očakáva revidované návrhy Komisie týkajúce sa procedurálnych smerníc a smernice o podmienkach prijímania, ktoré sa očakávajú začiatkom júna, ak sa nemýlim. Pán Weber, keďže ste s ohľadom na prácu Rady naznačovali, že spochybňujeme a ohrozujeme spolurozhodovanie a snažíme sa izolovať Parlament, dúfam, že moje objasnenie vám bude postačovať. Prirodzene vám veľmi radi poskytneme všetky informácie a sme veľmi odhodlaní dosiahnuť pokrok v oblasti týchto dokumentov, ktoré sú podľa môjho názoru pre nás všetkých mimoriadne dôležité.
<P>
Dovoľte mi pokračovať v mojom rodnom jazyku, v ktorom sa budem venovať niektorým horizontálnym všeobecným záverečným poznámkam.
<P>
(HU) Ako som zdôraznila vo svojom úvode, veľká rozprava v Rade sa ešte len chystá. Návrh Komisie bol zverejnený pred šiestimi dňami. Na 12. mája sme zvolali mimoriadne zasadnutie Rady pre spravodlivosť a vnútorné veci, kde budeme môcť diskutovať o základnom smerovaní. Dúfame, že táto práca a rozprava v pracovnej skupine zjednodušia situáciu pre hlavy štátov a predsedov vlád a že budú môcť prijať najdôležitejšie politické rozhodnutia na júnovom zasadnutí Európskej rady.
<P>
V tejto chvíli sa s vami môžem podeliť o názor maďarského predsedníctva. A dovoľte mi nie po prvýkrát tu v Parlamente zopakovať, že našou základnou filozofiou je silná Európa, silná Európa, ktorá myslí predovšetkým na ľudí.
<P>
To je naša základná zásada, určuje každú politiku, ktorú prijímame, a každý krok, ktorý podnikáme. A práve na tomto základe vám môžeme povedať, že naše východisko bude spočívať v tejto politicky veľmi chúlostivej téme. Nebudeme partnermi nikoho, kto sa pokúša zrušiť schengenský systém a voľný pohyb.
<P>
Drvivá väčšina poznámok poslancov tohto Parlamentu bola obhajobou zachovania tohto spoločného acquis. Dovoľte mi citovať váženého talianskeho poslanca pána Iacolina, ktorý ho označil za "patrimonia della civilta europea", teda naše spoločné európske dedičstvo, alebo našu pani Kingu Gálovú, ktorá voľný pohyb označila za najhmatateľnejší výsledok jednoty EÚ.
<P>
Maďarské predsedníctvo odolá každej snahe, ktorá by sa usilovala o opak. To však neznamená, že systém by sa nemal zdokonaliť. V tom súhlasím s pani komisárkou Malmströmovou. Celé mesiace či celé roky si uvedomujeme, že systém by sa mal prispôsobiť problémom roku 2011, a to sa dá naozaj urobiť. Nikto nechce, aby sa rozpadol systém, ktorý sme spoločne vytvorili, pričom si to vyžadovalo mnoho rokov práce.
<P>
Čo sa teda týka obnovenia vnútorných hraníc, domnievame sa, že tento krok možno podniknúť len vo výnimočných situáciách, v prípade mimoriadneho problému, počas vymedzeného časového obdobia a na základe rozhodnutia Spoločenstva. Povedala som to v úvode a povedali to aj pani Malmströmová a pán Barroso. Znovu opakujem, že to je naše východisko.
<P>
V akých otázkach teda dokážeme byť stále partnermi a v akých nimi byť nedokážeme? Chceme odlišovať utečencov, ktorí skutočne hľadajú azyl podľa medzinárodného práva. Musíme im pomôcť, aby sme dokázali byť lojálni sami k sebe a k našim spoločným hodnotám.
<P>
Súčasne musíme bojovať proti nezákonnému prisťahovalectvu. Nemusím ani spomínať, že ochrana našich spoločných hraníc, teda našich vonkajších hraníc, je spoločnou úlohou. Treba posilniť agentúru Frontex a treba na to zabezpečiť potrebné prostriedky. A práve na tom v spolupráci s vami pracujeme a dúfame, že čoskoro budeme môcť prijať rozhodnutie.
<P>
Téma Schengenu neznamená len to, čo obsahuje terajšie oznámenie Komisie. Na programe je rozšírenie schengenského priestoru. Maďarské predsedníctvo jasne odlišuje tieto dve témy. Nikto by nemal ignorovať dve krajiny, ktoré vynaložili obrovskú prácu, energiu a peniaze do riadnej prípravy a splnenia prísnych podmienok, ktoré sú súčasťou pristúpenia k schengenskému priestoru, a zmariť ich úsilie na základe toho, že atmosféra momentálne nie je správna.
<P>
Už vo februári počas maďarského predsedníctva sme priznali, že pokiaľ ide o technické normy, Rumunsko je pripravené, zatiaľ čo Bulharsko ešte musí na splnení podmienok popracovať. S radosťou oznamujem, že pracovná skupina pre schengenské hodnotenie teraz zistila, že Bulharsko tieto problémy odstránilo.
<P>
Dúfam, že ešte pred skončením maďarského predsedníctva budeme môcť v Rade vyhlásiť, že technické prípravy boli dokončené. Tieto dve krajiny spĺňajú technické kritériá Schengenu. Politické rozhodnutie bude potrebné prijať, keď budú naň členské štáty pripravené. Naďalej konzultujeme so všetkými zúčastnenými stranami a pokúšame sa nájsť riešenie týkajúce sa schengenského mechanizmu, ktoré bude prijateľné pre všetky tieto strany, pre Rumunsko, Bulharsko a pre dotknuté členské štáty.
<P>
A nakoniec ešte jedna poznámka. Myslím si, že to bol pán Weber z Poslaneckého klubu Európskej ľudovej strany (kresťanských demokratov), ktorý povedal, že musíme byť veľmi obozretní vo vzťahu k migračnej politike, ktorú vykonávame, k európskym problémom a ponuke práce. S tým skutočne súhlasím. Nesmieme zabúdať na to, že máme vlastných nezamestnaných, ale rovnako tak by sme mali pamätať na to, že európske spoločenstvo starne a že budeme mať aj problémy súvisiace s ponukou práce.
<P>
Práve preto je maďarské predsedníctvo odhodlané zaradiť do programu aj demografické problémy a pomôcť každému zistiť, ktoré členské štáty veľmi úspešne napredujú v oblasti demografickej politiky, v oblasti rodinnej politiky. Chceli by sme zlepšiť situáciu rodín v Európskej únii. Chceli by sme, aby sa v Európe rodilo viac detí, pričom každý členský štát to podporuje vlastnými prostriedkami. A to je riešením problému starnúcej spoločnosti. Bolo by dobré, keby sme tento problém nemuseli riešiť prostredníctvom migrácie.
<SPEAKER ID="534" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="543" NAME="Ivo Belet" LANGUAGE="NL">
Spoločne s eurom je voľný pohyb osôb v EÚ jedným zo základných pilierov európskeho projektu. Nie je absolútne žiaden dôvod, prečo by sme to mali spochybňovať. Reakciu na tisíce utečencov, ktorých doslova vymývajú vlny pri pobreží južnej Európy, nemožno v žiadnom prípade považovať za platný dôvod, aby sme začali zatvárať naše vnútorné hranice, a to ani dočasne. Jedinou rozumnou reakciou je urobiť z krátkodobého hľadiska niečo s našou spoločnou európskou azylovou a migračnou politikou. Nemôžeme a nemali by sme len tak sedieť a dovoliť, aby príchod 30 000 utečencov k brehom Talianska či Grécka ohrozil piliere EÚ. Taliansko zjavne správne požaduje európsku solidaritu pri riešení tohto problému. Práve solidarita je totiž riešením. Zatváranie našich hraníc, aj keď len dočasne, je panickou reakciou nehodnou vedúcich predstaviteľov EÚ.
<SPEAKER ID="544" NAME="John Bufton" AFFILIATION="EFD">
písomne. - Reakciou Komisie na akékoľvek zistené problémy EÚ je siahnuť na centralizovanejšie právomoci. Finančná kríza jej tiež perfektne nahrala a poskočila pri šanci zdôvodniť tak hospodárske riadenie namiesto toho, aby priznala zlyhanie eura. Podobne aj obavy z náhleho prílevu migrantov a tlak, ktorý to vyvoláva na krajiny, sa používajú ako dôvod na posilnenie Schengenu so zvýšeným centralizovaným riadením. Poslancov EP volia ľudia, sú teda hlasom ľudu. Zastupujú krajiny, z ktorých pochádzajú. Keď tu však prejavia národné záujmy, dostanú pomenovanie populisti. Pán Barroso povedal, že začína byť módne vystupovať ako populista a mávať vlajkou xenofóbie. Domnieva sa teda, že samotná podstata existencie štátu - s vlastnou domácou vládou, nezávislým hospodárstvom a národnými hranicami - je vo svojej podstate zlá? Prečo teda nemáte guráž a jednoducho sa nezbavíte Parlamentu, aby ste sa chopili Európy silou? Urážky, šírenie paniky a zavádzanie byrokracie je vypočítavé a megalomanské. Nemyslite si však, že si to neuvedomujeme. Ak by to tak nebolo, takzvaná móda populizmu by sa nerozvíjala. Ľudia sa preberajú z vašich zámerov a nadíde čas, keď vás odhalia.
<SPEAKER ID="544" NAME="Giovanni Collino" LANGUAGE="IT">
Problém migrácie, ktorému v Taliansku a v celej Európe čelíme, sa vôbec nedá zredukovať len na humanitárnu krízu, aj keď táto stránka je najnaliehavejšou oblasťou, ktorú musíme vyriešiť. My poslanci EP - ktorí zodpovedáme za vyjadrenie politickej vôle našich občanov a za vykonávanie a hodnotenie dlhodobej udržateľnosti ich požiadaviek - musíme mať celkovú predstavu a musíme vedieť, ako ju brániť proti ostatným inštitúciám. V prípade prisťahovaleckej politiky sa celková predstava začína analýzou európskeho obyvateľstva, ktoré starne, aj keď k tomu dochádza v štátoch Únie značne nerovnomerne. Vytvára sa vážna nerovnováha medzi mierou pôrodnosti a mierou úmrtnosti, pričom náš rast sa spája aj s rozdelením pracovnej sily s cieľom zaistiť, že trh bude mať potrebné zdroje na trvalú produkciu všetkého, čo je potrebné. Práve preto by mal Parlament obhajovať holistické riadenie problému prisťahovalectva voči iným inštitúciám vrátane vlád členských štátov, pričom práve ľudia by mali byť jadrom stratégie obnovy, ktorou nemyslím výlučne hospodársku obnovu a ktorá si vyžaduje inštalatérov, inžinierov a staviteľov, ako aj bankovníctvo.
<SPEAKER ID="541" NAME="Anne Delvaux" LANGUAGE="FR">
Rozhodnutie Talianska vydávať dočasné povolenia na pobyt tisícom tuniských prisťahovalcov prichádzajúcich do tejto krajiny, po ktorom nasledovala žiadosť Francúzska dočasne obnoviť hraničné kontroly, spochybnili schengenský priestor, jeden z najhmatateľnejších aspektov európskej integrácie.
<P>
Z návrhov uvedených v oznámení Komisie zo 4. mája najmä vrátane plánovaného rozšírenia takzvaných výnimočných okolností, na základe ktorých možno obnoviť kontroly na vnútorných hraniciach, som však do istej miery v pomykove. Určite nedovolíme, aby dve hlavy štátov ohrozili jeden z najväčších úspechov Európy.
<P>
Prisťahovalectvo je problém vyžadujúci celoeurópsku reakciu, a preto vyzývam na spoločnú migračnú politiku. Je načase otvorene tento problém riešiť. Dúfam, že atmosféru európskeho samitu v júni, na ktorom sa budú vedúci predstavitelia touto témou zaoberať, nezamoria populistické názory.
<SPEAKER ID="538" NAME="Monika Flašíková Beňová" AFFILIATION="S&amp;D">
, písomne. - (SK) Dovoľte mi vyjadriť sklamanie z toho, že Komisia celú problematiku migrácie a azylu zužuje na problémy v Stredomorí a Schengen. Situácia síce je kritická. Od Komisie sa už dlho očakáva ambiciózna stratégia. Nie protieurópsky plán na obnovu národných hraníc. Komisárka Malmströmová správne zdôrazňuje, že voľný pohyb osôb cez európske hranice je obrovským úspechom, o ktorý sa nesmieme pripraviť. No v tomto zmysle pôsobí nepochopiteľne návrh Komisie na riadenie imigračných tokov. Konkrétne časť, ktorá umožňuje zavedenie hraničných kontrol v rámci Únie, hoci len výnimočné a dočasné. Pozitívom je to, že o takomto opatrení nemôže rozhodnúť štát, ale iba Únia. Napriek tomu považujem túto klauzulu za spiatočnícku a zbytočne ustupujúcu populistickým tlakom francúzskeho a talianskeho premiéra. V hre totiž nie je niečo bezvýznamné, ale jedna zo základných zásad EÚ, sloboda pohybu. Nie som si istá, či by sme ju mali obetovať momentálnym problémom so zvládaním migračných tlakov z Afriky. Myslím si, že úlohou Únie by mal byť plán, ako migračné tlaky zo Stredozemia rozdeliť medzi členské štáty, ako efektívne zvládnuť integráciu imigrantov. Na máj a jún Komisia avizovala prijatie viacerých dokumentov, ktoré súvisia s migráciou. Dovoľte mi vyjadriť nádej, že Komisia si pri ich formulovaní zachová nadhľad a chladnú hlavu.
<SPEAKER ID="544" NAME="Elisabetta Gardini" LANGUAGE="IT">
Súčasná politická kríza v severnej Afrike a z toho vyplývajúca migrácia potvrdzujú potrebu silného európskeho prístupu k prisťahovalectvu a azylu. Prisťahovalectvo je európskym problémom, ktorý si vyžaduje nielen rýchle a účinné riešenie, ale aj spoločnú dlhodobú stratégiu. Zrejme zabúdame na to, že podľa najnovších odhadov Organizácie Spojených národov z Líbye od marca minulého roka odišlo 12 360 migrantov, ktorí prišli do Talianska a Malty, pritom však z Líbye a Tuniska utieklo už 700 000 ľudí so zámerom prekročiť Stredozemné more. Riskujeme, že bez spoločného plánu prijímania prisťahovalcov a hraničných kontrol nastane nekontrolovateľné, chaotické prisťahovalectvo s vážnymi následkami pre celú Európu. V tomto smere je dôležité posilniť agentúru Frontex, vytvoriť väčšiu solidaritu medzi členskými štátmi, dosiahnuť dohody o rozšírených hraničných kontrolách a tiež pristúpiť k repatriácii nezákonných prisťahovalcov. A napokon, čo sa týka prípadných zmien v schengenskom systéme, takéto rozhodnutie by sa malo prijať na európskej úrovni a nemalo by zostávať v rukách jedinej krajiny. Nemali by sme dovoliť, aby štáty, ktoré sú najviac vystavené migračnému tlaku, boli vystavené aj riziku, že sa ocitnú v ešte väčšej izolácii.
<SPEAKER ID="540" NAME="Kinga Göncz" LANGUAGE="HU">
Medzi najdôležitejšie úlohy dnešnej Európy patrí nájsť vhodnú reakciu na revolúcie, ku ktorým dochádza na jej južných hraniciach. Demokratizácia tohto regiónu je pre EÚ podstatná, a preto musí nájsť riešenie prílevu utečencov prichádzajúcich z tohto regiónu, ktoré by bolo v súlade s humanitárnymi zásadami a ľudskými právami. Medzi členskými štátmi, ale najmä s utečencami prichádzajúcimi do Európy je potrebná solidarita. My Maďari skutočne dokážeme pochopiť význam tejto solidarity, pretože po povstaní v roku 1956 prijali mnohé krajiny sveta státisíce našich krajanov.
<P>
Odpoveďou na migračný tlak nie je opätovné zavedenie kontrol na vnútorných hraniciach, ale zrýchlenie prebiehajúcich rokovaní s cieľom prijať čo najskôr balík pre utečencov, spoločnú európsku migračnú politiku a schengenský hodnotiaci systém.
<P>
Opätovné zavedenie hraničných kontrol, aj keď dočasné, by oslabilo jeden zo symbolických úspechov EÚ a ohrozilo by voľný pohyb občanov. Ide o úspech, ktorý si európski občania musia ceniť a ktorý je tiež zárukou realizácie a úspechu spoločného hospodárskeho priestoru. Musíme spoločne nájsť riešenia vznikajúcich problémov a nemali by sme dávať argumenty populistickým a individualistickým hlasom, ktoré ponúkajú len pseudoriešenia.
<SPEAKER ID="542" NAME="Lena Kolarska-Bobińska" LANGUAGE="PL">
Počas našich rozpráv o posilnení a zlepšení riadenia schengenského priestoru musíme zároveň uvažovať o novej migračnej politike Európskej únie, a to nielen v súvislosti so situáciou v severnej Afrike, ale aj s ohľadom na možné udalosti v krajinách, ktoré sú našimi východnými susedmi. Je ťažké predvídať, čo sa v budúcnosti môže stať v bývalých štátoch Sovietskeho zväzu. Takisto musíme mať na pamäti problémy, s ktorými sa Európa stretáva. EÚ je starnúcou spoločnosťou, a preto by sme prílev migrantov nemali považovať len za hrozbu európskych trhov práce. Migranti často prispievajú k hospodárskemu rastu vo svojej cieľovej krajine.
<P>
K nemu došlo aj po tom, čo boli do Európskej únie prijaté nové členské štáty. Nemecko, ktoré sa obávalo prílevu migrantov, uplatnilo prechodné obdobie a len teraz otvára svoje hranice pracovníkom z Poľska. Spojené kráľovstvo sa rozhodlo otvoriť svoj trh práce okamžite a teraz má prínosy zo zamestnávania približne dvoch miliónov mladých, efektívnych a energických Poliakov. Často sa tiež hovorí o tom, že by sme mali prijímať politických migrantov, ale pre ekonomických migrantov by sme mali dvere Európy zatvoriť. Podľa mňa toto rozdeľovanie nedáva veľký zmysel, pretože často je náročné odlíšiť tieto dva typy migrácie. Ako by sme mohli označiť protesty strednej vrstvy v arabských krajinách? Základné príčiny sú politické aj hospodárske. Nepodľahnime teda vymysleným obavám, ale myslime na príležitosti nášho rozvoja.
<SPEAKER ID="539" NAME="Edward Scicluna" AFFILIATION="S&amp;D">
písomne. - Agresívne stanoviská prijaté politickými predstaviteľmi Francúzska a Talianska k incidentu v meste Ventimiglia nemajú nič spoločné so Schengenskou dohodou, ale sú skôr krokom na urobenie dojmu na ich občanov. Dvadsaťtisíc migrantov bolo najmä ekonomickými migrantmi, ktorí hľadajú prácu a lepšie hospodárske príležitosti. Najlepší a najšikovnejší ľudia Tuniska migrujú z ekonomických dôvodov a Tunisko je vystavené úniku mozgov, žiada však EÚ o finančnú pomoc na programy hospodárskeho rozvoja na podporu práce pre mladých a nezamestnaných. To by však nemalo odpútavať našu pozornosť od riešenia skutočného problému, ktorým je nájsť najlepšie riešenie migrácie skutočných žiadateľov o azyl zo severnej Afriky, ktorí unikajú alebo budú unikať z vojnou zasiahnutých krajín. Na to nepotrebujeme znovu obnoviť kontroly na vnútorných hraniciach. Medzi zásady EÚ patrí sloboda pohybu a solidarita medzi členskými štátmi a v tomto smere by sme nemali podnikať spiatočnícke kroky. V zmluvách máme ustanovenia o zriadení jednotného azylového systému EÚ a o správnom rozdelení záťaže medzi členské štáty. Namiesto podnecovania pravicového populizmu by sme mali pracovať ako Európania a zaviesť potrebné právne predpisy.
<SPEAKER ID="537" NAME="Debora Serracchiani" LANGUAGE="IT">
Prílev prisťahovalcov na ostrov Lampedusa v posledných dňoch ukazuje, že prisťahovalecká kríza je trvalým problémom, ktorý vyžaduje okamžité konanie. Je zrejmé, že v schengenskom priestore potrebujeme lepšie riadenie, ako sa to uvádza v oznámení Komisie zo 4. mája.
<P>
S týmto cieľom treba posilniť mechanizmus solidarity z hľadiska prerozdeľovania žiadateľov o azyl, organizovanej mobility a nových partnerstiev s tretími krajinami. Revidovanie mechanizmu uplatňovania schengenského acquis nemožno považovať za ospravedlnenie svojvoľného obmedzenia práva na voľný pohyb, ale skôr za podnet na nové príležitosti.
<P>
Dúfam, že čoskoro budú predložené konkrétne návrhy na boj proti predsudkom a diskriminácii, na boj proti nezákonnosti a na presadzovanie ľudských práv, ľudskej dôstojnosti a mieru. Účinné riadenie prisťahovalectva a podpora mierovej koexistencie sa musia stať každodenným záväzkom dobrej politiky, ktorá sa usiluje o podporu rozvoja a bezpečnosti. Vracanie obrovských tokov ľudí do krajín ich pôvodu nepomáha udržiavať vzdialenosť medzi Európanmi a prisťahovalcami. Minimálne tu hrozí riziko zvýšenia nezákonnosti, neistoty a hospodárskych nákladov.
<SPEAKER ID="544" NAME="Monika Smolková" AFFILIATION="S&amp;D">
, písomne. - (SK) Masové presuny obyvateľov severnej Afriky sa dali predvídať už pred niekoľkými mesiacmi a Francúzsko a Taliansko malo spolu s Komisiou reagovať okamžite. Dnešné ich vyjadrenia a konanie, keď polícia jedného štátu neakceptuje dokument iného vyvolávajú nielen údiv. Požiadavky chrániť svoje záujmy na vnútornej hranici kvôli 25 tisícom utečencov sú bezprecedentné a populistické a sú namierené voči všetkému, čo Schengen predstavuje. 22. 12.2007 som na Slovensko-Maďarskej hranici pomáhala píliť hraničnú závoru. Vidiac vtedajšie nadšenie ľudí, dnešné posilňovanie vnútorných hraníc by úplne znegovalo myšlienku Schengenu. Prioritou EÚ i naďalej musí ostať sloboda, voľný pohyb osôb a tovaru a solidarita s každým, kto ju potrebuje. Som proti vnútorným hraniciam, preto očakávam posilnenie riadiacich mechanizmov Schengenu tak, aby sa zabránilo populistickým tendenciám niektorých štátov, aby sa zabránilo radikalizácii, neznášanlivosti a upevnil sa jeden z najväčších výdobytkov novodobej Európy - Schengen.
<SPEAKER ID="544" NAME="Nuno Teixeira" LANGUAGE="PT">
Udalosti v dôsledku povstaní ľudu v severnej Afrike, ktoré sú pre ostrov Lampedusa zničujúce, vyvolali humanitárnu krízu, keď od januára do apríla prišlo z Tuniska 20 000 prisťahovalcov. Talianska vláda nereagovala úspešne na nespočetné žiadosti o azyl a náhly prílev tisícov nezákonných prisťahovalcov. Schengenská dohoda uzatvorená v roku 1985 a začlenená do Zmluvy o Európskej únii sa považuje za jeden z najväčších prejavov európskej integrácie. Preto je dôležité nezabúdať na jej základné zásady, ktoré by v prípade porušenia ohrozili účinnosť schengenského priestoru. Stáva sa nevyhnutnosťou riadne uplatňovať Schengenské dohody v duchu solidarity, vzájomnej informovanosti a koordinácie. Humanitárna kríza, ktorú dnes zažívame, sa musí vyriešiť, ale prostredníctvom zákonných prostriedkov stanovených schengenskými pravidlami. Rozlišovanie medzi osobami, ktoré majú nárok na medzinárodnú ochranu, ako sú napríklad utečenci, a ekonomickými migrantmi je mimoriadne dôležité v záujme ochrany tých, ktorí ochranu skutočne potrebujú. Na druhej strane treba za každú cenu zabrániť jednostrannému porušeniu zmluvy, pretože takýto krok by bol ohrozením procesu vytvárania európskeho priestoru bez hraníc, ktorý sa začal v roku 1985.
<SPEAKER ID="535" NAME="Kathleen Van Brempt" LANGUAGE="NL">
Návrhy, ktoré Komisia oznámila v stredu a ktoré sa týkajú sprísnenia azylovej a migračnej politiky, obsahujú jeden nezmysel a niekoľko dobrých iniciatív. Zmienka o hraničných kontrolách na našich vnútorných hraniciach je skôr dôkazom politického sebeckého záujmu než vodcovstva a pochopenia situácie. Nuž ale dobre, tento ústupok Francúzsku a Taliansku je, našťastie, len symbolický. Teší ma však aj to, že Komisia vo svojich návrhoch ukázala, že si tiež uvedomuje, že pri hľadaní stabilných riešení účinnejšej azylovej a migračnej politiky si musí rozšíriť horizonty a že si to vyžaduje inú, európskejšiu formu spolupráce.
<P>
Medzi členskými štátmi sú obrovské rozdiely z hľadiska toho, ako riešia žiadosti o azyl a aký je výsledok týchto postupov. Preto je potrebný jednotný európsky azylový systém, aby žiadatelia o azyl videli, že Európa im v prípade potreby dokáže poskytnúť pomocnú ruku, ale že nedáva voľné vstupenky dobrodruhom. Musíme to prepojiť s rozvojom rozumných partnerstiev medzi Európou a jej susednými krajinami, aby sme mohli podporovať rast a rozvoj. Dúfam, že Komisia už ďalej nedovolí, aby slúžila ako hračka pre niektorých politikov, ktorí chcú doma získavať body. Potrebujeme spoľahlivé európske riešenia celoeurópskeho problému. Tieto návrhy sú dobrým východiskovým bodom, ale je k ním potrebné doplniť ešte čosi viac.
<SPEAKER ID="536" NAME="Iuliu Winkler" LANGUAGE="RO">
Po závažnom dosahu hospodárskej a finančnej krízy a po prepuknutí arabského povstania s rozsiahlymi následkami z hľadiska požiadaviek na kontrolu prílevu vysťahovalcov a prístupu k zdrojom ropy EÚ vyzerá čoraz rozdelenejšia a prístupnejšia myšlienke zrušiť jeden zo svojich najhodnotnejších úspechov - voľný pohyb osôb v schengenskom priestore. Obmedzenie slobody pohybu európskych občanov prostredníctvom zavedenia určitých nových obmedzení, aj keď dočasných, a uloženie ďalších kritérií Rumunsku a Bulharsku okrem kritérií podľa Schengenskej dohody povedie k ohrozeniu európskej jednoty. Verím v silnú Európu, ktorá prejavuje solidaritu, a patrím medzi podporovateľov vízie presadzovanej maďarským predsedníctvom EÚ vyjadreným v slogane "Silná Európa". Keď sa však pozriem na posledný vývoj týkajúci sa budúcnosti schengenského priestoru, musím povedať, že ideme po nesprávnej ceste. Počas kritických momentov, ako je aj ten, ktorým práve prechádzame, by mali vedúci predstavitelia EÚ prejaviť väčšiu víziu a solidaritu a mali by sa zaujímať o zastavenie šírenia obmedzeného populizmu a vnútorného protekcionizmu v Európe. Tieto problémy budú mať dramatické následky, ktoré sa dajú ľahko predvídať. Schengenský priestor určite nepomôžu posilniť obmedzenia ani zákazy a určite v ňom nevytvoria stabilitu.
<SPEAKER ID="536" NAME="Anna Záborská" AFFILIATION="PPE">
písomne. - (SK) Aj z diskusie v pléne Európskeho parlamentu vyplynulo, že sloboda pohybu, ktorú Schengen umožňuje, je jedným z kľúčových pilierov európskej spolupráce a je treba urobiť všetko pre to, aby zostala zachovaná. Zároveň však vidíme, že Európa nebola pripravená na nárast počtu migrantov z Tuniska a Lýbie. Tým, že Taliansko dalo týmto migrantom cestovné doklady, umožnilo im voľný pohyb v rámci schengenského režimu. Donútilo tak aj ďalšie štáty, predovšetkým Francúzsko a Nemecko, aby začali intenzívne hľadať riešenie. Schengen umožňuje, aby štáty v mimoriadnom prípade zaviedli náhodné hraničné kontroly cestujúcich a napríklad Dánsko už túto možnosť využilo. Nemyslím si, že riešením je jednotná európska migračná a azylová politika, táto otázka je v kompetencii členských štátov. V tejto chvíli by hraničné štáty Schengenu mali priznať svoju zodpovednosť za ochranu spoločnej hranice a prijať opatrenia na rýchle vrátenie ekonomických migrantov späť do krajiny pôvodu.
