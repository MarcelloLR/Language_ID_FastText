<CHAPTER ID="026">
Uplatňovanie smernice 2002/14/ES, ktorá ustanovuje všeobecný rámec pre informovanie a konzultácie so zamestnancami v Európskom spoločenstve (krátke prednesenie) 
<SPEAKER ID="291" NAME="Predsedajúci">
Ďalším bodom je krátke prednesenie správy pána Cottignyho v mene Výboru pre zamestnanosť a sociálne veci o uplatňovaní smernice 2002/14/ES, ktorou sa ustanovuje všeobecný rámec pre informovanie a konzultácie so zamestnancami v Európskom spoločenstve.
<SPEAKER ID="292" NAME="Jean Louis Cottigny" LANGUAGE="FR">
Vážený pán predsedajúci, vážený pán komisár, dámy a páni, v prvom rade by som sa chcel poďakovať viacerým tieňovým spravodajcom za ich nezaujatú prácu počas našej spolupráce na tomto texte vo Výbore pre zamestnanosť a sociálne veci.
<P>
Členské štáty musia zlepšiť uplatňovanie smernice, ktorou sa ustanovuje všeobecný rámec pre informovanie a konzultácie so zamestnancami, najmä v súčasnom kontexte finančnej krízy a jej následkov pre spoločnosti, ktoré prechádzajú reštrukturalizáciou, fúziou alebo sa premiestňujú do zahraničia. Toto je odkaz, ktorý sa Výbor pre zamestnanosť snažil poslať v tejto správe z vlastnej iniciatívy.
<P>
Európska únia má 23 miliónov spoločností s menej ako 250 zamestnancami. Tie predstavujú 99 % spoločností a zamestnávajú viac ako 100 miliónov ľudí. Práva zamestnancov na informácie a konzultácie sú nevyhnutnými zložkami sociálneho trhového hospodárstva.
<P>
Transpozícia smernice 2002/14/ES sa v niektorých členských štátoch značne omeškala. V tejto správe z vlastnej iniciatívy sme poukázali na to, že vplyv tejto smernice je zjavný v krajinách, kde neexistuje žiadny všeobecný systém na informovanie a konzultácie so zamestnancami.
<P>
Vyzývam členské štáty na zlepšenie transpozície tejto smernice. Žiadame Komisiu, aby čo najskôr podnikla opatrenia, ktoré umožnia zabezpečiť správnu transpozíciu tejto smernice v členských štátoch a aby začala konania o porušení proti členským štátom, ktoré doteraz smernicu netransponovali alebo nevykonali riadnu transpozíciu smernice.
<P>
V správe sa zdôrazňuje, že niektoré členské štáty vo svojich transpozičných opatreniach nezahrnuli niektorých mladých zamestnancov, ženy pracujúce na čiastočný úväzok alebo zamestnancov zamestnaných na krátke obdobie na základe zmlúv na dobu určitú.
<P>
Žiadame, aby členské štáty presne definovali termín "informácie", čím by sa zástupcom zamestnancov umožnilo preskúmať poskytnuté údaje a neuspokojiť sa len s čakaním na koniec informačného postupu, ak rozhodnutia spoločností majú priamy následok na zamestnancov. Od členských štátov bez účinných, primeraných a zastrašujúcich sankcií sa požaduje ich zavedenie. Nakoniec, pri zlepšenej koordinácií rozličných legislatívnych nástrojov vyzývame Komisiu na preskúmanie požiadaviek koordinácie šiestich smerníc a nariadenia o informovaní zamestnancov, aby sa tak mohli urobiť pozmeňujúce a doplňujúce návrhy na odstránenie prekrývania a rozporov.
<P>
Keďže tento typ pokroku, pokiaľ ide o práva zamestnancov, je veľmi priaznivý, sama Únia sa zaväzuje zaručiť, že členské štáty správne a plne zavedú záväzky tejto smernice. Je nevyhnutné, aby všetci európski zamestnanci vedeli, že Európa podporuje ich zapojenie do života ich spoločnosti, do ich každodenného života ako zamestnancov, a to hlavne v súčasnej dobe.
<SPEAKER ID="293" NAME="Janez Potočnik">
člen Komisie. - Vážený pán predsedajúci, náležite zvažujem správu pána Cottignyho o dôležitej smernici, ktorá upevňuje základné sociálne práva zamestnancov na európskej úrovni. Komisia prikladá veľkú dôležitosť informovaniu a konzultáciám so zamestnancami na vnútroštátnej aj na nadnárodnej úrovni, najmä v súčasnom zložitom kontexte finančnej krízy.
<P>
Navrhovali sme prepracovať smernicu o Európskych zamestnaneckých radách. To sme úspešne zakončili. Pokračujeme v práci na anticipácii a sociálne zodpovednom riadení reštrukturalizácie a otázkach vyplývajúcich z rokovaní o nadnárodných dohodách na európskej úrovni.
<P>
Ako Komisia vysvetlila vo svojom oznámení zo 17. marca 2008, jej hlavným záujmom pri uplatňovaní smernice 2002/14/ES je komplexná a účinná spolupráca s členskými štátmi a dvomi časťami priemyslu, ktoré, ako viete, zohrávajú dôležitú úlohu. Nemalo by sa zabúdať na to, že smernicou sa vytvára len všeobecný rámec, ktorý tieto dve časti priemyslu môžu uplatňovať a rozširovať, a to najmä na úrovni spoločností.
<P>
Komisia vedie a podporuje činnosti na zvyšovanie informovanosti, podporovanie výmeny osvedčených postupov a oživenie kapacít všetkých zainteresovaných strán prostredníctvom seminárov, odborných školení, štúdií a finančnej podpory projektov hlavne v rámci osobitnej rozpočtovej položky.
<P>
Komisia takisto monitoruje správne uplatňovanie tejto smernice ako ochrankyňa zmlúv: napríklad, ak sťažnosti podajú odborové organizácie. Doteraz Komisia dostala len veľmi málo sťažností týkajúcich sa uplatňovania tejto smernice.
<SPEAKER ID="294" NAME="Predsedajúci">
Bod je uzavretý.
<P>
Hlasovanie sa uskutoční vo štvrtok 19. februára 2009.
<P>
Písomné vyhlásenia (článok 142)
<SPEAKER ID="985" NAME="Silvia-Adriana Ţicău  " LANGUAGE="RO">
Uplatňovanie smernice 2002/14/ES, ktorou sa ustanovuje všeobecný rámec pre informovanie a konzultácie so zamestnancami v Európskom spoločenstve v niektorých členských štátoch veľmi mešká.
<P>
Mám pocit, že je potrebné zvýšiť demokratické zapojenie zamestnancov do prijímania rozhodnutí, ktoré majú vplyv na spoločnosť, majúc na pamäti globálny vplyv súčasnej finančnej krízy, ktorá ovplyvňuje členské štáty bez rozdielu na ich hospodársku sieť, a šíri strach z reštrukturalizácie, fúzií alebo presťahovania firmy.
<P>
V prípade reštrukturalizovaných podnikov vyzývam, aby sa sprístupnili európske fondy, ktoré by poskytovali pomoc zamestnancom a nielen podnikom. Takisto si myslím, že v situáciách, keď viacnárodná spoločnosť prechádza reštrukturalizáciou, sa na rokovania a konzultácie musia pozvať zástupcovia odborov zo všetkých pobočiek spoločnosti a nielen z tých členských štátov, v ktorých má spoločnosť svoje sídlo.
<P>
Myslím si, že je dôležité pravidelne aktualizovať právne predpisy týkajúce sa práv zamestnancov na informácie a konzultácie a zahrnúť tento bod do programu európskeho sociálneho dialógu aj na medziodvetvovej a priemyselnej úrovni.
