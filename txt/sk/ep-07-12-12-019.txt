<CHAPTER ID="019">
Spolupráca medzi Agentúrou Európskej únie pre základné práva a Radou Európy (rozprava)
<SPEAKER ID="379" NAME="Predsedajúca">
Ďalším bodom programu je správa pána Adamosa Adamoua v mene Výboru pre občianske slobody, spravodlivosť a vnútorné veci o návrhu rozhodnutia Rady o uzavretí dohody medzi Európskym spoločenstvom a Radou Európy o spolupráci medzi Agentúrou Európskej únie pre základné práva a Radou Európy - C6-0311/2007 -.
<SPEAKER ID="380" NAME="Franco Frattini">
člen Komisie. - Vážená pani predsedajúca, chcel by som poďakovať Parlamentu a najmä pánovi spravodajcovi Adamouovi za nepretržitú a konštruktívnu spoluprácu, ako aj za podporu pri dosiahnutí tejto veľmi dôležitej dohody o spolupráci.
<P>
Založenie Agentúry pre základné práva bolo veľkým úspechom pre presadzovanie a dodržiavanie základných práv v Európskej únii. Je to úspech aj z hľadiska medziinštitucionálnej spolupráce. Vždy som bol odhodlaný zabezpečiť, aby bola táto dôležitá iniciatíva podporovaná všetkými troma inštitúciami. Hladká spolupráca medzi Európskou úniou a Radou Európy je nevyhnutná pre úspech agentúry.
<P>
Návrh rozhodnutia Rady sa prejavuje na tomto cieli. Predstavuje úprimnú snahu obidvoch organizácií pracovať spolu a som rád, keď vidím, že rokovanie o dohode bolo rýchle a konštruktívne vedené na obidvoch stranách.
<P>
Táto významná dohoda umožní agentúre pracovať podľa svojich najlepších schopností. V skutočnosti, aby mohla byť úplne funkčná, už bolo prijatých množstvo opatrení a niektoré sa stále prerokúvajú. Táto dohoda pomôže rozvíjať komplexný rámec spolupráce. Pomôže zabezpečiť štrukturálnu platformu pre obidva orgány, vďaka čomu budú vzájomný dialóg a spoločná činnosť dosiahnuteľnejšie a účinnejšie.
<P>
Pomôže takisto vyhnúť sa zdvojeniu práce medzi obidvoma orgánmi. Dohoda stanovuje pravidelné kontakty a schôdzky medzi predstaviteľmi agentúry a Rady Európy rovnako ako pravidelné výmeny informácií. Vymenovanie nezávislej osoby do správnej a výkonnej rady agentúry podporuje výmenu názorov a spoluprácu.
<P>
Na záver, táto dohoda upevňuje náš spoločný cieľ presadzovať a chrániť základné práva v Európskej únii.
<SPEAKER ID="381" NAME="Adamos Adamou">
spravodajca. - (EL) Vážená pani predsedajúca, vážený pán komisár, kolegovia poslanci, na začiatok by som chcel vyjadriť spokojnosť s doterajšou výbornou spoluprácou medzi Agentúrou Európskej únie pre základné práva a Radou Európy, najmä pre dosiahnutie dohody, s ktorou sú spokojné obidve strany. Dúfam, že ich spolupráca bude pokračovať rovnako hladko.
<P>
Napriek predĺženým diskusiám a poradám s tieňovými spravodajcami o podstatnom obsahu správy sme boli informovaní zo strany "tabling office", že podľa článku 83 ods. 7 a článku 51 ods. 2 rokovacieho poriadku nebolo možné zmeniť text dohody, a pokiaľ ide o samotnú správu, budú prípustné len procedurálne zmeny, čo viedlo niekoľkých členov Výboru pre občianske slobody, spravodlivosť a vnútorné veci hlasovať za správu s výhradami. Moja správa z tohto dôvodu jednoducho schvaľuje uzavretie dohody medzi Radou Európy a Agentúrou pre základné práva.
<P>
Systém zásad ochrany základných práv EÚ bol vyvinutý najmä pomocou judikatúry Európskeho súdneho dvora a potvrdený výslovným uznaním obsiahnutým v zmluvách o EÚ. Napriek tomu je obzvlášť dôležité zabezpečiť, aby tento systém ochrany ľudských práv bol naďalej posilňovaný a aby ochraňoval základné zásady ako je zákaz diskriminácie, vylúčenia, dodržiavanie slobody prejavu a vyznania, slobodu názoru a sociálne a hospodárske práva.
<P>
Európska Agentúra pre základné práva by mohla poskytovať príslušným inštitúciám, orgánom, úradom a agentúram Spoločenstva a jeho členským štátom tieto záruky počas vykonávania práva Spoločenstva. Je dôležité priznať, že to bola Rada Európy, ktorá prostredníctvom svojej rozvinutej práce v tejto oblasti vyvinula komplexný systém noriem a právnych a súdnych nástrojov ochrany a presadzovania ľudských práv a právneho poriadku, a nazbierala rozsiahle skúsenosti. Spoločný cieľ ochrany základných práv, ktorý zdieľa Agentúra pre základné práva a Rada Európy, je potrebné dosiahnuť hodnotným a pozitívnym spôsobom a vyhnúť sa zdvojeniu a akémukoľvek riziku nestálosti v dobre zavedenom súdnom a nesúdnom systéme, ktorý zaviedla Rada Európy na ochranu ľudských práv a práv jedinca. Musíme zabezpečiť, aby neboli žiadne námietky proti právnemu precedensu a obsahu ochrany ľudských práv, ktoré stanovila Rada Európy, organizácia so 47 členskými štátmi.
<P>
Chcel by som takisto zdôrazniť, že musíme zabrániť akémukoľvek nebezpečenstvu zdvojenia síl a postupov, aby sme predišli zmätkom vzhľadom na ciele a zodpovednosti dvoch orgánov a aby sme mohli dosiahnuť harmonickú spoluprácu. Toto sa musí odraziť najmä v ročnom programe agentúry a v posilnení súdržnosti a doplňovania medzi týmito dvoma inštitúciami.
<P>
Pokiaľ ide o výmenu informácií medzi Radou Európy a Agentúrou pre základné práva, je veľmi dôležité, aby sa odohrávala čo najviac za podmienok úplnej dôvernosti na obidvoch stranách. Agentúra pre základné práva a Rada Európy by sa mali dohodnúť na presnejších pravidlách vzhľadom na vykonávanie článku 15 dohody, ktorý stanoví, že Rada Európy má dostávať od agentúry dotácie s cieľom dosiahnuť úplnú transparentnosť a zabrániť akémukoľvek náznaku prílišnej previazanosti týchto dvoch inštitúcií.
<P>
Takisto je nevyhnutné realizovať článok 7 dohody spôsobom, ktorý umožní týmto dvom inštitúciám i na základe vzájomného súhlasu vymieňať si čo najviac informácií, s čo najprimeranejšou úctou k pravidlám rokovacieho poriadku pri dodržiavaní pravidiel dôvernosti. Tieto informácie by nemali využívať iné inštitúcie než tie, ktoré sa priamo zúčastnia skúmania príslušných problémov a ani by nemali byť k dispozícii inštitúciám alebo agentúram tretích krajín, ak neexistujú právne záruky a kontrolné mechanizmy týkajúce sa ich využívania.
<P>
Ako som už povedal, spolupráca medzi Komisiou a Radou Európy počas rokovaní týkajúcich sa dohody sa ukázala ako plodná a očakáva sa, že tieto inštitúcie budú pokračovať v účinnej spoločnej práci, v rovnakom duchu spolupráce, transparentnosti a doplňovania sa. Je však veľmi dôležité, aby sa na tomto procese zúčastnil Európsky parlament prostredníctvom pravidelných správ, a aby bola Rada Európy vyzvaná prejaviť svoj názor na všetky vypracované prieskumy a hodnotenia s cieľom doplniť, zabrániť zdvojovaniu práce a pre transparentnosť akcií týchto dvoch inštitúcií.
<SPEAKER ID="382" NAME="Kinga Gál">
v mene skupiny PPE-DE. - Vážená pani predsedajúca, som rada, že dnes môžem hovoriť ako tieňová spravodajkyňa v mene skupiny PPE-DE vo veci tejto správy o uzavretí dohody medzi Európskym spoločenstvom a Radou Európy o spolupráci medzi Agentúrou Európskej únie pre základné práva a Radou Európy.
<P>
Viedli sme dlhé rozpravy a diskutovali sme o otázkach, či je takáto agentúra potrebná, či to môže Rada Európy prijať a či bude medzi týmito dvoma inštitúciami skutočne užitočná spolupráca.
<P>
Parlament a Komisia hovorili po celý čas: áno, potrebujeme agentúru, vidíme v tejto inštitúcii zmysel a predpokladáme dobrú spoluprácu medzi Radou Európy a agentúrou.
<P>
Z tohto dôvodu vítam skutočnosť, že teraz, keď je na svete dohoda, môžeme hovoriť o inštitucionálnej spolupráci. Na druhej strane ma mrzí, že sme tento text nemohli naozaj zdokonaliť opravou niektorých aspektov, keďže by som zdôraznila nutnosť vziať do úvahy, kedykoľvek sa agentúra zaoberá konkrétnymi problémami, celkovú skúsenosť, odbornosť, ktorú získalo Parlamentné zhromaždenie Rady Európy so svojim systémom hlásenia v rôznych výboroch, napríklad vo Výbore pre právne veci a ľudské práva, kde majú vynikajúcu odbornosť a skúsenosť, pri riešení týchto problémov.
<P>
Napriek tomu som rada, lebo uzavretie tejto dohody signalizuje, že je potrebné, aby tento orgán, agentúra, začal pracovať čo najskôr. Agentúra bola slávnostne otvorená 1. marca, ale jej prevádzková a správna štruktúra stále nefunguje. Musíme postúpiť ďalej a napraviť situáciu, aby sme mohli pokračovať ďalej.
<P>
Tento materiál sledujem od začiatku svojho mandátu, všimla som si veľké ťažkosti pri navrhovaní jeho rámca, oblasti pôsobnosti a rozhodovacích štruktúr na spokojnosť všetkých zúčastnených.
<P>
Všetci máme obavy, lebo agentúra bude zbierať údaje a pripravovať odporúčania inštitúciám v odbore, čo je právomoc, ktorú je ťažko vymedziť, ktorá je horizontálna a prechádza všetkými politikami Spoločenstva.
<P>
Spokojní môžeme byť len vtedy, ak vytvoríme spoľahlivú a zodpovednú agentúru, ktorej je zverená dostatočná právomoc a zodpovedajúci rozpočet na splnenie jej úlohy. Táto zmluva môže tomu pomôcť.
<P>
Zabezpečíme, aby sa zabránilo akémukoľvek prepletaniu úloh a zdvojeniu činností. Dúfajme, že slávnostné vyhlásenie Charty základných práv bude druhou stranou jednej mince: prvý praktický krok k budúcej politike Únie o ľudských právach a základných slobodách.
<SPEAKER ID="383" NAME="Genowefa Grabowska" LANGUAGE="PL">
Vážená pani predsedajúca, dnes tu diskutujeme o netradičnom postupe vzhľadom na to, že sa Európsky parlament vyjadruje k vhodnosti dohody o spolupráci medzi Európskou úniou a Radou Európy. Máme príležitosť zasiahnuť do tejto dohody: jednoducho ju hodnotíme a vyjadrujeme svoje názory.
<P>
Rada Európy je najstaršou európskou organizáciou, ktorá sa zaoberá ľudskými právami a presadzovaním demokracie. Nemusím pripomínať, že spolupráca medzi Radou Európy a Európskou úniou - predtým Európskymi spoločenstvami - existovala už od začiatku. Prístup štátu, ktorý si želá pripojiť sa k Európskej únii, k členstvu, je podmienený rešpektovaním hodnôt, ktoré sú zapísané v Štatúte Rady Európy: právny poriadok, demokracia a najmä rešpektovanie ľudských práv.
<P>
Z tohto dôvodu je dobré, aby obidve tieto inštitúcie, Európske spoločenstvá - teraz Európska únie - a Rada Európy spolupracovali, a to nie len tak, že budú sedieť vedľa seba v Štrasburgu, ale že sa budú angažovať v spoločných činnostiach. Dohoda, o ktorej dnes diskutujeme, nie je veľmi originálna ani nová, ako ani Agentúra pre základné práve nie je úplne nová inštitúcia.
<P>
Ako vieme, Agentúra pre základné práva nahradila Európske centrum pre monitorovanie rasizmu a xenofóbie so sídlom vo Viedni, ktoré malo podobnú dohodu o spolupráci s Radou Európy. Táto dohoda uzavretá v roku 1999 zohľadňovala obidve strany a bola platná až do súčasnosti, teda do chvíle, keď bolo stredisko nahradené Agentúrou pre základné práva.
<P>
Keďže však ide o nový orgán EÚ, musíme preskúmať novú dohodu o spolupráci s Radou Európy, aby sme zabezpečili, že inštitúcie, ktoré sa javia ako podobné, nebudú spolu súperiť, ale spolupracovať.
<P>
Musím povedať, že dohoda bola prerokovaná rýchlo, ale napriek tomu dobre. Nemáme žiadne väčšie výhrady k jej obsahu a ani by sme nemohli. Stanovuje rámec pre spoluprácu, určuje pravidelné kontakty a čo je najdôležitejšie, vytvára osobné vzťahy, keďže stanovuje, aby Rada Európy prizvala nezávislú osobu - a jej zástupcu - do správnej a výkonnej rady. Toto všetko ma presviedča, aby som návrh podporila a prijala dohodu, ktorá bude dobre slúžiť obidvom inštitúciám.
<SPEAKER ID="384" NAME="Irena Belohorská" AFFILIATION="NI">
(SK) Vážené dámy a páni, ďakujem sa príležitosť vystúpiť. Správa rieši problém medzi množstvom stretov záujmov medzi Agentúrou pre ľudské práva a Radou Európy. Však vnímam tento problém ako druhotný. Primárnym problémom nie je medzi Agentúrou pre základné práva a Radou Európy, ale medzi Európskym súdom pre ľudské práva v Štrasburgu a Európskym súdnym dvorom v Luxemburgu.
<P>
Oba tieto súdy majú právomoc konať v oblasti porušovania ľudských práv a máme aj niekoľko súdnych rozhodnutí, kde si tieto oba súdy protirečili. Väčšina prípadov sa týkala článku 6 a 8 Európskeho dohovoru o ochrane ľudských práv v konaniach o porušovaní hospodárskej súťaže, boli to prípady ako napríklad National Panasonic, Hoerst AG, prípady Niemietz a ďalšie.
<P>
Nakoniec Charta základných práv Európskej únie a Európsky dohovor o ochrane ľudských práv, ku ktorému sa Európska únia hlási, sú síce dva podobné, ale rozdielne dokumenty. Agentúra Európskej únie pre základné práva má právomoci skôr monitorovacieho a asistenčného charakteru, a teda treba uvítať uzavretie dohody podľa článku 300 Zmluvy o Európskom spoločenstve, kde budú objasnené právomoci, ako aj to, že Rada Európy bude mať svojho zástupcu v správnej rade.
<P>
Keďže však agentúra má obmedzené právomoci, nazdávam sa, že jej činnosť nebude konkurovať Rade Európy, ale naopak bude ju dopĺňať. V každom prípade bude tejto problematike nutné venovať sa ďalej, pretože Charta základných práv, ak nadobudne záväznosť, musíme vec riešiť.
<SPEAKER ID="385" NAME="Panayotis Demetriou" AFFILIATION="PPE-DE">
(EL) Vážená pani predsedajúca, vážený pán komisár, v posledných mesiacoch podnikla Európska únia štyri rozhodujúce kroky na presadzovanie a ochranu ľudských práv. Po prvé bola vytvorená špeciálna Agentúra pre základné práva. Po druhé do reformnej zmluvy boli začlenené doložky o právnej záväznosti Charty základných práv a o pristúpení Európskej únie k Európskemu dohovoru o ľudských právach z roku 1950. Po tretie v Parlamente dnes bola slávnostne podpísaná Charta základných práv, ktorá sa svojim formálnym vyhlásením stáva súčasťou európskej acquis. Moderný kódex ľudských práv! Po štvrté uzavretie dohody, o ktorom dnes diskutujeme, medzi Agentúrou EÚ pre základné práva a Radou Európy zreteľne signalizuje, čo Európska únia hlása - presadzovanie ľudských práv - a ukazuje, že tento prvok je základom pre každú modernú spoločnosť, pre každý moderný štát.
<P>
V agentúre nevidíme žiadnu podradenosť, žiadne zdvojenie, ani náhradu úlohy Rady Európy, ktorá stojí pevne na svojom mieste medzinárodného strážcu ľudských práv. Práve naopak, začína nová fáza spolupráce a vôbec nie súperenia. Z tohto dôvodu súhlasím so svojím krajanom, pánom spravodajcom, so všetkým, čo k tejto otázke povedal a úplne túto správu podporujem a blahoželám mu k nej.
<P>
Som čestným členom Parlamentného zhromaždenia Rady Európy, čo si vážim, ale dnes cítim aj pýchu a radosť z toho, že dve inštitúcie, Európska únia a Rada Európy, slávnostne začínajú svoju spoluprácu v tejto oblasti a dúfam, že toto storočie si v svetových dejinách vyslúži miesto ako storočie ľudských práv.
<SPEAKER ID="386" NAME="Sylwester Chruszcz" AFFILIATION="NI">
(PL) Vážená pani predsedajúca, Agentúra Európskej únie pre základné práva vo Viedni je len ďalšia nákladná inštitúcia, ktorá si navyše vyhradzuje právo monitorovať a poučovať členské štáty o súlade s Chartou základných práv a ďalších veciach.
<P>
Je ťažké nepodľahnúť pocitu, že peniaze európskych daňových poplatníkov putujú na ďalšiu agendu na posilnenie úradov v Bruseli a novo vznikajúceho euroštátu. Rada Európy a OBSE (Organizácia pre bezpečnosť a spoluprácu v Európe) sú existujúce inštitúcie, ktoré sa zaoberali rovnakými záležitosťami na medzinárodnej, nadnárodnej úrovni. Teraz sme svedkami zdvojovania už existujúcich inštitúcií, čím narastá vplyv Európskej únie a byrokracie EÚ.
<P>
Krajiny Európy - vrátane našej krajiny, Poľska - sa zaväzujú ochraňovať a presadzovať ľudské práva okrem iného plnením Európskeho dohovoru o ľudských právach. Agentúra pre základné práva je však spolu s ďalšími agentúrami, ktoré vznikajú prekvapujúcim tempom, nielen mrhaním peňazí, ale aj ďalšou pochybnou, ak nie škodlivou iniciatívou zo strany Bruselu.
<SPEAKER ID="387" NAME="Roberta Alma Anastase" AFFILIATION="PPE-DE">
(RO) Dámy a páni, toto plenárne zasadnutie sa vyznačovalo rôznymi európskymi aktivitami v oblasti ľudských práv, ako aj možnosťou dosiahnuť ich zhodnotenie za rok 2007.
<P>
Súčasne so vznikom Agentúry pre základné práva a s vyhlásením Charty základných práv je rozhodnutie uzavrieť dohodu o spolupráci medzi vyššie spomenutou agentúrou a Radou Európy súčasťou úsilia Európskej únie posilniť svoj výkon a vykonávať úlohu ochrancu ľudských práv, a to vnútri EÚ aj v zahraničí. Rada by som upozornila na dva aspekty, ktoré sú v tejto oblasti podľa mňa dôležité.
<P>
V prvom rade vítam zámer dosiahnuť túto dohodu s dvojakým cieľom, konkrétne na jednej strane dosiahnuť účinnosť a upevnenie európskej politiky v oblasti ľudských práv a na druhej strane dosiahnuť súdržnosť a vyvarovať sa zdvojenia. Je to jediný spôsob, ako budeme môcť naďalej presadzovať rešpekt k základným hodnotám stanoveným v Európskom dohovore o ľudských právach a doplnených Chartou základných práv vrátane upevnenia našich vlastných mechanizmov určených na tento účel.
<P>
Po druhé, vítam zámer upevniť spoluprácu na konkrétnych projektoch v oblasti ochrany ľudských práv, ktoré začala Rada Európy. Tento druh vzájomného pôsobenia nám umožní ďalej prispievať k zlepšeniu situácie v oblasti ľudských práv v konkrétnych prípadoch, a to ako vnútri EÚ, tak aj v zahraničí. Chcela by som upozorniť na skutočnosť, že takáto spolupráca by mala byť podporovaná najmä v európskych krajinách susediacich s Európskou úniou v záujme vytvorenia skutočnej oblasti demokracie na vonkajšej hranici Únie.
<P>
Ako spravodajkyňa pre regionálnu spoluprácu v čiernomorskej oblasti žiadam európske inštitúcie, aby podporovali regionálne projekty. Za dobrý východiskový bod považujem iniciatívu na vytvorenie čiernomorského euroregiónu v záujme presadzovania demokracie na regionálnej úrovni, ktorú začala Rada Európy, a vyzývam Komisiu, aby prejavila celú svoju podporu v záujme ich úspechu.
<SPEAKER ID="388" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 13. decembra 2007.
