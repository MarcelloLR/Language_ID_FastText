<CHAPTER ID="021">
Európske zmluvné právo (rozprava) 
<SPEAKER ID="168" NAME="Predsedajúci">
Ďalším bodom je otázka na ústne zodpovedanie, ktorú predkladá pán Gargani, v mene Výboru pre právne veci, o spoločnom referenčnom rámci v oblasti európskeho zmluvného práva - B6-0386/2007).
<SPEAKER ID="169" NAME="Rainer Wieland">
autor. - (DE) Pán predsedajúci, pani komisárka, dámy a páni, nie je tajomstvom, že sme už raz zlyhali pri rovnako náročnom a potrebnom projekte: pri európskom občianskom zákonníku. Takmer určite to súvisí s tým, že niektoré právne systémy tu v Európskej únii majú problémy s písaným právom. Takmer určite to tiež súvisí s tým, že niektoré iné štáty majú ťažkosti s prijatím myšlienky, že hmotnoprávne pravidlá pre niektoré témy sa do určitej miery kombinujú a sú vedené dostatočne záväzne a komplexne a že základné pravidlá sú stanovené bez zátvoriek. Problémy tiež súvisia so skutočnosťou, že v Európskej únii máme spoločné korene, tie sa však niekedy v minulosti vyvíjali rozdielne a niektoré boli pochované, pričom niektoré boli obetované svojvoľnému výkladu v prospech aktuálnej politiky.
<P>
Ako prvý prezident Nemeckej spolkovej republiky Theodor Heuss v roku 1956 výstižne povedal - a upozorňujem, že to bol liberál - Európa je postavená na troch vrchoch: na Golgote, aténskej Akropole a rímskom Kapitole. Akropola je tu symbolom gréckej vzdelanosti, ktorá so svojimi veľkými filozofmi a politickými mysliteľmi vytvorila jadro našich demokracií a budovania štátu. Golgota symbolizuje európske sociálne a morálne hodnoty rozšírené vo všetkých oblastiach nášho života od chápania rodiny po ľudské práva. Kapitol zosobňuje rímske právo, ktoré nám pomáha na ceste k právnemu štátu a zmyslu pre spravodlivosť.
<P>
Ako však bolo povedané, naše právne postupy, akokoľvek vyrastajú z rovnakých koreňov, sa počas svojho vývoja rozdelili, často natoľko, že spoločné korene už nemožno rozoznať. Zdá sa, že jediným základom tejto Európskej únie je vnútorný trh. Niekto by povedal, že všetky právne tradície národných štátov môžu existovať aj naďalej. To je však veľmi vzdialené celej realite a mimo akejkoľvek životnej skúsenosti, ak žijeme v stále menšom, rýchlejšie sa pohybujúcom a komunikatívnejšom svete. Čím lepšie budeme hlásiť štyri evanjeliá vnútorného trhu - voľný pohyb osôb, tovaru, kapitálu a služieb - tým viac ich budeme schopní vyjadrovať demokraticky a na základe európskych morálnych pojmov a tým bude stále jasnejšie, že všetky tieto veci nemajú žiadnu hodnotu, pokiaľ ich nemôžme preveriť skúškou právneho štátu a spravodlivosti vo vzťahu jednotlivcov navzájom i vo vzťahu jednotlivcov a štátnej kontroly.
<P>
Už sme raz zlyhali, keď v Európe spadla železná opona a krajiny sa pýtali: máte pre nás právo? Možno to bolo pochopiteľné na základe presvedčenia, že by dôsledky národných právnych tradícií mohli prežiť, prinajmenšom v Únii schopnej konať len jednomyseľne. Nesmieme však zlyhať po druhýkrát. Popri otázke jazyka je to možno najzávažnejšia výzva. Čím jasnejšie formulujeme svoj vnútorný trh, tým jasnejšia je základná potreba jednoty práva, nie len vertikálne, ale aj horizontálne v rámci celej plochy kontinentu.
<P>
Urobili sme určitý pokrok. Už máme v právnych systémoch hospodársku súťaž. Bolo by dobré a mali by sme dosť času, keby nešlo o vonkajšiu realitu. Konflikt medzi Európanmi môže byť k prospechu len tých, ktorí sú mocní a majú už nadbytočné právne systémy. Nie sme rodina s bratmi a sestrami, ktorí sa vzájomne hádajú, až to iskrí, ale sme zjednotení tvárou v tvár vonkajším výzvam. Nenecháme sa vonkajšími výzvami vyviesť z miery. Nezaujatí voči svetu, posadnutí sami sebou. Preto existuje túžba ľudí po zjednocovaní, aj keď to následne vytvára problém jednotlivých predpisov. Vznikajú obavy z právomocí vnútroštátnych politík pestovať doktríny vlastných záujmov - čo je stratégia, ktorej hrozí zrútenie historických rozmerov v kontinentálnom meradle.
<P>
Musíme dôjsť k dohode, pretože inak sa nakoniec nebudeme mať čoho držať. Pretože veľký plán neuspel, musíme sa dohodnúť na tom, čo je možné. Nástroje sú preto dobré, referenčný rámec je tiež dobrý a rovnako dobré je si ujasniť, čo je možné, a možno aj o trošku viac. Európsky parlament s tým teda vo veľkej väčšine súhlasí a opakovane to vyjadril vo svojich uzneseniach. Preto chceme od Komisie vedieť, aká je náročná vo svojom úsilí o dosiahnutie tohto cieľa. Preto sa pýtame tak, ako sa pýtame.
<P>
Kontinent a jeho obyvatelia potrebujú jednotný právny predpis, za každú cenu... aspoň vo forme, ktorú právnici nazývajú všeobecnou časťou.
<P>
Na tom môžeme stavať, potrebujeme spravodlivosť v zmysle vyváženého kompromisu opodstatnených záujmov, potrebujeme rýchlosť, právo vo verejnej sfére a zákony zrozumiteľné pre všetkých.
<P>
Hoci je dnes predmetom rozpravy zmluvné právo, je zjavne potrebné rokovať aj o ďalších oblastiach: o rodinnom práve, dedičskom práve, správnom práve - áno, aj o práve trestnom. V tom, čo Komisia teraz začala, ide o skúšku metódy. Metóda bude podstatným určujúcim faktorom pri odpovedi na otázku, do akej miery, ako rýchlo a ako dobre sme schopní reagovať na zjavné výzvy. Mnohí z nás na celom svete čakajú na úspešný príklad a mnoho ľudí očakáva, že neuspejeme.
<SPEAKER ID="170" NAME="Meglena Kuneva">
členka Komisie. - Pán predsedajúci, nie je žiadnym prekvapením, že táto otázka priťahuje takú pozornosť, pretože je to otázka naozaj zásadná a veľmi dôležitá.
<P>
Celá Komisia úprimne víta záujem Parlamentu o spoločný referenčný rámec (SRR).
<P>
Vo svojej druhej správe o dosiahnutom pokroku Komisia oznámila, že len čo vedeckí pracovníci predložia akademický SRR, Komisia starostlivo vyberie časti tohto návrhu zodpovedajúce spoločným legislatívnym cieľom. Ako vieme z rozhodnutia, tento akademický SRR má byť hotový do konca tohto roka.
<P>
Výberový proces prebehne po konzultácii s ostatnými orgánmi vrátane Parlamentu a zúčastnených subjektov a domnievam sa, že Parlament, ktorý tu má množstvo odborníkov, bude hrať ako zvyčajne dôležitú úlohu.
<P>
Komisia doteraz nerozhodla, ako postupovať pri výbere tých častí akademického SRR, ktoré budú začlenené do konečného SRR Komisie, pretože toto rozhodnutie závisí aj od obsahu návrhu SRR, ktorý vedeckí pracovníci predložia. Komisia doteraz tiež nerozhodla, ktoré témy acquis v oblasti zmluvného práva Európskej únie by mal SRR obsiahnuť.
<P>
Pri prijímaní tohto rozhodnutia bude Komisia brať do úvahy obsah akademického SRR, ktorý zatiaľ nemáme, výsledok nových seminárov o SRR a postoj Parlamentu a Rady.
<P>
Komisia však niekoľkokrát vyhlásila, že SRR nebude širokou harmonizáciou súkromného práva ani európskym občianskym zákonníkom. Budúca rámcová smernica vyplývajúca z preskúmania acquis v oblasti spotrebiteľského zmluvného práva nezávisí od výsledku SRR, ktorý je dlhodobým a samostatne realizovaným projektom.
<P>
Komisia zabezpečí, aby boli časti výskumného návrhu vybraté pre SRR (a prípadne upravené) vo vzájomnom súlade a tiež v súlade s budúcou rámcovou smernicou.
<P>
Všetky tieto prípravné práce budú v úzkej koordinácii vykonávať všetky príslušné zúčastnené generálne riaditeľstvá Komisie.
<P>
Pokiaľ ide o spotrebiteľské otázky, moje útvary už uskutočnili príslušné semináre a analyzovali ich výsledok. Výsledky už slúžia ako východisko pre preskúmanie acquis v oblasti spotrebiteľského zmluvného práva a boli veľmi užitočné.
<P>
Môj kolega komisár, pán McCreevy, nedávno uskutočnil dva semináre na tému informačných požiadaviek v právnych predpisoch v oblasti finančných služieb a predpisov upravujúcich nekalú hospodársku súťaž pre medzipodnikové zmluvy ("B-to-B").
<P>
Pokiaľ ide o všeobecné zmluvné právo, útvary podpredsedu komisie, pána Frattiniho, plánujú v budúcom roku uskutočniť niekoľko seminárov.
<P>
Komisia v plnej miere chápe, že Parlament chce byť informovaný a chce sa zúčastniť práce prebiehajúcej na SRR. Účasť Parlamentu v procese SRR vítame. Okrem konzultácie, ktorú som už spomenula, bude Komisia naďalej priebežne informovať Parlament o vývoji najvhodnejším spôsobom, hlavne prostredníctvom pracovnej skupiny Parlamentu zameranej na SRR.
<P>
Rada by som skončila poďakovaním Parlamentu za jeho podporu, ktorú poskytuje Komisii pri práci na tejto dôležitej záležitosti. Viem, že jedna z najdôležitejších udalostí v roku 2006, ak sa nemýlim, sa konala vo Viedni a že výsledok tejto konferencie bol pre našu prácu veľmi inšpirujúci.
<SPEAKER ID="171" NAME="Klaus-Heiner Lehne" LANGUAGE="DE">
Pán predsedajúci, pani komisárka, dámy a páni, najskôr by som sa vám chcel čo najsrdečnejšie poďakovať za úsilie, ktoré tejto veci venujete. V posledných mesiacoch prinieslo toto úsilie veľký pokrok vo vývoji tohto projektu. V tomto dôležitom momente by som rád povedal, že tento projekt považujem za najdôležitejší v celom volebnom období, hoci je to skôr projekt legislatívnej prípravy ako legislatívny projekt.
<P>
Rovnako ako Parlament máme samozrejme nesmierny záujem (ktorý je tiež hlavným dôvodom toho, prečo bola dnes táto otázka položená na ústne zodpovedanie) na veľmi vedomom udržovaní napätia a diskusie nielen na úrovni pracovnej skupiny zriadenej na úrovni výboru, ale aj tu s vami v pléne. Preto je tiež dôležité, že sme túto otázku zaradili do programu dnešného rokovania.
<P>
Tiež sa chceme od vás niečo dozvedieť - stále sme neboli schopní veľa povedať o konečnom časovom pláne - pretože podľa Parlamentu je vzhľadom na nadchádzajúce voľby v roku 2009 rovnako významný pre našu stratégiu ďalšieho postupu pri riešení referenčného rámca. V nasledujúcom roku bude hotový predbežný návrh, ale konečné znenie nebude k dispozícii do apríla 2009. V každom prípade to bude tak neskoro, že už pravdepodobne nebude ďalej možné obsah návrhu dôkladne prerokovať v tomto volebnom období, a preto to bude musieť urobiť budúci Parlament vo svojom ďalšom funkčnom období.
<P>
Chcem ešte raz zdôrazniť, že sa domnievame, že ak bude referenčný rámec prijatý Komisiou a začlenený do konzultačného dokumentu, nesmie sa týkať len tém samotného zmluvného práva, a Parlament priebežne veľkou väčšinou prehlasuje, že návrh musí ísť nad rámec čistého zmluvného práva, aby mal požadovaný účinok.
<P>
Taktiež chceme mať zvlášť možnosť posúdiť, či by sme následne mohli v rámci voliteľného nástroja pre cezhraničné podnikanie riešiť to množstvo problémov, ktoré máme na vnútornom trhu.
<P>
V súčasnej dobe je situácia taká, že musíme existovať pri šťastnom súžití zásady krajiny pôvodu, zásady krajiny určenia a mnohých smerníc a európskych legislatívnych rozhodnutí s až 28 právnymi systémami, ktoré sa tiež musia súbežne uplatňovať - podľa okolností. To nie je v praxi správne, pretože nikto, žiadny advokát, sudca, právny poradca nemôže poznať 28 európskych právnych systémov.
<P>
V tejto situácii by jeden voliteľný nástroj mohol byť nástrojom, ktorý naozaj otvorí vnútorný trh, obzvlášť pre malé a stredné podniky i pre spotrebiteľov a sprístupní každú možnosť ponúkanú na vnútornom trhu. Všetky činnosti Komisie a Parlamentu by sa mali zameriavať na to, aby táto možnosť zostala otvorená, aby bolo možné v tejto veci prijať v budúcom volebnom období konečné rozhodnutie.
<SPEAKER ID="172" NAME="Manuel Medina Ortega">
v mene skupiny PSE. - (ES) Pán predsedajúci, skutočnosť, že v túto neskorú hodinu sme tu a rokujeme o spoločnom referenčnom rámci, je známkou toho, že prinajmenšom tí z nás, ktorí sú prítomní, majú o túto otázku veľký záujem. Aj pani komisárka naznačila záujem, ktorý na tejto veci má ona sama a aj ostatní komisári.
<P>
Myslím si, tak ako my všetci, že postup, ktorý Komisia zvolila, je správny. Pred začiatkom kodifikačného projektu je dôležité, aby sme porozumeli jeho prvkom z akademického hľadiska, a domnievame sa, že táto iniciatíva je vynikajúca. Nejde len o to, aby sme sa pustili do legislatívnych návrhov bez toho, aby sme ich pred tým zvážili. Myslím si, že by výsledok mohol byť celkom dobrý.
<P>
Ak však ide o druhú fázu, ktorá sa nás týka, pretože niektorí poslanci pracujú alebo sa zúčastňujú práce v rámci parlamentnej skupiny, ktorá sleduje spoločný referenčný rámec, zisťujeme, že bolo očividne nazhromaždeného toľko materiálu, že sa výber zdá byť náročný. Môj kolega poslanec pán Lehne spomenul dočasný rámec, inými slovami, hoci je projekt kodifikácie dlhodobým projektom, aj napriek tomu je dobré aspoň začať hľadať jeho hlavné smery.
<P>
Myšlienka rámcovej smernice v tejto veci sa javí byť dobrým východiskom. V každom prípade je jasné, že práca, ktorú sme v posledných rokoch urobili na ceste k harmonizácii prostredníctvom postupov, právnych predpisov a uznávania a vymáhania trestov, je užitočná, ale má svoje obrovské obmedzenia.
<P>
Európske právo všeobecne a zmluvné právo obzvlášť je možné rozvíjať len za pomoci stanovenia určitých zásad. Myslím, že Parlament ako orgán by pre Komisiu mohol byť vynikajúcim nástrojom, pretože sú tu zastúpené rôzne právne systémy a rôzne vnútroštátne systémy právnych predpisov, a mohol by to byť vynikajúci referenčný rámec pre zistenie rozsahu, v ktorom sa harmonizačné návrhy nakoniec stretnú s vnútroštátnymi právnymi predpismi.
<P>
Harmonizácia Európskej únie je dosť náročná z dôvodov, ktoré poznáme, ale správnym postupom je ten, ktorý zvolila Komisia s prvotnou akademickou a druhou zákonodarnou fázou.
<P>
V tejto chvíli chceme Komisii povedať, že v Parlamente cítime určitú časovú tieseň, pretože európska integrácia už prebieha. Európski občania čelia každý deň praktickým problémom, ktoré môžeme vyriešiť len prostredníctvom právnej harmonizácie. Tieto praktické problémy zvažovala sama pani komisárka, keď prekladala svoje návrhy na harmonizáciu zmluvného práva v oblasti ochrany spotrebiteľa, čo je jeden z mnohých aspektov, ktorý je však veľmi dôležitý, pretože stručne povedané, v Európskej únii sme všetci spotrebitelia a do istej miery je to vynikajúca zásada pre prijatie opatrení.
<P>
Nemyslím, že otázka vytvorenia spoločného referenčného rámca je čisto teoretická. V maximálnej miere konkretizované prvky sú veľmi užitočné. Môj kolega poslanec pán Lehne spomenul vypracovanie určitého druhu voliteľného dokumentu. Vzorový dokument by bol niečím ako je Jednotný obchodný zákonník v USA, ktorý je opisovaný ako najmenej jednotný zákonník zo všetkých, poskytujúci minimálnu možnosť zjednotenia. Je to určitá možnosť, možno by však tým najdôležitejším mohlo byť zistenie zásad, ktoré uznávajú všetky právne systémy, a tieto informácie budeme mať až po preštudovaní a posúdení materiálu, ktorý nám predložia vedeckí pracovníci.
<P>
Preto si, pani komisárka, myslím, že Parlament bude dobrým spolupracovníkom pri následnej príprave týchto právnych predpisov a do určitej miery sme nedočkaví, aby sme sa dali do práce a aby sme vo zvyšnom roku a pol volebného obdobia mohli k vývoju týchto právnych predpisov prispieť.
<SPEAKER ID="173" NAME="Diana Wallis">
v mene skupiny ALDE. - Pán predsedajúci, rada by som poďakovala pani komisárke za jej odpoveď a záujem, ktorý sa tejto téme venuje, ako už spomenuli ostatní kolegovia.
<P>
Musím však vyjadriť určité prekvapenie. Dnes dopoludnia a včera som bola v meste Münster na Münsterskej univerzite pri príležitosti odovzdania čestného titulu predsedovi Súdneho dvora. Súčasne sa konalo zasadnutie pracovnej skupiny pre acquis v oblasti spoločného referenčného rámca. Povedali mi, že okrem iného rokovali o tých častiach akademického spoločného referenčného rámca (SRR), ktoré by mohli využiť vaše útvary. Táto výmena už teda prebieha a chcela by som jasne poukázať na to, že Parlament chce vedieť, čo sa v ktorejkoľvek chvíli deje, aby mohol sledovať vývoj procesu.
<P>
Pani komisárka iste vie, aký má Parlament záujem o celú vec a ako sa ju snažil presadzovať. Výbor, do ktorého ja a moji kolegovia patríme, usporiada budúci rok so slovinským predsedníctvom slávnostnú recepciu na oslavu príchodu akademického SRR. Naozaj teda chceme v tejto veci niečo robiť a pokračovať v práci.
<P>
Musíme však byť súčasťou celého procesu. Už dlhú dobu cítime, že je to zásadná časť celého programu lepších právnych predpisov. Už neviem, koľkokrát som v tejto súvislosti hovorila o otázke súdržnosti. Vieme, že SRR je takmer tu, je takmer použiteľný, a napriek tomu stále pokračujeme s rôznymi kúskami právnych predpisov obsahujúcich zmluvné právo bez toho, aby sme skúmali niektoré základné práva, ktoré už začíname formulovať v SRR. Posudzujeme preskúmanie acquis v oblasti spotrebiteľského práva a samostatne sa zaoberáme témou časovo vymedzeného užívania nehnuteľnosti. Iní kolegovia sa zaoberajú platbami alebo otázkami súvisiacimi s osobnou dopravou. Rodí sa nám tu obrovský nástroj. Potrebujeme ho a potrebujeme ho naliehavo.
<P>
Akceptujeme prácu Komisie a sme vďační za to, čo ako celok vykonala v snahe o riešenie tejto otázky so všetkými jednotlivými generálnymi riaditeľstvami. To je dobrá správa.
<P>
Môžem skončiť len prosbou, ktorú som už predniesla, pani komisárka. Prosím, umožnite nám priebežnú účasť. Vieme, že práca stále prebieha. Môžeme byť na vašej strane. Vieme, že je to zložitá otázka vo vzťahu k Rade. Využite, prosím, naše hlasy, aby spolu s vašimi tento projekt v najvyššej možnej miere presadili a urýchlili tak, ako si zasluhuje, aby mohol čo najlepšie slúžiť našim občanom prostredníctvom vnútorného trhu.
<SPEAKER ID="174" NAME="Meglena Kuneva">
členka Komisie. - Pán predsedajúci, toto nie je len zdvorilosť. Je mi vždy veľkým potešením naslúchať takým vynikajúcim právnikom v diskusii o jednej z najdôležitejších vecí, ku ktorým v posledných rokoch dochádza v oblasti občianskeho práva.
<P>
Viem však, že odo mňa chcete čo najpraktickejšie vyjadrenie. Rada by som vám teda povedala, že v roku 2008 Komisia musí rozhodnúť o rozsahu SRR z hľadiska jeho časového plánu, obsahu a formy a o tom, ako bude zmienenú prácu vykonávať z hľadiska metodiky, ľudských a finančných zdrojov a rozdelenia práce medzi zaangažované GR: pre spravodlivosť, slobodu a bezpečnosť, pre vnútorný trh a služby, pre podniky a priemysel, generálny sekretariát a GR pre zdravie a ochranu spotrebiteľa. Schôdza generálnych riaditeľov alebo ich zástupcov sa bude konať 11. decembra - teda zajtra - a cieľom je pripraviť rozhodnutie kolégia, ktoré by sa v roku 2008 prijalo, o oblasti pôsobnosti, obsahu a forme SRR.
<P>
Ako viete a ako som vás priebežne informovala, položila som kolégiu komisárov otázku o SRR a v tomto roku som mu zaslala oznam o tejto téme. Pokiaľ ide o voliteľné nástroje, Komisia v preskúmaní jednotného trhu oznámila, že bude skúmať význam takejto iniciatívy v oblasti finančných služieb, a podľa mňa je to dobré znamenie.
<P>
Všetci ste spomínali rámcovú smernicu o acquis v oblasti spotrebiteľského práva. Som presvedčená, že je to veľmi dobrý počin a bez ohľadu na to, čo robíme v oblasti spotrebiteľských úverov alebo časovo vymedzeného užívania nehnuteľnosti, pokúšame sa vyhnúť tomuto zameraniu na horizontálny nástroj, pretože verím, že v súčasnosti diskusiu o časovo vymedzenom užívaní nehnuteľnosti v Parlamente potrebujeme. Musíme ale definovať rozsah pôsobnosti rámca a ja som presvedčená, že vynikajúcim spôsobom vyskúšame svoju jednotnosť, keď budeme v rámcovej smernici harmonizovať hlavné piliere zmluvného práva ako jej hlavnú oporu. Samozrejme sa rada zaväzujem k tomu, že vás budem priebežne informovať o vývoji v tejto veľmi dôležitej oblasti.
<SPEAKER ID="175" NAME="Predsedajúci">
Dostal som návrh uznesenia na ukončenie rozpravy v súlade s článkom 108 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční v stredu, 12. decembra 2007.
