<CHAPTER ID="003">
Dodržiavanie vnútroštátnych mechanizmov na stanovovanie miezd a dôchodkov (rozprava) 
<SPEAKER ID="006" NAME="Predsedajúci">
Prvým bodom programu je vyhlásenie Komisie o dodržiavaní vnútroštátnych mechanizmov na stanovovanie miezd a dôchodkov.
<SPEAKER ID="007" NAME="Johannes Hahn">
člen Komisie. - Chcel by som poďakovať váženým poslancom za túto príležitosť vyvrátiť niektoré rozšírené nedorozumenia týkajúce sa írskeho programu.
<P>
Otázka Skupiny progresívnej aliancie socialistov a demokratov v Európskom parlamente, ktorá podnietila vznik tohto vyhlásenia, vzbudzuje obavy vážených poslancov, že určité podmienky hospodárskej politiky stanovené v memorande o porozumení programu hospodárskeho ozdravenia pre Írsko sú v právnom rozpore s článkom 153 ods. 5 Zmluvy o fungovaní Európskej únie. Tento odsek vylučuje prijímanie predpisov v oblasti odmien, teda v oblasti sociálnej politiky, podľa článku 153. Program hospodárskeho ozdravenia pre Írsko však nie je programom sociálnej politiky a nebol prijatý podľa článku 153. Je to program finančnej pomoci vypracovaný spoločne s írskou vládou s cieľom obnoviť dôveru doma aj v zahraničí a odstrániť škodlivú spätnú väzbu medzi fiškálnou a finančnou krízou. Preto je založený na článku 122 ods. 2 tejto zmluvy, ktorý umožňuje poskytnúť finančnú pomoc Únie, ak členskému štátu hrozia závažné ťažkosti spôsobené výnimočnými udalosťami, ktoré sú mimo jeho kontroly.
<P>
Úlohou memoranda o porozumení je stanoviť podmienky hospodárskej politiky, ktoré slúžia ako kritérium na hodnotenie výsledkov írskej politiky počas trvania programu finančnej pomoci. Členský štát má plnú zodpovednosť za tieto podmienky hospodárskej politiky a ich plnenie. Tieto podmienky sú záväzkami členského štátu, ktoré prijíma samotný štát. Nie je to činnosť EÚ v príslušnej oblasti. Mnohé z týchto podmienok, ako napríklad zníženie minimálnej mzdy, naozaj boli zahrnuté už v národnom pláne obnovy, ktorý írska vláda zverejnila 24. novembra 2010, teda pred začiatkom programu.
<P>
Cieľom podmienok, ktoré sa týkajú politiky v oblasti trhu práce, je vytvárať pracovné miesta a zabrániť dlhodobej nezamestnanosti v Írsku v najzraniteľnejších skupinách obyvateľov. Zníženie minimálnej mzdy je súčasťou tohto širšieho balíka opatrení a treba ho vidieť v spojení s aktivačnou politikou a so snahou o modernizáciu systému dávok. Pri hodnotení zníženia jednej z najvyšších minimálnych miezd v Európskej únii - je napríklad druhá najvyššia v eurozóne -, hoci v hospodárstve došlo k výrazným úpravám miezd, pričom minimálna mzda spolu so mzdami vo všeobecnosti v Írsku klesla o 3 % v reálnom vyjadrení v roku 2008 s následným rastom o 0,3 % v roku 2009, si treba uvedomiť, že väčšina úprav trhu práce mala podobu strát pracovných miest. Zníženie minimálnej mzdy v skutočnosti iba obnovilo stav, ktorý bol do 1. januára 2007, teda pred krízou.
<P>
Ďalšia podmienka, ktorá sa spomína v otázke, je nezávislé preskúmanie odvetvového kolektívneho vyjednávania. Zámerom preskúmania je diskutovať o spravodlivosti a efektívnosti podmienok zamestnávania pre zamestnancov aj zamestnávateľov v jednotlivých odvetviach. Chcel by som zdôrazniť skutočnosť, že Írsko má dlhodobú tradíciu tripartitných konzultácií o hospodárskej a sociálnej politike a že následné dohody medzi vládou a sociálnymi partnermi sa od 80. rokov minulého storočia všeobecne považovali za dôležitý faktor úspechu írskeho hospodárstva.
<P>
Pre sociálnych partnerov je preskúmanie príležitosťou na vyjadrenie názorov a formovanie politiky a uvítali jeho oznámenie. Som si úplne istý, že írska vláda uskutoční preskúmanie spôsobom, ktorý uzná význam sociálneho dialógu, zahrnie všetkých sociálnych partnerov a bude v súlade s právnymi predpismi Spoločenstva.
<P>
Napokon, podmienky v memorande o porozumení, týkajúce sa štrukturálnych reforiem, nesúvisia iba s trhom práce. Obsahujú aj významné opatrenia na otvorenie trhov, napríklad v nadmerne regulovaných odvetviach a profesiách. Tieto reformy by mohli mať veľký vplyv na spotrebiteľské ceny a produktivitu, čo podporuje kúpnu silu domácností.
<SPEAKER ID="008" NAME="Gay Mitchell">
v mene poslaneckého klubu PPE. - Aj ja by som sa chcel poďakovať pánovi komisárovi. Včera bola v Írsku zvolená nová národná vláda obnovy. Strana Fine Gael je súčasťou Poslaneckého klubu Európskej ľudovej strany (kresťanských demokratov) a Labouristická strana súčasťou Skupiny progresívnej aliancie socialistov a demokratov v Európskom parlamente. Jedným z bodov programu novej vlády s vysokou prioritou bude opätovné prerokovanie programu pomoci EÚ/MMF Írsku.
<P>
Teraz sa mnohí Íri obávajú, že podmienky dohodnuté bývalou vládou v programe pomoci EÚ/MMF sú príliš prísne a budú predstavovať veľkú záťaž pre bežných občanov, ktorí musia znášať dôsledky chýb bánk, írskych aj európskych, a vlády. Mali by sme si všimnúť, že nová vláda súhlasila so zrušením zníženia minimálnej mzdy. Vieme však, že obnova nemôže prebehnúť bezbolestne. Írsko išlo podobnou cestou v 80. rokoch minulého storočia. Mnohé z ťažkých podmienok stanovených programom EÚ/MMF sú nevyhnutné, ak máme obnoviť zdravie verejných financií. Musíme strom orezať, aby mohol rásť.
<P>
Vítam skutočnosť, že Komisia podporuje znižovanie úrokových sadzieb, ako uviedol pán komisár Rehn. To by malo prísť čo najskôr a vyzývam Komisiu, aby sa naozaj na to čoskoro pozrela. Pán komisár zdôraznil, že pri všetkých opatreniach sa zvažuje ich vplyv na rast, konkurencieschopnosť a dlhodobú udržateľnosť verejných financií. Súhlasím s tým, že nemôžeme niesť naraz celú záťaž, ktorá sa od nás požaduje. Íri prevzali svoju zodpovednosť v tejto záležitosti. V skutočnosti prevzali aj zodpovednosť iných ľudí, pretože sme nedostali inú možnosť. Urobili to nielen pre Írsko, ale aj pre Európu a predovšetkým pre eurozónu. Nepotrebujeme tú poslednú kvapku, ktorá spôsobí katastrofu. Prosím, poskytnite Írom nástroje, prácu urobíme my sami, ale, prosím, neočakávajte od Írov, že ponesú bremeno, ktoré nedokážu uniesť. Preto žiadam pána komisára, aby mal tieto pripomienky na pamäti predovšetkým v najbližších dňoch a týždňoch.
<SPEAKER ID="009" NAME="Stephen Hughes">
v mene skupiny S&D. - Toto memorandum požaduje zníženie minimálnej mzdy v Írsku o 1 EUR na hodinu a, ako sme počuli, preskúmanie systému kolektívnych dohôd o odmeňovaní, ktoré chránia ľudí s nízkymi mzdami.
<P>
Nemyslím si, že sa takýto zásah dá ospravedlniť. Zmluva požaduje, aby Komisia podporovala, a nie podkopávala sociálny dialóg. V článku 152 sa požaduje rešpektovanie autonómie sociálnych partnerov, nie tento druh zasahovania, a článok 153 výslovne vylučuje zásahy EÚ v tejto oblasti. Komisia si nemôže v tejto súvislosti vyberať hierarchiu článkov.
<P>
Memorandum ďalej trvá na škrtoch v systéme sociálneho zabezpečenia, na obmedzovaní základných verejných služieb a znižovaní zamestnanosti a dôchodkov vo verejnom sektore. Ako sa dajú tieto požiadavky ospravedlniť vo vzťahu k zmluve, ktorá vyžaduje, aby cieľom Únie bolo odstraňovať nerovnosť, podporovať vysokú úroveň zamestnanosti, zaručovať primeranú sociálnu ochranu a bojovať proti sociálnemu vylúčeniu? Jedinou poctivou odpoveďou je, že tieto veci sa nedajú zosúladiť, a problém je, že tieto veci sa teraz v dôsledku ročného prieskumu rastu stali všeobecným pravidlom.
<P>
Ľudia odmietnu myšlienku Európy založenej iba na úsporách. Nebudú tolerovať ďalekosiahle dôsledky sociálnej politiky s nízkymi mzdami, nízkou úrovňou ochrany zamestnanosti, nízkou úrovňou sociálnych noriem, obmedzovaním verejných služieb a zavádzaním vyššieho veku odchodu do dôchodku. Ak chceme pokračovať v rozširovaní antieurópanstva, len tak ďalej, Komisia. Ak nechceme, prosím, ihneď zastavte tento nezmysel.
<SPEAKER ID="010" NAME="Marian Harkin">
v mene skupiny ALDE. - Pán komisár nám tvrdí, že memorandum o porozumení bolo vypracované podľa článku 122 ods. 2. Chcem sa pána komisára opýtať, čo sa stane, keď je jeden článok zmluvy v priamom rozpore s inými článkami zmluvy. Už pán Stephen Hughes sa opýtal, ako rozhodneme o hierarchii. Je to v rozpore s článkom 153.
<P>
Je to v rozpore aj s článkom 9, so sociálnou doložkou, ktorú som v tomto Parlamente citovala už mnohokrát pri diskusii o írskom úspornom balíku. V tomto článku sa hovorí, že pri vymedzovaní a uskutočňovaní svojich politík a činností Únia prihliada na požiadavky spojené s podporou vysokej úrovne zamestnanosti, bojom proti sociálnemu vylúčeniu atď. A čo článok 28 Charty základných práv, podľa ktorého majú pracovníci právo rokovať a uzatvárať kolektívne zmluvy a v prípade konfliktu záujmov uskutočňovať kolektívne akcie na ochranu svojich záujmov vrátane štrajku? Mnohí írski pracovníci môžu mať teraz pocit, že sú práve v tejto situácii. Ako vyriešime rozpor medzi rozličnými článkami tejto zmluvy?
<P>
Pán komisár, ďalšia otázka pre vás: tvrdíte, že zodpovednosť za memorandum o porozumení nesie výlučne írska vláda a že Komisia s ním chtiac-nechtiac súhlasila alebo ho schválila?
<P>
Napokon, predpokladajme, že máte právomoc toto všetko urobiť, a vy nám tvrdíte, že máte, tak prečo ste potom nevyvinuli žiadne úsilie na zníženie alebo zrušenie prémií v bankách? Prečo nebola žiadna snaha zabezpečiť, aby ľudia na vrchole platového rebríčka zaplatili svoj spravodlivý podiel? Prečo bolo odrátané jedno euro z minimálnej mzdy? Úplne súhlasím s tým, čo povedal Stephen Hughes: toto podporuje antieurópske cítenie. Občania vidia, čo sa deje. Vidia, ako v celom tomto procese pracuje Komisia, a vidia, že tieto úsporné plány najviac postihujú ľudí s minimálnou mzdou, ľudí, na ktorých sa vzťahujú kolektívne zmluvy.
<P>
Na záver mám základnú otázku, pán komisár: Kto rozhoduje? Je to Súdny dvor? Kto rozhoduje, keď sú články zmluvy navzájom v rozpore, alebo keď Komisia koná tak, že tieto články dostáva do vzájomného rozporu?
<SPEAKER ID="011" NAME="Marije Cornelissen">
v mene skupiny Verts/ALE. - Chápem naliehavosť riešenia hospodárskej krízy zo strany Komisie a hrozbu, ktorú predstavuje vysoká úroveň dlhov pre stabilitu eura. Chápem, že sa kladú podmienky krajinám, ktoré musia využiť európsky finančný stabilizačný mechanizmus. Zdá sa mi však, že Komisia pristupuje dosť selektívne k opatreniam a podmienkam, ktoré považuje v tejto kríze za povolené.
<P>
Na jednej strane, keď ide o konsolidáciu verejných financií znižovaním výdavkov, takmer každé opatrenie sa zdá oprávnené. Hneď ako Írsko využilo záchranný balík, prvými premennými, ktoré sa upravovali, bola úroveň minimálnej mzdy a dôchodkov, a to napriek skutočnosti, že tieto otázky sú výslovne mimo právomoci EÚ. Na druhej strane sa Komisia skrýva za chýbajúce právomoci EÚ, aby zostali nedotknuté írske mimoriadne nízke dane z príjmu právnických osôb, hoci ich zvýšenie by tiež mohlo výrazne zlepšiť príjmy verejných financií v Írsku. Koniec koncov, znižovanie výdavkov nie je jedinou cestou k dosiahnutiu vyrovnaného rozpočtu.
<P>
Chápem, že táto kríza si vyžaduje mimoriadne opatrenia, ale prečo sa Komisia tak ponáhľa s úpravami minimálnych miezd, čo postihuje pracovníkov, ktorí zarábajú najmenej, zatiaľ čo musíme čakať, ako to dopadne s opatreniami, ktoré by donútili platiť bankový a finančný sektor. Mám silný pocit, že Komisia si vysvetľuje právomoci EÚ veľmi jednostranne, a dovolím si povedať, pravicovo. Tento necitlivý prístup vzbudzuje euroskepticizmus. Zdá sa, že EÚ v oblasti zamestnanosti a sociálnej politiky koná rozhodne iba v časoch krízy a vtedy zavádza znižovanie sociálnych výdavkov a miezd.
<P>
EÚ si môže opätovne získať dôveru, iba ak Komisia ukáže rovnaké odhodlanie pri stanovení primeraných minimálnych sociálnych noriem a sociálnych záruk v súvislosti s obrovskými škrtmi, ktorým sú ľudia vystavení. Áno, chceme hospodárske riadenie, ale chceme vyvážené riadenie aj s fiškálnou udržateľnosťou, aj so sociálnymi zárukami. Ak to tak nebude, zraniteľní ľudia zaplatia za zmätok, za ktorý nie sú zodpovední.
<SPEAKER ID="012" NAME="Thomas Händel" LANGUAGE="DE">
Cieľom záchranných balíkov bolo chrániť členské štáty EÚ pred platobnou neschopnosťou. Občanov však ohromujú brutálnymi úspornými programami a páchateľom umožňujú uniknúť bez trestu. Navyše Komisia teraz zasahuje aj do vnútroštátnej mzdovej politiky.
<P>
Pán Hahn, je celkom absurdné a vháňa mi slzy do očí, keď počujem formálne argumenty, ako sú tie vaše, že to celé nie je myslené ako sociálno-politické opatrenie. Takýto postoj je úplne neprijateľný. Mzdová politika nie je agendou EÚ. Táto politika Komisie je úplne v rozpore s myšlienkou Európskej únie. Nikdy nebolo zámerom, aby základom EÚ bola súťaž v oblasti miezd a sociálneho dampingu. Táto politika Komisie hovorí o nepružnosti miezd, ktorú treba znížiť. Tvrdí, že mzdy by mali odzrkadľovať trhové podmienky. Je to ako keď slepý človek opisuje slona. Ľudia, ktorí píšu takéto veci, vôbec nerozumejú systémom kolektívnych zmlúv. Zasahujú do slobodného kolektívneho vyjednávania, obmedzujú autonómiu sociálnych partnerov, o ktorej sa veľa hovorí, a menia sociálny dialóg na absurdnosť.
<P>
Chcem jasne povedať, že Parlament dostáva výzvy, aby zabezpečil zachovanie politiky autonómnych kolektívnych zmlúv, aby ochraňoval sociálny dialóg a zabránil ďalšej likvidácii sociálneho zabezpečenia. Potrebujeme opatrenia na ochranu pred kontraproduktívnou úspornou politikou, nie trestné opatrenia.
<SPEAKER ID="013" NAME="Derek Roland Clark">
v mene skupiny EFD. - Toto prekračuje hranice Írska. Iba pred mesiacom som Parlamentu pripomínal, že dôchodky sú výlučne v právomoci členských štátov, a už zase tu používame rovnaký jazyk koordinácie a mechanizmov na stanovovanie dôchodkov. Dôchodky sa teraz takmer vždy viažu na zárobky, takže vidíme tu úsilie o harmonizáciu miezd? Dúfam, že nie, pretože aj v zmluvách sa hovorí, že mzdy sú vo výlučnej právomoci členských štátov.
<P>
Je veľmi pekné povedať, že "rovnaký" musí znamenať rovnakú odmenu, ale mali by všetci pracovníci vykonávajúci rovnakú prácu dostať rovnakú odmenu v celej EÚ? Ako príklad si zoberme klímu: vyhrievať dom v oblasti polárneho kruhu si vyžaduje oveľa viac peňazí ako v stredozemských krajinách. Pridajte zimné oblečenie, odpratávanie snehu a všetko ostatné a je zrejmé, že pri rovnakom odmeňovaní všetkých pracovníkov by sa niektorým zvýšilo viac peňazí ako ostatným. Mzdy, samozrejme, nemôžu byť rovnaké. Zámery Komisie pripraviť plány na presviedčanie členských štátov, aby zaviedli politiku minimálnej mzdy a mechanizmy na stanovovanie dôchodkov EÚ, idú proti zmluvám. Nie som prekvapený: toto je EÚ v praxi.
<P>
Politika harmonizovaných miezd a dôchodkov nie je iba snom, je nezákonná. Nechajte to, ako požadujú zmluvy, v právomoci zvolených vlád, ako je tá naša vo Westminsteri a ako je tá v Írsku.
<SPEAKER ID="014" NAME="Hans-Peter Martin" AFFILIATION="NI">
(DE) Írsko je pre nás tragickou historickou lekciou. Spočiatku bola táto krajina vždy oslavovaná ako ukážková a ako vzor pre nových členov Únie, hoci vtedy bola povolená a podporovaná veľmi zlá politika a tá viedla k obrovským bublinám v sektore nehnuteľností, ktoré bolo treba riešiť. Bankovému sektoru sa umožnilo, aby sa riadil svojimi vlastnými zákonmi, a žiadna pozornosť sa nevenovala obrane pred konkurenčným dampingom v oblasti zdaňovania.
<P>
Pán komisár, ste rovnakej národnosti ako ja. Vieme napríklad, koľkí rakúski spisovatelia náhle zistili, že sú Íri, pretože tam sotva museli platiť nejaké dane. Čo vtedy urobili údajne extrémne proeurópske sily? Vôbec nič! Hovorili, že táto krajina je krásnym príkladom.
<P>
To všetko sa teraz úplne zrútilo. Ukázalo sa, že táto bublina bola presne taká, ako to celý čas tvrdili mnohí ľudia. Opäť tu máme situáciu - a nie som sám, čo si to myslím -, keď sa rozdúchava antieurópske cítenie tým, že opäť umožňujeme presadzovanie nesprávnej politiky, v tomto prípade uvalením tohto obrovského balíka na Írsko. Pán komisár, tvrdíte, že sa k tomu zaväzuje samotný členský štát. Zo skúsenosti s programami Svetovej banky a Medzinárodného menového fondu však vieme - a to, čo teraz vidíme v Írsku, sa od toho tak veľmi nelíši -, že nakoniec tieto krajiny nemajú na výber.
<P>
Ak by sme sa mohli vrátiť a povedať, že je škoda, že Írsko druhýkrát neodmietlo Lisabonskú zmluvu, potom by sme možno začali rozmýšľať úplne inak. Potom by sme videli, že táto európska konštrukcia, s ktorou máme do činenia, by sa dala prirovnať k vozidlu, ktorého prednú časť tvorí Porsche, zatiaľ čo zadnú časť tvorí bicykel. Tieto dve veci do seba nezapadajú. Musia byť oveľa pevnejšie.
<P>
Ak chceme predísť rozpadu tejto Európy, skutočne potrebujeme niečo ako európsku ústavu. Ďalej potrebujeme jednoznačné kritériá, ktoré budú naozaj platiť pre všetkých. Potrebujeme hospodárske riadenie. Tento roztrieštený prístup - dopredu, dozadu, nabok - nebude fungovať a nakoniec sa, pán komisár, pravdepodobne skončí katastrofou a nie tým, o čo sa vy, ja a veľká väčšina tohto Parlamentu usilujeme, teda existenciou mierumilovnej, funkčnej a tiež jednotnej Európy.
<SPEAKER ID="015" NAME="Philippe Boulland" AFFILIATION="PPE">
(FR) Chcem uviesť do záznamu, že v dôsledku krízy a praskania bublín v oblasti nehnuteľností a úverov musel írsky štát zasiahnuť na pomoc bankám. Írsky verejný deficit, akumulovaná rozpočtová bilancia ústrednej správy a miestnych správ, a najmä správ sociálneho zabezpečenia, sa v roku 2010 odhadovala na 32 % hrubého domáceho produktu (HDP). Ak írska vláda, ktorá má problémy s refinancovaním na trhoch, chce získať prístup k úverom z európskeho finančného stabilizačného mechanizmu a európskeho fondu finančnej stability, bude musieť splniť požiadavky na zmeny v sociálnej a fiškálnej oblasti, aj keď sa na tieto oblasti vzťahuje zásada subsidiarity. Podľa nášho názoru v tom nie je žiadne protirečenie. Ako lekár tvrdím, že v prípade horúčky nemá zmysel mechanicky predpisovať lieky na zníženie teploty bez snahy liečiť príčinu. Čo sa týka pridelenia týchto finančných prostriedkov, štát by ich mal dostať na zníženie nadmerného zadlženia a nápravu minulých chýb.
<P>
Tento úsporný plán by mal viesť k zvýšeniu HDP o 10 % v priebehu nadchádzajúcich štyroch rokov. Ako v prípade osoby, ktorej banka poskytne osobný úver podmienený splnením podmienky platobnej schopnosti bez zasahovania do osobného života a riadenia, Európska únia môže Írsku požičať na základe konsolidovanej platobnej schopnosti. Bez zasahovania do osobného života banka vyzve človeka, aby rokoval napríklad o zvýšení platu, alebo aby si požičal niekde inde. Tak aj Európska únia, rešpektujúc zásadu subsidiarity, na základe memoranda o porozumení vypracovaného s Medzinárodným menovým fondom (MMF) si myslí, že dosiahnutie platobnej schopnosti si vyžaduje zníženie zákonom stanovenej minimálnej mzdy a úpravu dôchodkov, ale v kombinácii s fiškálnymi opatreniami. Je na Írsku, aby sa rozhodlo, či bude alebo nebude uplatňovať tieto opatrenia. Nenecháva dvere dokorán otvorené, aby Európska únia zasahovala do oblastí, pre ktoré platí zásada subsidiarity, napríklad aby mohla zaviesť európsku minimálnu mzdu, čo by bola nebezpečná vec, ale radšej zaistí ochranu stability eurozóny v procese vzájomných záruk. Samozrejme, je potrebné Írsku pomôcť, tak ako ďalším krajinám v ťažkostiach, čo chráni aj nás, ale nie za každú cenu, predovšetkým ak vidíme, že štát nie je schopný splácať svoje úvery, a tým oslabuje svojich občanov a občanov celej Európskej únie.
<SPEAKER ID="016" NAME="Predsedajúci">
Rád by som vám všetkým pripomenul, že ak hovoríte veľmi rýchlo, tlmočníci majú problém držať s vami krok. Keďže som zodpovedný za otázky týkajúce sa viacjazyčnosti, chcem zdôrazniť, že predsedníctvo Európskeho parlamentu v súčasnosti skúma nový systém.
<P>
Teraz tlmočníci signalizujú predsedajúcemu, že nedokážu držať krok, ale predsedajúci má potom ťažkú úlohu prerušiť vás. Systém, ktorý teraz skúmame, by znamenal, že každý z vás by mal na svojom mieste svetlo, ktoré by vás upozornilo, keď tlmočník nestačí sledovať váš prejav, takže predsedajúci by vás nemusel prerušiť a namiesto toho by ste boli o tom informovaní priamo.
<SPEAKER ID="017" NAME="Proinsias De Rossa" AFFILIATION="S&amp;D">
Memorandum o porozumení je vo vzťahu k trhu práce veľmi jasne založené na zjednodušujúcej ekonomickej teórii, že nižšie mzdy "vyčistia trh", inými slovami, ukončia nezamestnanosť. To je úplný a totálny nezmysel. Nemá to žiadnu oporu v praxi. Upozornil by som Komisiu na prieskum agentúry Forfás o konkurencieschopnosti ceny práce v Írsku, ktorý bol vypracovaný koncom minulého roka a ktorý konštatuje, že firmy vo všeobecnosti dávajú prednosť prepúšťaniu pred znižovaním miezd, pretože to menej škodí morálke. Ak chcete vedieť, prečo sme v Írsku mali viac prepúšťania ako znižovania miezd, tam je základ.
<P>
Vyzývam Komisiu, aby dodržiavala európske právne predpisy a prestala zasahovať do otázok trhu práce v Írsku. Ako hovoríte, v Írsku máme dlhú tradíciu dohôd o sociálnom partnerstve. Tie sú určite základom skutočnosti, že v Írsku na uliciach nevládne násilie. Je to tým, že sociálni partneri a vláda si sadli a uzavreli dohody o nastavení trhu práce a nastavení podmienok, ktoré zabezpečia, že môžeme mať nejakú nádej na oživenie po terajšej kríze.
<P>
Táto tradícia zabezpečila pokrok v Írsku, ale program celkovo nespĺňa to, na čo bol určený, a to pomôcť hospodárstvu v Írsku dosiahnuť rast. Hospodárstvo nerastie. V skutočnosti upadá a tento program treba úplne nanovo prerokovať. Konkrétne navrhujem, že záležitosti týkajúce sa trhu práce treba vypustiť. Ako už bolo povedané, írska vláda, ktorej súčasťou je aj naša strana, vyhlásila, že zruší zníženie minimálnej mzdy, ktoré bolo dohodnuté v tomto programe.
<P>
Môžete z toho byť nešťastní, ale stane sa to. Rovnako si môžete byť istí, že váš pokus zasahovať do zákona o registrovaných pracovných dohodách, ktorý platí viac ako 50 rokov, nebude zásahom, v aký dúfate, pretože terajšia vláda je rozhodnutá, že sociálne partnerstvo bude zohrávať svoju tradičnú úlohu pri zabezpečovaní zmieru a pokroku v hospodárstve.
<SPEAKER ID="018" NAME="Ilda Figueiredo" AFFILIATION="GUE/NGL">
(PT) Tendencia EÚ zvyšovať tlak na členské štáty dostáva rýchly spád pod zámienkou krízy, pričom cieľom je znižovať mzdy a zvyšovať vykorisťovanie tých, ktorí pracujú, aby sa zabezpečili ešte väčšie zisky a výnosy hospodárskych a finančných skupín, čím sa odhaľuje antisociálna krutosť kapitalizmu.
<P>
Ak by sa neboli prijali iracionálne kritériá Paktu stability a rastu s návrhmi takzvaného hospodárskeho riadenia a takzvaného paktu o konkurencieschopnosti, predovšetkým pokus zabrániť rastu miezd s infláciou a zvýšiť zákonný vek odchodu do dôchodku, mali by sme ešte vážnejšie útoky na pracovné a sociálne práva.
<P>
Čo sa už v tejto oblasti deje v niektorých krajinách, ako sú Portugalsko, Grécko alebo Írsko, a čo je nanajvýš vážne, je znižovanie platov a zmrazovanie dôchodkov, dokonca aj tých najnižších dôchodkov a dôchodkov ľudí, ktorí sú pod hranicou chudoby. V prípade Portugalska bolo znižovanie vnútroštátnej úrovne minimálnej mzdy už naplánované na začiatok tohto roka. Mali pocit, že 500 EUR mesačne bolo príliš veľa a rozhodli sa to znížiť o 15 EUR, a to napriek skutočnosti, že túto sumu dostáva viac ako 13 % portugalských pracovníčok v porovnaní so 6 % pracovníkov. Je to jasný príklad inštitucionalizovanej diskriminácie a výsledok takzvaných úsporných opatrení, ktoré zavádza Komisia spolu s Radou a vládami našich krajín, s následným prehlbovaním sociálnej nerovnosti, diskriminácie, so znehodnocovaním práce a zväčšovaním biedy, zatiaľ čo zhovievavosť voči finančným špekuláciám a daňovým rajom pokračuje. Preto vyjadrujeme solidaritu s mladými pracovníkmi a učiteľmi, ktorí budú protestovať počas nadchádzajúcich víkendov vrátane tejto soboty 12. marca a na veľkej demonštrácii organizovanej Generálnou konfederáciou portugalských zamestnancov (CGTP) v Lisabone 19. marca. Tým bude pokračovať boj proti tejto antisociálnej politike.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="019" NAME="Hans-Peter Martin" AFFILIATION="NI">
V súvislosti s tým, čo hovoríte, mohli by ste nám, prosím, tu v tomto Parlamente povedať, ako sa zmenil v Portugalsku postoj k EÚ? Klesol podiel ľudí, ktorí sú za členstvo v Európskej únii? Ako sa zmenil všeobecný názor na EÚ? V Portugalsku vidieť veľmi mnoho podobných prvkov ako v Írsku - spočiatku tam v 70. rokoch minulého storočia panovalo veľké nadšenie z perspektívy vstupu, potom nad príslušnými finančnými prostriedkami. Vidíte v Portugalsku podobné bubliny v oblasti nehnuteľností, aké boli zaznamenané v Írsku?
<SPEAKER ID="020" NAME="Ilda Figueiredo" AFFILIATION="GUE/NGL">
(PT) Otázka je zaujímavá v tomto smere: je zrejmé, že táto politika EÚ vyvoláva veľké protesty aj v Portugalsku, a preto na budúci víkend mladí ľudia a učitelia vyjdú do ulíc, aby demonštrovali proti tejto politike. Generálna konfederácia portugalských zamestnancov organizuje na 19. marca proti tejto antisociálnej politike veľkú demonštráciu, ktorá sa má uskutočniť v Lisabone. To sa, samozrejme, odzrkadľuje v správaní Portugalčanov, pretože krajina už vstúpila do recesie a zhoršujú sa životné podmienky pracujúcich a občanov, prehlbuje sa nerovnosť a rastie aj chudoba. Európska únia, Komisia a Rada...
<P>
(Predsedajúci prerušil rečníčku.)
<SPEAKER ID="021" NAME="Marita Ulvskog" AFFILIATION="S&amp;D">
(SV) Stanovením požiadaviek na zníženie miezd Komisia podkopala právo sociálnych partnerov na rokovanie a priamo aj nepriamo ovplyvnila formovanie miezd, ktoré je výslovne vylúčené z oblasti právomocí Komisie. Nie je to nič menej, než frontálny útok na vplyv sociálnych partnerov a je to v rozpore s Chartou základných práv, ktorá obsahuje aj právo uzatvárať kolektívne zmluvy.
<P>
Tiež to nie je izolovaný incident obmedzený na Írsko, ale opakuje sa stále znovu a znovu. Komisia sa pokúša obchádzať obmedzenia stanovené Zmluvou o fungovaní Európskej únie tým, že hovorí o jednotkových mzdových nákladoch namiesto o mzdách. Európska komisia celkom jednoducho prekresľuje mapu. Vypracovala novú mapu a nový súbor predpisov, ktorými odobrala úlohy členským štátom a sociálnym partnerom a v rozpore so všetkými predpismi im začala diktovať. O tom je celá diskusia a ešte sa to len začalo.
<P>
Takýmto konaním sa EÚ posúva ešte ďalej od demokratického základu a legitimity, čo sú v inej súvislosti kľúčové slová, keď diskutujeme o budúcnosti EÚ. Dozvedeli sme sa, že sú tu nejakí problémoví ľudia - aj v tomto Parlamente -, ktorí už začínajú loviť v týchto rozbúrených vodách. Tu určite nejde o to.
<SPEAKER ID="022" NAME="Cornelis de Jong" AFFILIATION="GUE/NGL">
(NL) Veľmi málo ľudí v Holandsku vôbec tuší, že my tu v Bruseli diskutujeme o ich mzdách a dôchodkoch. V súčasnosti sledujeme, čo sa deje v Írsku, ale zároveň počúvam aj najrôznejšie návrhy predkladané Európskej rade na zrušenie indexácie miezd a maximalizáciu zvyšovania miezd na základe rastu produktivity práce atď.
<P>
Žiaľ, zdá sa, že neustále narážame na ohlušujúce ticho, keď ide o dohody o európskych normách pre minimálnu mzdu, nepočul som ani žiadne návrhy s cieľom zaručiť, že pracovníci môžu dostať prácu, ktorá sa vyplatí, alebo že môžu dostať prácu na plný úväzok namiesto úkolovej práce alebo zmlúv o pohotovosti. Som znepokojený vplyvom terajších diskusií na obyčajných ľudí, ale obávam sa aj o obraz Európskej únie. Naozaj to vyzerá tak, že venujeme pozornosť iba záujmom finančných inštitúcií, špekulantov a veľkého obchodu. Pán komisár, podnikne Komisia kroky na zmenu tohto obrazu a zabezpečí, aby vyzerala ako inštitúcia, ktorá zastupuje aj záujmy obyčajných ľudí?
<SPEAKER ID="023" NAME="Sylvana Rapti" AFFILIATION="S&amp;D">
(EL) Pán komisár, poskytli ste nám recept, ktorý hovorí dve veci: po prvé, že by sme mali zrušiť kolektívne zmluvy, a po druhé, že by sme mali ešte viac znížiť minimálnu mzdu.
<P>
To je recept, ktorý sa dôsledne dáva každému pacientovi. Jedným z pacientov je Grécko. Nedávno ste Grécko navštívili počas akcie, ktorú organizovala socialistická strana. Videli a cítili ste existujúcu situáciu a moja otázka pre vás znie: mali ste pocit, že recept pre Grécko funguje? Bola som tam a som členkou socialistickej strany, ktorá teraz vládne v krajine a robí, čo sa dá, aby ju dostala z veľmi ťažkej situácie spôsobenej pravicovými vládami, a musela urobiť ústupky v otázke kolektívnych zmlúv a poviem vám, že zatiaľ sme nevideli výsledky. Tvrdíte, že toto všetko robíte pre európskych občanov, ale ak spotrebitelia dostávajú nižšie mzdy, nebudú mať čo míňať, a preto nepomôžu urýchliť rast. Viete lepšie ako ja, že je to začarovaný kruh, pretože nám vnucujete recept, ktorý neprináša nič, len ničí dôstojnosť pracovníkov, recept, ktorého výsledkom je nedostatok dôstojných a udržateľných pracovných miest. Prosím vás, aby ste k hospodárskym ukazovateľom priradili aj sociálne ukazovatele.
<SPEAKER ID="024" NAME="Jutta Steinruck" AFFILIATION="S&amp;D">
(DE) Pán komisár, niekedy mám pocit, že by ste všetky tieto riešenia mali vyskúšať na samotnej Komisii, aby ste videli, aký vplyv naozaj máte na Európu. Po vašom vystúpení mi zostal pocit, že Komisia skutočne sedí vo veži zo slonoviny. Európania - pracovníci, ľudia s nízkymi príjmami a dôchodcovia - skutočne platia účet, a vy si vysvetľujete právne predpisy a kompetencie, ako sa vám páči.
<P>
Vlani 19. októbra som dostala odpoveď na otázku, ktorú som položila Komisii, a v tejto odpovedi bolo výslovne potvrdené, že za minimálnu mzdu a mzdy všeobecne sú zodpovedné členské štáty. V odpovedi sa to tvrdí veľmi dôrazne. Prosím, prečítajte si ju. Je neprijateľné, že mi dávate takúto odpoveď, keď to vyhovuje zamestnávateľom, a potom to jednoducho obrátite, keď sa domnievate, že niečo vyhovuje druhej strane. Z toho budú Európania naozaj veľmi nešťastní. Pred chvíľou to spomenula moja kolegyňa poslankyňa. Obmedzujete spolurozhodovanie. Oslabujete odborové zväzy. Takto krízu nevyriešite a ste si toho plne vedomí. Tí, čo krízu spôsobili, za ňu musia aj zaplatiť.
<P>
(potlesk)
<SPEAKER ID="025" NAME="Vilija Blinkevičiūt" AFFILIATION="S&amp;D">
(LT) V podmienkach hospodárskej krízy majú krajiny finančné problémy s plnením záväzkov, ktoré prijali. Niet pochýb o tom, že ich schopnosť prekonať krízu je rozdielna a je potrebné nájsť spôsob vyrovnania rozpočtu a zníženia rozpočtového deficitu. Naozaj to však musíme robiť, pán komisár, na účet tých, ktorí sú na tom najhoršie? Je podľa Európskej komisie z morálneho hľadiska správne tlačiť vlády do znižovania minimálnej mzdy, dôchodkov a ďalších sociálnych dávok? Pán komisár, vy ste vyjadrili svoj názor na memorandum o porozumení s Írskom. Chcela by som vám však pripomenúť, že ste podpísali podobné memorandum s Lotyšskom, v ktorom ste tlačili lotyšskú vládu do znižovania dôchodkov, ktoré už boli nízke. Dôchodky v Lotyšsku sa znížili, ale lotyšský ústavný súd rozhodol, že základné právne predpisy krajiny to nedovoľujú a pôvodná výška dôchodkov bola obnovená. Takže pri prijímaní takýchto rozhodnutí a podpisovaní takýchto memoránd je potrebné dôkladne zhodnotiť právne aj sociálne dôsledky.
<SPEAKER ID="026" NAME="Evelyn Regner" AFFILIATION="S&amp;D">
(DE) Návrhy, ktoré boli teraz predložené, sú ako keby sme veľké plecniaky zavesili na chrbty ľudí, ktorí to už aj tak majú dosť ťažké, a prikázali im, aby s nimi rýchlejšie utekali. Ako je to možné? Návrhy na decentralizované rokovania o mzdách sú nespravodlivé, bez predstavivosti a predstavujú taktiku na odvrátenie pozornosti, pretože je také ťažké zdaniť majetok a finančné špekulácie a hlavám štátov alebo predsedom vlád sa nedarí odštartovať skutočnú makroekonomickú koordináciu. V tomto smere sme my v Parlamente už stanovili veľmi odlišné kritérium, keď sme tento týždeň hlasovali o dani z finančných transakcií.
<P>
Chcela by som vám všetkým pripomenúť zásadu sociálneho trhového hospodárstva, ako je vymedzená v Lisabonskej zmluve. Moja koncepcia sociálneho trhového hospodárstva je dosť odlišná - nezahŕňa decentralizované rokovania o mzdách, v skutočnosti práve naopak. Systémy decentralizovaného rokovania o mzdách sú v rozpore s mzdovou politikou založenou na solidarite, a namiesto toho, aby viedli k zmenšovaniu rozdielov medzi bohatými a chudobnými, ich výsledkom bude naopak zväčšenie týchto rozdielov. Inými slovami, mali by sme urobiť pravý opak.
<P>
Preto by som chcela narýchlo zopakovať, čo povedala kolegyňa pani Steinrucková - nemôžeme to opakovať dostatočne často: musíme sa viac usilovať o riešenie príčin krízy, donútiť ľudí, ktorí krízu spôsobili, aby za ňu platili vo väčšej miere, a zamerať sa na nich pri riešení týchto problémov aj prostredníctvom legislatívnych opatrení.
<SPEAKER ID="027" NAME="Elena Băsescu" AFFILIATION="PPE">
(RO) V súvislosti so zosúladením jednotkových mzdových nákladov a úrovne produktivity si myslím, že by sme sa mali sústrediť na rámcové podmienky a menej na ukazovatele. Nie je zrejmé, že sa nám podarí dosiahnuť toto zosúladenie. Produktivita v prvom rade závisí od faktorov, ako je akumulovaný základný kapitál, ktorého výška je veľmi rozdielna. Jasný nepomer môžeme vidieť medzi Rumunskom a Nemeckom. Je to dôsledok dlhodobého rozdielu v kvalite hospodárskej politiky. Takéto rozdiely sa určite nedajú vyrovnať zo dňa na deň. Naša krajina vynaložila úsilie na reformu dôchodkov a sociálnej pomoci. Z tohto dôvodu by som chcela navrhnúť, aby sa do paktu konkurencieschopnosti zahrnuli niektoré ustanovenia tohto druhu. Podporujem potrebu zavedenia vzájomného vzťahu medzi vekom odchodu do dôchodku a demografickými trendmi. Do úvahy treba zobrať vplyv, ktorý má súdržná, realistická dôchodková politika na verejné financie.
<SPEAKER ID="028" NAME="George Sabin Cutaş" AFFILIATION="S&amp;D">
(RO) Veľmi dobre chápem zásadu subsidiarity, ale domnievam sa, že dôchodky prestali byť vecou národného záujmu, keďže sú dnes predmetom diskusie na úrovni EÚ. Diskutujeme o dôchodkových systémoch, ktoré sú neudržateľné v dôsledku spoločných problémov, ako je finančná kríza, ale aj starnutie obyvateľstva a pokles pôrodnosti. Zásadu medzigeneračnej solidarity ohrozuje jej zastaranosť, a tak sú občania nútení sporiť si na súkromné dôchodky. Čo sa však stane s ľuďmi, ktorí už nemajú čas sporiť si na takéto dôchodky? Európski občania závisia aj od verejných dôchodkov. V Rumunsku je vnútroštátna úroveň hrubej minimálnej mzdy približne 160 EUR. Preto si myslím, že investovanie do súkromných penzií alebo sporenie je iba čírou fantáziou. Domnievam sa, že je potrebné vo väčšej miere zapojiť Európsku komisiu, a to návrhmi minimálnej mzdy a dôchodku na úrovni EÚ. Prvým krokom by mohla byť realizácia porovnávacej analýzy dôchodkových systémov.
<SPEAKER ID="029" NAME="Marisa Matias" AFFILIATION="GUE/NGL">
(PT) Máme tu hovoriť o mzdách a návrhoch na vek odchodu do dôchodku. Tieto návrhy sú, veľmi mierne povedané, vyslovene nespravodlivé. Sú nespravodlivé, pretože trvajú na postupoch, ktoré sa už neraz skončili neúspechom. To, čo sa deje v Írsku, Grécku, Portugalsku, Španielsku, Taliansku a ktovie v koľkých ďalších krajinách, keďže tento zoznam nemá konca, je v každej z týchto krajín iné, ale určité veci majú spoločné. Jednou z vecí, ktoré máme spoločné, je bezprecedentný presun hodnoty práce k finančnému kapitálu. Nemôžeme s tým súhlasiť. Ďalšou vecou, ktorú máme spoločnú, je skutočnosť, že za krízu platia pracujúci a ľudia na dôchodku spolu s generáciou pracovníkov na nestabilných miestach, ktorí nemajú žiadne záruky v spoločnosti, kde žijú. Na záver by som preto chcela povedať, pán predsedajúci a pán komisár, že nemôžeme ďalej odsudzovať ľudí na chudobu. Úprimne dúfam...
<P>
(Predsedajúci prerušil rečníčku.)
<SPEAKER ID="030" NAME="Liisa Jaakonsaari" AFFILIATION="S&amp;D">
(FI) Rozmáhajúcim sa európskym trendom je pravicový populizmus, ktorého základnou zložkou je opozícia voči EÚ. Kde sa berú tieto postoje proti EÚ? Vyvierajú zo skutočnosti, že sociálnu Európu zatieňuje "trhová Európa". Všetky dnešné návrhy Komisie ohrozujú buď systém odmeňovania, alebo dôchodkový systém. Predstava je, že pružnosť v odmeňovaní by mohla nejakým spôsobom pomôcť. Nepomôže: naopak, povedie to k deflácii.
<P>
Je veľmi dôležité, aby všetky právne predpisy boli naviazané na trvalú sociálnu doložku, aby tak myšlienka sociálnej Európy opäť vystúpila do popredia. Je dôležité si uvedomiť, že vek odchodu do dôchodku sa zvýši, ak sa zlepší pracovný život, ale nemôže sa zvyšovať zhora prostredníctvom právnych predpisov.
<SPEAKER ID="031" NAME="Alfreds Rubiks" AFFILIATION="GUE/NGL">
(LV) Žiaľ, Írsko nie je jedinou krajinou a ani Grécko nie je jedinou krajinou. Lotyšsko zrejme prvé prešlo všetkými týmito ťažkosťami, ktoré boli spôsobené činnosťou bánk. V Lotyšsku sa znížila minimálna mzda a je nižšia než úroveň životného minima. Dôchodky sa znížili spolu s minimálnou nezdaniteľnou sumou. Ľudia protestujú. Počas tohto obdobia Lotyšsko stratilo jednu pätinu svojho obyvateľstva. Jedna pätina emigrovala a pracuje v zahraničí. Medzinárodný menový fond, ktorý údajne zachraňuje Lotyšsko, stanovil drakonické podmienky. Dovolil použiť peniaze na záchranu bánk, trochu peňazí odložiť na prípadnú ďalšiu záchranu bánk, ale nedovolil...
<P>
(Predsedajúci prerušil rečníka.)
<SPEAKER ID="032" NAME="Frédéric Daerden" AFFILIATION="S&amp;D">
(FR) Rád by som vyjadril podporu pánovi De Rossovi. Odporúčania Medzinárodného menového fondu (MMF) predložené Írsku nešťastne odzrkadľujú tendenciu prevládajúcu medzi našimi politickými činiteľmi na najvyššej úrovni, a to prinútiť európskych pracujúcich, aby zaplatili za krízu, ktorú nevyvolali.
<P>
Ďalším príkladom je ročná analýza rastu, v ktorej Komisia odporúča zvyšovanie zákonného veku odchodu do dôchodku jeho naviazaním na priemernú dĺžku života. Parlament nedávno vyjadril nesúhlas s touto vecou vo svojej správe k zelenej knihe o dôchodkoch. Ďalším príkladom je navrhovaný pakt konkurencieschopnosti, vyzývajúci na zrušenie inflačnej indexácie miezd, a to aj v našej krajine Belgicku.
<P>
Tvárou v tvár tejto situácii vítam zásah našich odborových zväzov napríklad včera v Maďarsku alebo 29. septembra v Bruseli. Je čas, aby naši komisári venovali pozornosť posolstvu európskych pracujúcich, ak nechcú rozširovať priepasť medzi sebou a občanmi, ktorí budú čoraz menej veriť európskemu projektu.
<SPEAKER ID="033" NAME="Johannes Hahn">
člen Komisie. - V prvom rade by som chcel každému poďakovať za príspevok do diskusie. Môžem vám sľúbiť, že každému z nich venujeme plnú pozornosť. Dovoľte mi najskôr povedať niekoľko slov o význame a dôležitosti sociálneho dialógu.
<P>
Plne uznávame dôležitosť sociálneho dialógu a konštruktívnych pracovných vzťahov. Sme v neustálom kontakte so sociálnymi partnermi ako na úrovni EÚ, tak aj v jednotlivých krajinách. Napríklad pán komisár Rehn sa začiatkom novembra osobne stretol s vedúcimi predstaviteľmi írskych odborov, rovnako ako úradníci Komisie, Európskej centrálnej banky (ECB) a Medzinárodného menového fondu (MMF), keď koncom novembra rokovali o programe. V kontaktoch budú pokračovať počas nadchádzajúcej misie v apríli a pri ďalších príležitostiach. Mimochodom, v rozpore s niektorými obvineniami Komisia nenútila Írsko znižovať minimálnu mzdu alebo sociálne výdavky. Tieto opatrenia predstavila už predchádzajúca írska vláda vo svojom národnom pláne obnovy spolu s ďalšími fiškálnymi a štrukturálnymi opatreniami zameranými na hospodársku stabilitu, rast a tvorbu pracovných miest.
<P>
Právnu základňu podmienok hospodárskej politiky tvorí článok 3 ods. 5 nariadenia Rady (EÚ) č. 407/2010, ktorým sa zriaďuje európsky finančný stabilizačný mechanizmus, a článok 2 ods. 2 vykonávacieho rozhodnutia Rady 2011/77/EÚ o poskytnutí finančnej pomoci Únie Írsku. Ešte raz, oba vychádzajú z článku 122 ods. 2 Zmluvy o fungovaní Európskej únie. Samotná skutočnosť, že konkrétne podmienky hospodárskej politiky memoranda o porozumení sa dotýkajú rozličných otázok spojených so sociálnou politikou, nespochybňuje právny základ tohto aktu. Nezdá sa, že by vznikali nejaké rozpory s článkom 152 alebo s článkom 153 ods. 5. Článok 152 je všeobecné ustanovenie, ktoré nevylučuje prípadnú potrebu osobitných opatrení so sociálnymi dôsledkami. Toto ustanovenie navyše nevytvára subjektívne práva pre sociálnych partnerov. Článok 153 ods. 5 predstavuje obmedzenie vo vzťahu k obsahu opatrení, ktoré sa môžu prijímať podľa článku 153, napríklad oblasť sociálnej politiky. Keďže memorandum o porozumení nebolo prijaté na základe článku 153, toto obmedzenie sa neuplatňuje.
<P>
Ustanovenia hlavy 10 o sociálnej politike sa nesmú ignorovať. Treba ich brať do úvahy, ale to neznamená, že ako dôsledok článku 153 ods. 5 sa žiadne opatrenia s vplyvom na odmeňovanie nesmú prijímať na základe článku 122. Opatrenia prijaté na základe článku 122 pre Írsko neupravujú tieto záležitosti. Vytvárajú podmienky spojené s poskytnutím pomoci Únie. To je výslovne povolené článkom 122 ods. 2. Preto neexistuje žiadny právny problém, pokiaľ ide o zásadu prenesenia.
<P>
Všeobecnejšie povedané, otázka podmienok hospodárskej politiky nesúvisí s právomocami EÚ v oblasti sociálnej politiky alebo miezd. Podmienky uvedené v programe zahŕňajú široký okruh oblastí politiky a pre väčšinu z nich právomoci patria členským štátom. Podmienky hospodárskej politiky v programe sú záväzky členského štátu dohodnuté s EÚ a MMF, týkajúce sa opatrení, ktoré členský štát realizuje výmenou za finančné prostriedky EÚ/MMF.
<P>
Ako poslednú poznámku uvádzam, že Komisia plne uznala, že akýkoľvek program finančnej pomoci, prirodzene, má sociálne dôsledky. Hlavným cieľom osobitných podmienok hospodárskej politiky spojených s takýmto programom je však predísť oveľa vážnejším sociálnym dôsledkom tak, že sa krajina vráti na cestu udržateľného rastu a tvorby pracovných miest.
<SPEAKER ID="034" NAME="Proinsias De Rossa" AFFILIATION="S&amp;D">
Vážený pán predsedajúci, musím vás požiadať o pomoc, aby sme určili, keď pán komisár stojí tu v Parlamente a na jednej strane hovorí, že Írsko nie je nútené znížiť svoju minimálnu mzdu alebo znížiť sociálnu ochranu, a potom pokračuje tým, že dohoda je podmienená, že sú to podmienky na to, aby dostali pomoc - nie je to zásadný rozpor a zavádzanie...
<P>
(Predsedajúci prerušil rečníka.)
<SPEAKER ID="035" NAME="Predsedajúci">
Prepáčte, pán De Rossa, viete, že si vás veľmi vážim a ste mi sympatický, ale nemôžeme nanovo otvárať rozpravu. Váš názor na túto záležitosť treba rešpektovať, rovnako ako názor pána komisára, a každý z nás sa musí vyrovnať s nejakými rozpormi, ktoré môžu vzniknúť.
<P>
Rozprava sa skončila.
<P>
Písomné vyhlásenia (článok 149)
<SPEAKER ID="035" NAME="Silvia-Adriana Ţicău" LANGUAGE="RO">
Podľa Eurostatu sa v januári 2011 minimálny mesačný príjem pohyboval od 123 EUR v Bulharsku a 157 EUR v Rumunsku do 1 758 EUR v Luxembursku. V 20 z 27 členských štátov je minimálny príjem stanovený zákonom alebo vnútroštátnou medziodvetvovou dohodou. V 11 členských štátoch je minimálny príjem medzi 100 a 400 EUR mesačne, v 5 členských štátoch je to medzi 550 a 950 EUR mesačne a v 6 členských štátoch je to viac ako 1 100 EUR mesačne.
<P>
Rozvoj a konsolidácia vnútorného trhu poskytujú podnikom prístup k viac ako 500 miliónom európskych spotrebiteľov. Pretrvávanie nerovnosti v úrovni minimálneho príjmu medzi členskými štátmi je však prekážkou, ktorá bráni európskym spoločnostiam v prístupe k európskym spotrebiteľom a spotrebiteľom bráni v prístupe k vysokokvalitným výrobkom a službám. Sociálny dialóg považujem za mimoriadne dôležitý z hľadiska zabezpečovania sociálnej spravodlivosti a slušnej životnej úrovne pre všetkých európskych občanov.
<P>
Vyzývame Komisiu a členské štáty, aby zaručili rovnakú odmenu za rovnakú prácu na vnútornom trhu práce, odstránenie prekážok zabraňujúcich voľnému pohybu pracovníkov a preskúmanie možnosti zavedenia minimálnej mzdy na základe právnych predpisov alebo kolektívneho vyjednávania, čo by európskym občanom zaručilo slušnú životnú úroveň.
