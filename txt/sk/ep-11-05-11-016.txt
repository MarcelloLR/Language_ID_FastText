<CHAPTER ID="016">
Dohovor ILO doplnený odporúčaním o pracovníkoch v domácnosti (rozprava) 
<SPEAKER ID="688" NAME="Predsedajúca">
Ďalším bodom programu je rozprava o otázke na ústne zodpovedanie o dohovore Medzinárodnej organizácie práce (ILO) doplnenom odporúčaním o pracovníkoch v domácnosti, ktorú Komisii položila Pervenche Berèsová v mene Výboru pre zamestnanosť a sociálne veci - B7-0305/2011).
<SPEAKER ID="689" NAME="Pervenche Berès">
autorka. - (FR) Som rada, že pred nadchádzajúcim Valným zhromaždením Medzinárodnej organizácie práce (ILO) môžeme diskutovať o tejto vítanej iniciatíve ILO, ktorá členským štátom tejto organizácie predkladá návrh dohovoru doplneného odporúčaním o pracovníkoch v domácnosti.
<P>
Chcela by som vám, pán komisár, v mene celého Parlamentu poďakovať za to, že ste súhlasili s uskutočnením tejto rozpravy pred spomínanou konferenciou. Myslíme si, že je to najlepší postup.
<P>
Ako vieme, práca v domácnosti oficiálne predstavuje 5 až 9 % celkovej zamestnanosti v Európskej únii. Ak sa pozrieme na to, čo sme spoločne schválili v stratégii Európa 2020, je jasné, že takzvané miestne pracovné príležitosti, teda tie, ktoré nám umožňujú starať sa o starších občanov a ktoré umožňujú ženám s malými deťmi návrat späť do práce, zodpovedajú situácii, ktorá umožňuje rozvoj práce v domácnosti.
<P>
Domnievam sa, že v rámci Európskej únie je dôležité, aby sme podporili túto vítanú iniciatívu ILO, keďže rozvoj našich spoločností sprevádzajú tendencie - vieme aké. Globálny dopyt po službách v domácnosti sa bude naďalej zvyšovať, ale nemôžeme na jednej strane vítať, že Medzinárodná organizácia práce prijala program o dôstojnej práci, a na druhej strane ponechať celú časť trhu práce úplne neregulovanú a nechránenú žiadnym právnym predpisom.
<P>
Európska únia musí ísť príkladom. Viem, že niekedy máme tendenciu myslieť si, že dohovory ILO možno nie sú pre nás. Nie je to tak. Aj my musíme udávať smer v tejto oblasti. Som presvedčená, že v oblasti práce v domácnosti nám Medzinárodná organizácie práce ponúka vynikajúcu príležitosť posvietiť si na fungovanie niektorých našich trhov práce, keďže práca v domácnosti je príliš často neistá, nedostatočne hodnotená a nelegálna. Poviem vám to jednoducho. Chápem, že niektorí z vás vyjadrili obavy v súvislosti s uznaním alebo legalizáciou nelegálnych migrantov, ale mňa znepokojuje aj boj proti nelegálnej práci, ktorý musíme viesť v každom členskom štáte. Vieme, že tieto praktiky sa, žiaľ, v oblasti práce v domácnosti veľmi rozšírili.
<P>
Dúfame, že na základe trojstranných rokovaní sa na júnovom 100. zasadnutí Medzinárodnej konferencie práce tento dohovor a toto odporúčanie schvália. Sme presvedčení, že tieto dokumenty sú nevyhnutné v snahe zmeniť vzťah, ktorý je až príliš často označovaný ako vykorisťovateľský, na právny vzťah. Dúfame, že dosiahneme právne uznanie práce v domácnosti. Tí, ktorí pracujú so staršími občanmi a deťmi, musia mať právo na slobodu združovania a na čas odpočinku a nesmú byť obeťami prenasledovania a svojvoľného konania.
<P>
Zároveň musíme zabezpečiť, aby nám tento nástroj, ktorý navrhujeme Medzinárodnej organizácii práce, umožnil v tejto oblasti definovať, čo si predstavujeme pod pojmom dôstojná práca, či už z hľadiska otázky pracovného času, platenej dovolenky, alebo podmienok bývania.
<P>
Zaujímalo by ma, ako Európska komisia plánuje pristupovať k týmto rokovaniam a k tomuto návrhu dohovoru a na základe akého mandátu bude konať v mene nás všetkých, aby Európska únia mohla ísť v budúcnosti v oblasti práce v domácnosti príkladom a aby sme zároveň mohli vyjadriť hodnoty Európskej únie.
<SPEAKER ID="690" NAME="László Andor">
člen Komisie. - Vítam dnešnú diskusiu o nástroji Medzinárodnej organizácie práce pre pracovníkov v domácnosti.
<P>
Je to dôležitý príspevok do druhého kola rozhovorov o nových medzinárodných normách, ktoré budú zrejme prijaté o pár týždňov na 100. zasadnutí Medzinárodnej konferencie práce.
<P>
Ako viete, Európska komisia dôrazne podporuje program Medzinárodnej organizácie práce o dôstojnej práci. Komisia pozorne sleduje a podporuje koordináciu medzi členskými štátmi a snažila sa o urýchlenú ratifikáciu mnohých dôležitých nástrojov prijatých za posledné desaťročie.
<P>
Na vypracovanie nových noriem v oblasti práce v domácnosti existuje veľa dôvodov. Vo svete je napríklad veľa pracovníkov v domácnosti, pričom mnohí z nich patria k zraniteľným skupinám. Veľmi vážnym problémom je aj ich neistá situácia a skutočnosť, že sú často súčasťou neoficiálneho odvetvia.
<P>
V Európskej únii sa zamestnanosť v tomto odvetví bude s veľkou pravdepodobnosťou zvyšovať v dôsledku demografických zmien a vyššej účasti žien na trhu práce. Preto je nevyhnutné zlepšiť profesionálny profil a imidž pracovníkov v domácnosti.
<P>
Teraz mi dovoľte zamerať sa na praktické problémy v súvislosti s otázkou, ktorá tu zaznela, a najprv vysvetliť úlohu Komisie v rokovaní s Medzinárodnou organizáciou práce o novom dohovore a odporúčaní o dôstojnej práci.
<P>
Je potrebné brať do úvahy inštitucionálny kontext. Novým nástrojom bude medzinárodná dohoda. Komisia preto bude plniť úlohu, ktorou ju poverila zmluva, s patričným prihliadnutím na osobitné črty Medzinárodnej organizácie práce, v ktorej má Európska únia len štatút pozorovateľa - na rozdiel od členských štátov, ktoré sú členmi. Preto Únia nemôže ratifikovať dohovory Medzinárodnej organizácie práce sama.
<P>
Komisia aktívne sledovala diskusie a podporovala koordináciu medzi odborníkmi členských štátov počas prvého kola rokovaní v rámci Medzinárodnej organizácie práce v roku 2010. Analyzovala nástroje vytvorené počas rokovaní z hľadiska právnych predpisov EÚ. Komisia venovala pozornosť najmä tým častiam návrhu dohovoru, ktoré by mohli ovplyvniť slobodu pohybu pracovníkov.
<P>
Keďže nový dohovor Medzinárodnej organizácie práce (ILO) bude obsahovať záležitosti patriace do právomoci EÚ, členské štáty sa musia zosúladiť s acquis EÚ.
<P>
V ďalšom a záverečnom kole rokovaní v júni bude Komisia naďalej pokračovať v plnení aktívnej koordinačnej a podpornej úlohy v spolupráci s odborníkmi z členských štátov. Naše útvary sú v kontakte so sociálnymi partnermi a mnohými mimovládnymi organizáciami, ktoré sa obrátili na Komisiu, a so spravodajcom Európskeho hospodárskeho a sociálneho výboru požiadaného o stanovisko sme diskutovali o profesionalizácii práce v domácnosti.
<P>
Po druhé, zaznela tu otázka týkajúca sa úlohy stratégie Európa 2020 pri zabezpečovaní transformácie neistých pracovných miest v domácnosti na dôstojné trvalo udržateľné pracovné miesta. Musíme brať do úvahy možnosti odvetvia z hľadiska vytvárania pracovných miest a zosúladenia pracovných a rodinných povinností, a tým aj úlohy odvetvia pri plnení cieľov stratégie zamestnanosti. Nesmieme však zabúdať na to, že je potrebné zabezpečiť, aby práca v domácnosti - nie každú je nutné považovať za neistú, podhodnotenú alebo slabo platenú - bola skutočne dôstojným zamestnaním.
<P>
Navyše boj proti nelegálnej práci, ktorá je v odvetví práce v domácnosti veľmi rozšírená, je neoddeliteľnou súčasťou stratégie Európa 2020, ako potvrdil prvý ročný prieskum rastu. Spôsob transformácie neoficiálnej alebo nelegálnej práce na štandardné zamestnanie sa bude riadiť hlavnými zásadami o podmienkach umožňujúcich vytváranie pracovných miest, ktoré Komisia predložila v oznámení o pilotnej iniciatíve stratégie Európa 2020 s názvom Program pre nové zručnosti a nové pracovné miesta. Tieto hlavné zásady predložíme na budúci rok. Mnohé členské štáty majú užitočné skúsenosti so znižovaním neoficiálneho odvetvia a neistej práce, napríklad zavedením systému poukazov na služby.
<P>
Po tretie, je tu otázka týkajúca sa zmeny súčasných rámcových právnych predpisov v oblasti zdravia a bezpečnosti pri práci - smernice 89/391/EHS - a boja proti diskriminácii - smernice 2000/78/ES.
<P>
Treba zdôrazniť, že definícia pracovníkov v domácnosti v návrhu dohovoru ILO je veľmi široká. Zahŕňa nielen osoby, ktoré pracujú v domácnostiach, ale aj tie, ktoré pracujú pre domácnosti, ako aj osoby zamestnané prostredníctvom pracovných agentúr.
<P>
Pomocníci v domácnosti sú z definície pracovníkov v rámcovej smernici v oblasti zdravia a bezpečnosti pri práci vyňatí. Zákonodarný orgán EÚ však zrejme predpokladal, že pojem pomocník v domácnosti sa bude interpretovať reštriktívne, takže nie všetci pomocníci v domácnosti, na ktorých sa dohovor vzťahuje, sú vyňatí z rozsahu acquis EÚ o zdraví a bezpečnosti pri práci.
<P>
Napokon právne predpisy EÚ v oblasti zdravia a bezpečnosti pri práci stanovujú minimálne požiadavky, a preto nebránia žiadnemu členskému štátu zaviesť prísnejšie opatrenia na vnútroštátnej úrovni. Členské štáty teda môžu pomocníkov v domácnosti začleniť do pôsobnosti svojich vnútroštátnych predpisov.
<P>
Komisia v súčasnosti neplánuje meniť rámcovú smernicu v oblasti zdravia a bezpečnosti pri práci. Napriek tomu sa Komisia domnieva, že súčasná iniciatíva ILO je vhodnou príležitosťou zamyslieť sa nad situáciou pomocníkov v domácnosti v Európe.
<P>
Chcel by som dodať, že smernica 2000/78/ES, ktorou sa stanovuje všeobecný rámec pre rovnaké zaobchádzanie v zamestnaní a povolaní, pracovníkov v domácnosti nevylučuje, preto ratifikáciu dohovoru ILO nie je potrebné meniť. Komisia vydala správu o uplatňovaní smernice v roku 2008 a bude naďalej pozorne sledovať jej vykonávanie v členských štátoch.
<P>
Štvrtý bod sa týka spôsobu informovania pracovníkov v domácnosti o ich právach a posilnenia týchto práv. Hoci nie všetci pracovníci v domácnosti majú nízku kvalifikáciu a nie všetci pracujú v neistých podmienkach, sú zraniteľnou kategóriou a Komisia vyzýva členské štáty, aby im zabezpečili riadnu ochranu vytvorením a presadzovaním ich pracovných práv.
<P>
Komisia očakáva, že problém nelegálnej práce občanov z krajín mimo EÚ čiastočne vyrieši smernica 2009/52/ES o sankciách voči zamestnávateľom, ktorú členské štáty musia transponovať do vnútroštátnych právnych predpisov do 20. júla tohto roku. Smernica pomôže zastaviť vykorisťovanie štátnych príslušníkov tretích krajín bez povolenia na pobyt niektorými zamestnávateľmi, ktorí im platia nedostatočnú mzdu a vystavujú ich neprimeraným pracovným podmienkam.
<P>
Určitým krokom vpred by bola dohoda o návrhu smernice o jednotnom povolení, ktorá vytvára spoločný súbor práv pre pracovníkov z tretích krajín, ktorí sa legálne zdržiavajú na území členského štátu.
<P>
Dovoľte mi teraz prejsť k piatemu a poslednému bodu, ktorý sa týka úlohy Komisie pri podpore výmeny osvedčených postupov v oblasti politiky súvisiacej s pracovníkmi v domácnosti. V spojitosti s tým chcem spomenúť vlastný projekt, ktorý Komisia v súčasnosti realizuje na žiadosť tohto Parlamentu a ktorého cieľom je podporiť transformáciu neistej práce na prácu spojenú s právami.
<P>
Na základe výzvy na predkladanie návrhov v zmysle pilotného projektu z roku 2010 Komisia spolufinancuje projekt zameraný na dôsledky hospodárskej a finančnej krízy na pracovníkov v domácnosti, migrantov a mladých pracovníkov, ktorí majú neisté miesta, a na opatrenia členských štátov s cieľom zlepšiť ich práva. Projekt podporuje výmenu osvedčených postupov, najmä pokiaľ ide o kolektívne zastupovanie pracovníkov s neistými pracovnými miestami. Druhá výzva na predkladanie návrhov, ktorá sa plánuje na tento rok, sa bude konkrétnejšie týkať opatrení na zlepšenie práv najchudobnejších pracovníkov vrátane pracovníkov v domácnosti.
<P>
Pilotný projekt bude zahŕňať aj štúdiu, ktorej cieľom je získať lepšiu predstavu o neistej práci v dvanástich členských štátoch a podporiť jej transformáciu na pracovnoprávne vzťahy s väčšími sociálnymi právami. Zameria sa predovšetkým na otázku, čo môžu členské štáty urobiť z praktického hľadiska, aby podporili túto transformáciu a identifikovali podstatu základných sociálnych práv. V súvislosti s projektom o dôstojnej práci a pracovných vzťahoch, ktorý spolufinancuje Komisia, sa nedávno v Taliansku uskutočnila prípadová štúdia týkajúca sa situácie migrantov pracujúcich v domácnosti.
<P>
Napokon, Európska agentúra pre bezpečnosť a zdravie pri práci a Výbor starších inšpektorov práce vyzvali na uskutočnenie informačných kampaní a kampaní zameraných na zvýšenie povedomia o ochrane zdravia a bezpečnosti pracovníkov vo všetkých odvetviach.
<SPEAKER ID="691" NAME="Csaba Őry" LANGUAGE="HU">
Európska ľudová strana veľmi víta dnešnú rozpravu. Myslím si, že pani Berèsovej patrí vďaka za to, že iniciovala túto rozpravu. To nám na jednej strane umožnilo pripojiť sa k iniciatíve Medzinárodnej organizácie práce (ILO) a na druhej strane nás to prinútilo zamyslieť sa nad tým, čo všetko treba urobiť pre kategóriu pracovníkov, ktorých podmienky často nepoznáme, a ak aj o niečom vieme, je to zvyčajne smutné.
<P>
Zároveň sa domnievame, že návrh rozhodnutia, ktorý bol zverejnený, by sme mali podporiť. Za zvlášť pozitívne považujeme tie prvky, ktoré vyzdvihujú a zdôrazňujú, že naším cieľom je vytvoriť dôstojné pracovné podmienky a regulovanú zamestnanosť v oblasti, ktorá je, najmä pokiaľ ide o migrujúcich pracovníkov a najmä v niektorých krajinách, úplne neregulovaná a nekontrolovaná a veľmi často má formu novodobého otroctva.
<P>
Už sme spomínali, že v regulácii pracovného práva sú čierne diery. Hovorili sme o tom v súvislosti s atypickými zmluvami. Toto by mohol byť určite ďalší krok smerom k možnosti zabezpečiť minimálne pracovné podmienky a iné práva v oblasti zamestnanosti a súhlasím s pánom komisárom v tom, že by sme si, samozrejme, mali najprv upratať pred vlastným prahom. Vítam iniciatívu Medzinárodnej organizácie práce a to, čo môžeme sami urobiť, je vyzvať členské štáty Európskej únie, aby vynaložili čo najviac úsilia v snahe zistiť a následne odstrániť čierne diery vo vlastných nariadeniach v oblasti pracovného práva.
<SPEAKER ID="692" NAME="Alejandro Cercas" LANGUAGE="ES">
V prvom rade chcem povedať, že všetci zástupcovia socialistov súhlasia s tým, čo povedala Pervenche Berèsová, predsedníčka Výboru pre zamestnanosť a sociálne veci, a veľmi vítame stanovisko pána komisára k tejto iniciatíve Medzinárodnej organizácie práce (ILO), ktoré tu práve zaznelo.
<P>
Zástupcovia socialistov nesmierne oceňujú prácu Medzinárodnej organizácie práce, ktorú vykonáva od svojho vzniku. Sme presvedčení, že je neoceniteľným prínosom pre históriu ľudstva a tiež Európy. Niet pochýb ani o tom, že táto nová iniciatíva o práci v domácnosti je veľmi dôležitá, pretože tento druh práce vykonáva obrovské množstvo ľudí, ako aj z dôvodu, že sa vo veľkej miere týka žien a prisťahovalcov.
<P>
My zástupcovia socialistov sa domnievame, že by bolo veľmi dobré, keby sa tento návrh dohovoru a odporúčanie schválili na nadchádzajúcom júnovom zasadnutí a keby Parlament, Komisia a Rada boli aktívni - nie iba pasívni, ale aj aktívni -, aby Európa splnila svoje sľuby a svoje slová zmenila na činy.
<P>
Ak sa nám to podarí, pomôžeme - prinajmenšom - rozšíriť program o dôstojnej práci. Pomôžeme svetu a mnohým ľuďom, no predovšetkým pomôžeme sami sebe zachovať si dôstojnosť a rešpektovať sa navzájom ako inštitúcia a Európania, ale zároveň chceme, aby si náš kontinent udržal sociálny model. To sa však nepodarí, ak budeme ostrovom, ktorý chráni práva vo svete biedy a nedostatočnej ochrany.
<P>
Možno nastal čas, pán komisár, aby sme o Európe porozmýšľali spoločne s Komisiou a Radou, pretože nie všetko vyriešime tu. V Európe máme zmluvné vzťahy týkajúce sa prisťahovalcov a žien v oblasti služieb v domácnosti, ktoré sú veľmi neisté a ktoré majú veľké medzery.
<P>
Bol by som rád, keby sme v zápale tejto diskusie a úvah pochopili, že v právnych predpisoch EÚ a tiež mnohých členských štátov existujú určité medzery, ktoré sa musia odstrániť. Máme problémy z hľadiska zdravia a bezpečnosti týchto pracovníkov. V mnohých krajinách máme problémy s právnymi formami, na základe ktorých sa práca vykonáva. Okrem toho máme veľký problém aj v súvislosti s bojom proti zneužívaniu a diskriminácii prisťahovalcov, z ktorých mnohí pracujú v európskych rodinách.
<P>
V súčasnosti máme k dispozícii množstvo iniciatív. Teraz je ten správny čas, pán komisár, aby sme posilnili svoj etický záväzok pomôcť Medzinárodnej organizácii práce, pomôcť sebe a vykonať prácu, ktorá je prospešná pre budúcnosť ľudstva.
<SPEAKER ID="693" NAME="Marian Harkin">
v mene skupiny ALDE. - Domnievam sa, že vzhľadom na nadchádzajúce prijatie dohovoru Medzinárodnej organizácie práce (ILO) o pracovníkoch v domácnosti má táto diskusia pre nás veľký význam. Myslím si, že na pôde tohto Parlamentu by sme mali Medzinárodnú organizáciu práce pochváliť za vynikajúcu prácu.
<P>
Práca v domácnosti - napríklad starostlivosť o rodinu - sa vykonáva výlučne v rodinách. V EÚ túto prácu, samozrejme, tradične vykonávajú ženy, hoci situácia sa mení. V prípade migrantov a ľudí z marginalizovaných spoločenstiev je zároveň väčšia pravdepodobnosť, že budú pracovať v domácnostiach. Hodnota práce v domácnosti nie je zahrnutá do výpočtov nášho HDP. To je jeden z dôvodov, prečo je práca v domácnosti veľmi často prehliadaná a nepochybne podhodnotená. Niet pochýb, že v dôsledku toho sú pracovníci v domácnosti v neistej pozícii a veľmi často sa musia spoliehať na dobrú vôľu zamestnávateľov. To je jednoducho neprijateľné. Ako sa konštatuje v uznesení, z tohto dôvodu vzniká v prípade pracovníkov v domácnosti väčšia pravdepodobnosť diskriminácie a vlastne viacerých foriem diskriminácie.
<P>
Význam tohto dohovoru ILO spočíva v tom, že zabezpečí právne uznanie práce v domácnosti. Na základe toho by sa pracovníkom v domácnosti mala upevniť pozícia pri uplatňovaní ich práv. Myslím si, že je nevyhnutné, aby pracovníci v domácnosti mali právo na základné pracovné normy. Tie, samozrejme, zahŕňajú prístup k sociálnemu zabezpečeniu, ochranu zdravia a bezpečnosti a ochranu počas materstva, ako aj ustanovenia o pracovnom čase a čase odpočinku.
<P>
Keďže práca v domácnosti sa zväčša vykonáva v rodinách, môžeme k nim zaradiť aj otázku súkromia. Musíme nájsť inovatívne a fungujúce riešenia s cieľom zabezpečiť pracovníkom v domácnosti ochranu zdravia a bezpečnosti a v celkovom kontexte zabezpečiť úplné rešpektovanie ich práv. Jedným z riešení by mohlo byť používanie modelových zmlúv. V kantóne Ženeva napríklad platí modelová zmluva, ktorú automaticky uzatvárajú všetci zamestnávatelia a zamestnanci: táto zmluva rieši okrem iného také otázky, ako je minimálna mzda, rodinné prídavky a dovolenky. Myslím, že zmluvy podobného typu fungujú aj v Belgicku. Tieto zmluvy poskytujú pracovníkom v domácnosti väčšiu bezpečnosť, zjednodušujú prácu zamestnávateľom a odstraňujú sivé miesta a nejasnosti.
<P>
Chcem povedať aj to, že veľmi rada podporím pozmeňujúce a doplňujúce návrhy skupiny Zelených, v ktorých sa hovorí o začlenení au-pair a nelegálnej práci a ktoré zároveň predkladajú praktické návrhy s cieľom dosiahnuť, aby sme sa aktívne podieľali na zabezpečení prístupu pracovníkov v domácnosti na otvorený trh práce.
<P>
Napokon chcem podporiť autorku uznesenia pani Berèsovú, ktorá hovorí, že Európska únia by mala ísť pri zlepšovaní podmienok pracovníkov v domácnosti príkladom. Pán komisár, zaujali ma vaše slová o zdraví a bezpečnosti pri práci. Napriek tomu, že nepredpokladáte rozšírenie smernice, myslím si, že vaše pripomienky nechávajú určitý priestor na flexibilitu pri zabezpečovaní lepších podmienok v oblasti zdravia a bezpečnosti pracovníkov v domácnosti.
<SPEAKER ID="694" NAME="Jean Lambert">
v mene skupiny Verts/ALE. - Aj ja chcem zablahoželať pani Berèsovej k prevzatiu iniciatívy v tejto otázke na ústne zodpovedanie a uznesení. Chcel by som tiež poďakovať pánovi komisárovi za odpoveď. Pokiaľ ide o otázky na ústne zodpovedanie, málokedy dostaneme od komisárov konkrétnu odpoveď.
<P>
Naša skupina veľmi víta návrh dohovoru predložený Medzinárodnou organizáciou práce a odporúčanie o pracovníkoch v domácnosti. Vieme, že najmenej 20 našich členských štátov sa už vyjadrilo k návrhu a aktívne sa zapojilo do tejto problematiky. Tešíme sa na skorú ratifikáciu dohovoru v týchto členských štátoch a, samozrejme, na jeho zaujímavé uplatňovanie.
<P>
Veľa sa tu hovorilo o tom, že táto skupina pracovníkov je zvlášť zraniteľná. Veľkú časť práce nevidieť, pretože sa robí za zatvorenými dverami. Samotní zamestnanci sú často izolovaní a v tejto situácii je veľmi ťažké získať prístup k odborom. Pokiaľ ako zamestnanec žijete priamo v domácnosti, môžu sa jej členovia domnievať, že máte pohotovosť 24 hodín denne 7 dní v týždni. V tomto Parlamente vieme, že pohotovostná služba je veľmi sporná téma, ktorá nie je veľmi vítaná.
<P>
Ako tu zaznelo, práca v domácnosti sa často podhodnocuje alebo sa považuje za tradičnú ženskú prácu, ktorú "vie robiť každý", ale poukázali sme aj na to, že mnohé tieto práce si v skutočnosti vyžadujú istú kvalifikáciu. Tá sa v mnohých prípadoch spája s ošetrovateľstvom a s rôznymi aspektmi vývoja dieťaťa. Pracovníci v domácnosti často zastávajú skutočne zodpovednú pozíciu. Hoci to mnohí zamestnávatelia oceňujú, je veľmi veľa takých, ktorí sa správajú opačne. Napríklad v Spojenom kráľovstve sme boli nedávno svedkami prípadu, keď ktosi skončil vo väzení na základe obvinenia z obchodovania so služobníctvom. Mladá žena stratila štyri roky života pre svojho zamestnávateľa, ktorý dostal deväťmesačný trest. Preto sa musíme zamerať na to, ako takúto formu obchodovania odhaliť.
<P>
Zvlášť zraniteľnou skupinou sú pracujúce migrantky. Stretli sme sa napríklad s prípadmi, že pracovníci prišli do krajiny s diplomatmi a boli im odobraté pasy. Ľudia v takejto situácii nemajú prakticky žiadnu slobodu, žiadny prístup k pomoci a nepoznajú svoje práva.
<P>
Chcel by som poukázať ešte na jednu záležitosť súvisiacu s článkom 17 navrhovaného dohovoru, ktorá sa týka úlohy agentúr. Myslím si, že na toto by sme sa skutočne mali zamerať na európskej úrovni, pretože sa čoraz viac považuje za slabé miesto v mnohých problémoch, ktorým čelíme.
<SPEAKER ID="695" NAME="Thomas Händel" LANGUAGE="DE">
Pán Andor, z vašich slov som pochopil, že Európska komisia sa, samozrejme, touto otázkou zaoberá. Prišiel som aj k záveru, že túto otázku riešite príliš zdržanlivo.
<P>
Nie je pravda, ako pred chvíľou uviedol pán Őry, že vieme príliš málo o tom, čo robia pracovníci v domácnosti v rámci Európy. Naopak, vieme toho toľko, že naliehavo potrebujeme reguláciu. V domácnostiach pracuje 5 až 9 % všetkých zamestnancov. Ide o najslabšie platenú skupinu zamestnancov v Európe s najmenšími právami a najväčším podielom nelegálnych pracovníkov. V tejto oblasti musíme naliehavo konať a to platí aj pre Európsku komisiu. Situácia, v ktorej sa momentálne nachádzame, sa voľným pohybom pracovníkov nezlepší. Vzhľadom na to je dohovor Medzinárodnej organizácie práce (ILO) veľmi vítaný a mali by sme ho podporiť.
<P>
Rád by som sa vyjadril k štyrom bodom. Po prvé, v definíciách dohovoru ILO sú medzery. Ak pracovníci v domácnosti nemôžu v tomto odvetví pracovať príležitostne, sporadicky alebo mimo pracovného vzťahu, potom vznikajú príležitosti na obchádzanie právnych predpisov. Po druhé, v tejto oblasti naliehavo potrebujeme povinné pracovné zmluvy. Po tretie, nepotrebujeme len primerané, všeobecne záväzné minimálne mzdové predpisy, ale aj rovnaké zamestnanecké práva. Po štvrté, na týchto pracovníkov sa musí vzťahovať povinnosť zákonného sociálneho zabezpečenia, najmä vzhľadom na to, že ide o odvetvie s minimálnymi mzdami.
<P>
Som rád, že pani Berèsová vo svojom vystúpení vyzvala na uskutočnenie kampane zameranej na zavedenie štandardných pracovných podmienok. Je to dobrá vec. V budúcnosti musíme zabezpečiť, aby spoločnosť zakázala a netolerovala prácu, ktorá neposkytuje mzdu postačujúcu na slušné živobytie.
<SPEAKER ID="696" NAME="Jaroslav Paška" LANGUAGE="SK">
Podľa správy Medzinárodnej organizácie práce predstavuje práca v domácnosti okolo 5 % z celkového počtu pracovných miest. Je to akási neviditeľná forma zamestnania, ktorá sa nevykonáva v továrni, predajni či kancelárii, ale v domácnostiach u súkromných osôb. Pracovníkmi sú z 90 % ženy, ktoré nepracujú v kolektíve, ale samy medzi štyrmi stenami. Cieľom ich práce nie je vyprodukovať pridanú hodnotu, ale poskytnúť starostlivosť alebo služby zodpovedajúce úlohám, ktoré ženy u seba doma spravidla vykonávajú bezplatne.
<P>
Preto je táto práca finančne nedocenená a často sa nepovažuje za normálne zamestnanie v súlade s pracovným právom, v dôsledku čoho sa stáva, že pracovníčky sú vystavené neoprávnenému a nespravodlivému zaobchádzaniu. Veľmi často sa táto práca vykonáva načierno a pracovníčky, ktoré prichádzajú z vidieka či cudziny, majú nízku kvalifikáciu, nepoznajú svoje práva a stávajú sa zraniteľnými osobami. Práca načierno oberá pracovníčky o sociálnu ochranu a spoločenstvo o príjem z daní a sociálnych príspevkov. Ak chceme, aby sa práca v domácnostiach nevykonávala načierno, mali by sme z tejto práce urobiť riadne povolanie a prekonať zaužívané stereotypy, ktoré nám túto prácu často podávajú ako bezcennú.
<P>
Mali by sme ju teda profesionalizovať. Na to však budeme potrebovať zaviesť do právnych systémov jednotlivých členských štátov nové opatrenia, najmä konkrétne špecifické predpisy v oblasti daní, sociálneho zabezpečenia, pracovného a občianskeho práva, ktoré zohľadnia osobitosti takto vykonávanej práce. Súčasná tendencia ponúkať a vykonávať prácu v domácnosti načierno má väčšinou ekonomické príčiny, keď je pre obe strany čierna práca výhodnejšia než práca oficiálne registrovaná, ktorá okrem daní a odvodov zaťažuje obe strany aj rozsiahlymi byrokratickými nárokmi.
<P>
Cieľom opatrení členských štátov by preto malo byť zmeniť, až eliminovať výhody čiernej práce, aby sa aj práca v domácnostiach stala osobitnou formou dôstojného zamestnania.
<SPEAKER ID="697" NAME="Elisabeth Morin-Chartier" AFFILIATION="PPE">
(FR) Najprv chcem poďakovať pani Berèsovej, predsedníčke Výboru pre zamestnanosť a sociálne veci, že nám umožnila uskutočniť túto rozpravu pred konferenciou Medzinárodnej organizácie práce (ILO), a komisárovi Andorovi za to, že súhlasil s uskutočnením tejto rozpravy medzi Parlamentom a Komisiou.
<P>
Na začiatok by som chcela spomenúť jednu vec. Mnohí hovorili o informovanosti, alebo o slabej informovanosti v oblasti práce v domácnosti. Ak len s istými pochybnosťami skonštatujeme, že pracovníci v domácnosti tvoria 5 až 9 % všetkých pracovníkov, znamená to, že v oblasti práce v domácnosti nemáme informácie. Pomer je jedna ku dvom. Preto žiadam prijať také ustanovenia, ktoré nám umožnia na európskej úrovni lepšie pochopiť oblasť práce v domácnosti, aby sme jej mohli poskytnúť viac záruk.
<P>
Druhý bod, na ktorý chcem upozorniť, sa týka stratégie Európa 2020. Keďže sme ju prijali a vieme, že v tejto stratégii budú pracovné miesta s nízkou úrovňou vzdelania zvlášť ohrozené, musíme v oblasti práce v domácnosti urobiť všetko pre to, aby sme zabezpečili úplné uznávanie špecializácií.
<P>
Pani Lambertová práve povedala, že mnohé práce v domácnosti si vyžadujú istú kvalifikáciu. Takúto prácu musíme identifikovať, podporovať a musíme podporovať vedomosti, ktoré s ňou súvisia.
<P>
Tretí bod sa týka skutočnosti, že Európa nemôže byť založená na hodnotách, ako sú ľudské a sociálne práva, a rozvíjať príslušné acquis EÚ bez toho, aby zároveň zvyšovala ochranu miezd, ochranu pracovného času, ochranu zdravia, informovanosť o požiadavkách práce v domácnosti, a bez toho, aby pracovníkom v domácnosti poskytla isté záruky. Chcela by som však upozorniť na to, že by to nemalo viesť k integrácii pracovníkov, ktorí tu žijú úplne nelegálne. Musíme vedieť aj to, ako zabrániť zneužívaniu hodnôt, ktoré chránime.
<SPEAKER ID="698" NAME="Edite Estrela" AFFILIATION="S&amp;D">
(PT) Úplne súhlasím s tým, čo povedali kolegovia zo Skupiny progresívnej aliancie socialistov a demokratov v Európskom parlamente, ktorí hovorili predo mnou. Chcela by som zablahoželať predsedníčke Výboru pre zamestnanosť a sociálne veci pani Berèsovej k tejto iniciatíve, ktorá nám dáva možnosť diskutovať o veľmi dôležitej téme. Chcem poďakovať aj vám, pán komisár, za vašu zanietenosť a citlivý prístup, ktorý ste preukázali.
<P>
Práca v domácnosti má z hospodárskeho a sociálneho hľadiska veľký význam, no zároveň je slabo platená, jednotvárna a spoločensky podceňovaná. Už tu bolo povedané, že prácu v domácnosti vykonávajú najmä ženy, ktoré sú vystavené všetkým formám diskriminácie. V súvislosti s diskrimináciou chcem len spomenúť, že vo svojej správe o revízii smernice o materskej dovolenke podporujem začlenenie pracovníkov v domácnosti do pôsobnosti smernice.
<P>
Pracovníci v domácnosti sú v súčasnosti vyňatí z pôsobnosti smernice o materskej dovolenke a zo všetkých európskych právnych predpisov zabezpečujúcich právo na ochranu počas materstva a dokonca sa na nich nevzťahuje ani rámcová smernica v oblasti zdravia a bezpečnosti pri práci. Takáto diskriminácia je neprijateľná a musí sa odstrániť.
<P>
Tento dohovor Medzinárodnej organizácie práce preto vítame a mali by sme ho podporiť, aby sme prácu v domácnosti pozdvihli na vyššiu úroveň a aby sme týmto ženám zaručili rovnaké práva, aké majú ostatné ženy.
<SPEAKER ID="699" NAME="Kyriacos Triantaphyllides" AFFILIATION="GUE/NGL">
(EL) Rad štúdií, ktoré uskutočnili členské štáty, potvrdzuje, že pracovníci v domácnosti čelia rôznym problémom vrátane nízkych miezd, diskriminácie, nadmernej pracovnej záťaže, nevhodného správania zo strany zamestnávateľov a dokonca sexuálneho obťažovania. Tieto problémy ešte znásobuje skutočnosť, že títo pracovníci sa nepovažujú za zamestnancov, a preto nemajú zaručenú ochranu podľa medzinárodných dohovorov alebo judikatúry EÚ. Názov "pracovník v domácnosti" preto treba nutne zmeniť na "zamestnanec v domácnosti" a je potrebné naliehavo regulovať otázku zmlúv a podmienok zamestnávania.
<P>
Schválenie dohovoru Medzinárodnej organizácie práce (ILO) o pracovníkoch v domácnosti by bolo prvým krokom v odstraňovaní existujúcich medzier, a to zabezpečením práv súvisiacich s ich zamestnávaním, zvyšovaním miezd, prijatím kritérií pre zamestnávateľov alebo dokonca vysvetlením toho, že zamestnanci v domácnosti nemusia nevyhnutne bývať v domácnosti zamestnávateľa. Súčasťou tohto úsilia Európskej únie by malo byť v spolupráci s členskými štátmi dosiahnuť zmenu existujúcich právnych predpisov tak, aby sa vzťahovali na zamestnancov v domácnosti, a čo je najdôležitejšie, podporiť spoluprácu medzi členskými štátmi a výmenu osvedčených postupov.
<SPEAKER ID="700" NAME="Thomas Mann" AFFILIATION="PPE">
(DE) V Nemecku pracovníci v domácnosti nepatria do pôsobnosti právnych predpisov v oblasti ochrany zamestnanosti. Nie sú začlenení ani do pôsobnosti európskej rámcovej smernice. Dôvodom je, že štát nemôže kontrolovať dodržiavanie nariadení v súkromných obydliach. Podobné prekážky sú aj v ďalších členských štátoch. Pracovníkov v domácnosti nezačlenilo do svojich právnych predpisov v oblasti ochrany zamestnanosti celkovo 15 členských štátov.
<P>
Títo pracovníci si však zaslúžia osobitnú ochranu. Preto podporujem prijatie dohovoru Medzinárodnej organizácie práce (ILO), ale nemyslím si, že by bolo rozumné začleniť veľkú časť dohovoru do právnych predpisov EÚ. To by bránilo národným parlamentom nezávisle rozhodovať o ratifikácii jednotlivých dohovorov ILO. Napriek tomu by som chcel poďakovať pracovným skupinám Medzinárodnej organizácie práce za vynikajúcu prácu.
<P>
Stále pretrvávajú určité problémy, napríklad v definíciách. Článok 1 by sa mal vzťahovať nielen na prácu v domácnosti, ale aj na služby v domácnosti. Problematický je aj článok týkajúci sa času odpočinku. Každý zamestnanec musí mať jeden deň v týždni voľno, ale nemusí to byť v tom istom týždni. Členské štáty sa musia samy dohodnúť na rozsahu pracovného času, pretože je potrebné zachovať istú mieru flexibility.
<P>
Zákaz výplaty mzdy v naturáliách, ktoré priamo súvisia s výkonom práce, ako sú uniformy, nástroje alebo ochranné prostriedky, sa mi zdá nezrozumiteľný. Podľa môjho názoru to znamená, že naturálie sa nesmú zrážať zo mzdy. Inými slovami, potrebujeme zákaz odpočtu naturálií zo mzdy.
<P>
Myslím si, že po odstránení týchto nezrovnalostí by sme dohovor ILO o pracovníkoch v domácnosti mali podpísať. Veľmi pekne vám ďakujem, pani Berèsová, za vašu iniciatívu a ďakujem všetkým tým, ktorí povedali, že sa budú snažiť dosiahnuť pokrok v záujme ľudí, ktorí si, ako vieme, zaslúžia ochranu.
<SPEAKER ID="701" NAME="Elena Băsescu" AFFILIATION="PPE">
(RO) Vítam iniciatívu s cieľom prijať dodatok k dohovoru Medzinárodnej organizácie práce vo forme odporúčania o pracovníkoch v domácnosti. Chcem pripomenúť, že títo pracovníci tvoria 9 % celkovej pracovnej sily, ale nemajú rovnaké sociálne istoty. Neschopnosť oficiálne uznať tieto činnosti je na škodu pracovníkom, ako aj štátu, ktorý im nemôže vyrubiť dane. Domnievam sa, že táto kategória pracovníkov je zvlášť zraniteľná, pokiaľ ide o zneužívanie zo strany zamestnávateľov. Pracovníci v domácnosti sú v mnohých prípadoch prisťahovalci bez dokladov, čo im v prípade zneužívania bráni kontaktovať príslušné orgány. Žiadam Komisiu, aby čo najskôr prijala balík opatrení zameraných na ochranu a poskytovanie informácií týmto pracovníkom. Je potrebná úzka spolupráca medzi vnútroštátnymi orgánmi a európskymi inštitúciami s cieľom zlepšiť pracovné podmienky tejto kategórie pracovníkov.
<SPEAKER ID="702" NAME="Silvia-Adriana Ţicău" AFFILIATION="S&amp;D">
(RO) Dopyt po opatrovateľských službách v domácnosti v dôsledku starnutia obyvateľstva narastá. Hospodárska kríza zvýšila mieru nezamestnanosti na približne 10 %, pričom miera nezamestnanosti mladých ľudí dosahuje až 20 %. Programy hospodárskej obnovy mali v mnohých členských štátoch za následok znižovanie rozpočtov na zdravotníctvo, čo zároveň viedlo k prepúšťaniu mnohých zamestnancov pracujúcich v tomto odvetví.
<P>
Neschopnosť oficiálne uznať opatrovateľské služby v domácnosti alebo upratovacie služby oberá týchto pracovníkov o šancu na slušný život a najmä na slušný dôchodok. Vzhľadom na to, že v týchto odvetviach sú zamestnané predovšetkým ženy, ktoré sú vo všeobecnosti zodpovedné za svoje vlastné rodiny, a to z hľadiska výchovy detí, ako aj starostlivosti o starších členov rodiny, chcela by som sa opýtať Komisie, či sú k dispozícii nejaké štatistiky o pracovníkoch v domácnosti na úrovni EÚ a na úrovni každého členského štátu. Chcela by som sa tiež opýtať, aké opatrenia plánuje Komisia prijať s cieľom zabezpečiť nielen potrebnú flexibilitu, ale aj dodržiavanie práv týchto pracovníkov.
<SPEAKER ID="703" NAME="Ilda Figueiredo" AFFILIATION="GUE/NGL">
(PT) Túto rozpravu považujem za dôležitú a za rovnako dôležitú považujem iniciatívu predsedníčky Výboru pre zamestnanosť a sociálne veci o potrebe uznať hodnotu pracovníkov v domácnosti, z ktorých väčšina sú ženy poskytujúce pomoc v domácnosti, upratovacie a stravovacie služby, ktoré sú bežne obeťami vážneho vykorisťovania a diskriminácie, čo sa ešte zhoršuje v prípade prisťahovalkýň. Preto je mimoriadne dôležité, aby sme s týmto problémom bojovali.
<P>
Zároveň si myslím, že nový dohovor a odporúčanie Medzinárodnej organizácie práce by mohli byť veľmi nápomocné, a ak to bude možné, mali by sa schváliť na 100. zasadnutí Medzinárodnej konferencie práce. Preto niet pochýb o tom, že úloha Komisie - vaša úloha, pán komisár - môže mať v súvislosti s podporou členských štátov a tiež pri upriamovaní väčšej pozornosti na presný obsah dohovoru veľký význam. Zároveň vás však vyzývam, aby ste venovali maximálnu pozornosť právnym predpisom Únie s cieľom zabezpečiť ochranu práce, miezd, materstva a ochranu v prípade choroby, ako aj právo na sociálne zabezpečenie pracovníkov v domácnosti, tak mužov, ako aj žien.
<SPEAKER ID="704" NAME="Elisabeth Schroedter" AFFILIATION="Verts/ALE">
(DE) Chcela by som sa ešte raz vrátiť k vystúpeniu pána Andora, ktorý sa veľmi opatrne opýtal, či má Európska komisia právomoci a zodpovednosti v tejto oblasti. Som presvedčená, že má väčšiu zodpovednosť, najmä pokiaľ ide o slobodu pohybu.
<P>
V tejto súvislosti sa mi okamžite vybavia vyslaní pracovníci. Jedným z takýchto príkladov je poradenské stredisko pre vyslaných pracovníkov v Berlíne, ktoré vytvorili odbory. Najväčšou skupinou pracovníkov, ktorí kontaktujú toto stredisko nielen z Berlína, ale z celého Nemecka, sú ošetrovateľky, ktoré sú zamestnané ako pracovníčky v domácnosti niekedy v otrasných a veľmi neistých pracovných podmienkach. Toto je jeden zo spôsobov obchádzania minimálnych pracovných podmienok. Niektorí z týchto ľudí majú dokonca falošný status samostatne zárobkovo činnej osoby. To je dôvod, prečo sme predložili tento pozmeňujúci a doplňujúci návrh. Väčšina týchto ľudí sú pracovníci z iných členských štátov EÚ a z tretích krajín. To potvrdzuje, že Komisia je nepochybne zodpovedná za prijatie opatrení a zavedenie minimálnych noriem v tejto oblasti.
<SPEAKER ID="705" NAME="László Andor">
člen Komisie. - Táto diskusia vyzdvihuje kľúčovú úlohu Medzinárodnej organizácie práce v pracovnej oblasti. Som presvedčený, že musíme naďalej rozvíjať úzku spoluprácu s Medzinárodnou organizáciou práce, pretože jej práca v tejto oblasti a, samozrejme, aj v iných, veľmi úzko súvisí s európskym kontextom.
<P>
Diskusia však potvrdila aj to, že mnohé politiky zamestnanosti a sociálne politiky, ktorými sa zaoberáme, sa vzťahujú na pracovníkov v domácnosti, hoci títo pracovníci sa považujú za osobitnú skupinu.
<P>
Rozvoj zručností, zdravie a bezpečnosť, dôstojné mzdy a sociálne zabezpečenie, rozvoj zmluvných dohôd - a mohol by som, samozrejme, menovať ďalej - to všetko sú aspekty, ktoré sa musia riešiť v kontexte práce v domácnosti a Európska únia v tom musí nepochybne zohrávať vedúcu úlohu na globálnej úrovni.
<P>
Musíme veľmi úzko spolupracovať s členskými štátmi, pretože mnohé možnosti riešenia tejto otázky sú na úrovni členských štátov, a naďalej si vymieňame osvedčené postupy v tejto oblasti.
<P>
Ako som povedal v úvodnom príhovore, v súčasnosti realizujeme na základe požiadavky Parlamentu pilotný projekt s cieľom zmeniť neistú prácu na dôstojné zamestnanie. Iniciovali sa už dve výzvy na prekladanie návrhov. Druhá výzva, ktorá bola predložená začiatkom tohto roka, sa osobitne zameriava na posilnenie práv najchudobnejších pracovníkov a zároveň vypracujeme štúdiu s cieľom lepšie pochopiť jav neistej práce.
<P>
Pokiaľ ide o otázku týkajúcu sa právnych predpisov v oblasti zdravia a bezpečnosti a ich uplatňovania vo vzťahu k pracovníkom v domácnosti, Komisia v súčasnosti neplánuje rozšíriť pôsobnosť smernice v oblasti zdravia a bezpečnosti, ale v tejto chvíli máme príležitosť pouvažovať o nových pravidlách pre pracovníkov v domácnosti ako pre skupinu. Je dôležité poznamenať, že členské štáty môžu, samozrejme, zaviesť prísnejšie vnútroštátne predpisy. Môžu napríklad začleniť pracovníkov v domácnosti do pôsobnosti vnútroštátnych predpisov a ísť nad rámec minimálnych požiadaviek.
<SPEAKER ID="706" NAME="Predsedajúca">
Na záver tejto rozpravy mi dovoľte uviesť, že som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční vo štvrtok 12. mája o 12.00 hod.
