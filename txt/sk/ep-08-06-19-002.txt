<CHAPTER ID="002">
Cesta k bezpečnejšej, ekologickejšej a účinnejšej mobilite v celej Európe: prvá správa o iniciatíve Inteligentné vozidlo (rozprava) 
<SPEAKER ID="006" NAME="Predsedajúca">
Ďalším bodom je rozprava o správe vypracovanej pani Zitou Gurmaiovou v mene Výboru pre dopravu a cestovný ruch s názvom Cesta k bezpečnejšej, ekologickejšej a účinnejšej mobilite v celej Európe: prvá správa o iniciatíve Inteligentné vozidlo.
<SPEAKER ID="007" NAME="Zita Gurmai">
spravodajkyňa. - (HU) Ďakujem. Vážená pani predsedajúca, pán komisár, dámy a páni, náš každodenný život čoraz viac závisí od dopravy. Takisto aj európske hospodárstvo sa spolieha na účinnú cestnú dopravu. Zvyšujúci sa objem dopravy však podnietil vznik závažných spoločenských problémov. Spôsobuje zápachy na cestách a v mestských častiach, vedie k vážnym ekologickým a zdravotným problémom, mrhá energiou a predovšetkým spôsobuje dopravné nehody. Len v krátkosti spomeniem niekoľko šokujúcich štatistík: ročný objem emisií oxidu uhličitého z cestnej dopravy predstavuje 835 miliónov ton, každý rok zahynie na cestách 40 000 ľudí, náklady spojené s dopravnými zápchami v Európskej únii dosahujú ročne 50 miliárd EUR, čo sa rovná 0,5 % HDP Spoločenstva a toto číslo by sa mohlo do roku 2010 vyšplhať až na 1 % HDP v EÚ.
<P>
Mám však pre vás jednu dobrú správu: tieto problémy je možné zmierniť. Elektronická kontrola stability by mohla každý rok ušetriť životy okolo 4 000 ľudí, a ak by sa v celej Európe plne zaviedlo palubné tiesňové volanie eCall, počet nehôd na cestách so smrteľnými následkami by sa mohol znížiť až o 5 - 15 %. Každý rok by sme tak zachránili vyše 2 500 životov a ušetrili 22 miliárd EUR. Vhodný softvér a informácie v reálnom čase v dopravných centrách by nám umožnili znížiť zápchy o 40 %.
<P>
Aj z tých niekoľkých čísel, ktoré som vám citovala, je zrejmé, že inteligentné automobilové systémy majú nepopierateľné výhody, no využívanie týchto systémov ostáva naďalej obmedzené. V Spojených štátoch je naopak od roku 2012 elektronická kontrola stability povinná vo všetkých nových automobiloch. Hlavným dôvodom, prečo nie sú tieto systémy rozšírenejšie, je ich vysoká cena a nedostatok vhodných informácií a inteligentnej infraštruktúry. Musíme sa však spýtať sami seba, či môžeme pripustiť situáciu, v ktorej si občania Európy nemôžu uplatňovať svoje práva? Domnievam sa, že každý z nich a tiež každý z nás má právo na bezpečnú, dlhodobo udržateľnú a efektívnu mobilitu.
<P>
Keďže mobilita sa zvyšuje a neustále rastie, problémy, ktoré som spomínala, sú celoeurópskymi problémami, a ak mobilita nie je celkom optimálna alebo bezpečná, musíme na to reagovať na celoeurópskej úrovni. Je potrebné odstrániť prekážky na trhu, podporovať dopyt po inteligentných komunikačných technológiách a vybudovať na európskej úrovni interoperabilnú inteligentnú infraštruktúru. Musíme si udržať a ďalej zlepšovať výsledky, ktoré sme už dosiahli v rámci európskeho výskumu a vývoja informačných a komunikačných technológií, predovšetkým pokiaľ ide o vhodnú interakciu medzi vodičom a vozidlom. Všetko toto je pre európske hospodárstvo a spoločnosť nevyhnutné a je to tiež v záujme európskeho priemyslu, keďže priemyselné odvetvia v Japonsku a Spojených štátoch (aby som uviedla len jeden či dva príklady) sú našimi najväčšími konkurentmi. Európski politici uznávajú túto potrebu a to je dôvod, pre ktorý je iniciatíva inteligentné vozidlo úvodným projektom v rámci iniciatívy i2010.
<P>
Celkovo preto vítam oznámenie Európskej komisie a podporujem vynaloženú snahu zainteresovaných strán na rozširovanie vhodného využívania inteligentných informačných a bezpečnostných technológií vo vozidlách. Musíme vziať na vedomie, že celý proces je ešte stále v plienkach, no máme už informácie o pokroku, ktorý sa dosiahol od začiatku iniciatívy inteligentné vozidlo. Práca, ktorú sme už odviedli, nie je zanedbateľná a dosahujeme primeraný pokrok. Zároveň však s veľkou zvedavosťou očakávam ďalšiu správu o pokroku a verím, že aj ja, so svojimi skromnými zdrojmi, som prispela k dosiahnutiu cieľa podporujúceho zavádzanie systémov, ktoré zachraňujú život, sú neškodné voči životnému prostrediu a optimalizujú premávku v čo najväčšej možnej miere.
<P>
Rada by som na záver využila túto príležitosť a poďakovala sa všetkým, ktorí mi pri práci pomáhali: Generálnemu riaditeľstvu Európskej komisie pre informačnú spoločnosť a médiá, sekretariátu Výboru Európskeho parlamentu pre dopravu a cestovný ruch, ďakujem svojim kolegom z Parlamentu a tiež tým, ktorí tu dnes nemohli byť, za ich pripomienky a pozmeňujúce a doplňujúce návrhy a ďakujem odborným organizáciám za ich užitočné rady, pozvania a vysvetlenia. Ďakujem všetkým za vašu spoluprácu.
<SPEAKER ID="008" NAME="Antonio Tajani">
člen Komisie. - (IT) Vážená pani predsedajúca, dámy a páni, vážená pani Gurmaiová, hoci dnes zastupujem komisárku Redingovú, ktorá sa zaoberá témou dnešnej rozpravy, považujem jej predmet za nanajvýš dôležitý, pretože tvorí pevnú súčasť stratégie, ktorú Komisia a moje oddelenie zamýšľa presadzovať v niekoľkých nasledujúcich rokoch, t. j. znižovanie počtu úmrtí na cestách Európskej únie.
<P>
Je našou povinnosťou považovať túto iniciatívu za politickú prioritu, občania nás sledujú a predovšetkým mladí ľudia od nás očakávajú odpovede, rady, návrhy a nápady ako využívať cesty Európskej únie bez rizika straty životov.
<P>
Preto je dnešná rozprava, rovnako ako tá včerajšia, nanajvýš dôležitá a preto sú dôležité aj podujatia, ktoré organizuje Európska komisia. V Bruseli sa 10. júla uskutoční podujatie pre mladých ľudí, na ktorom budú mať príležitosť diskutovať o bezpečnosti na cestách, počas francúzskeho predsedníctva sa uskutoční séria podujatí na tému bezpečnosti na cestách, najvýznamnejšie spomedzi nich sa bude konať v Paríži 13. októbra, hoci podujatia propagujúce aktivity v tomto sektore sa uskutočnia aj v iných európskych mestách s cieľom zvýšiť informovanosť verejnosti, a predovšetkým mladých ľudí.
<P>
Vážená pani predsedajúca, dámy a páni, vzhľadom na dnešnú rozpravu by som rád poďakoval Parlamentu ako celku a zablahoželal spravodajkyni k jej vynikajúcej a komplexnej správe. Vítam predovšetkým fakt, že v správe sa spomína veľký potenciál technológií a systémov propagovaných iniciatívou inteligentné vozidlo. Ak sa majú tieto systémy dostať až k účastníkom cestnej premávky, podpora Parlamentu je nesmierne dôležitá.
<P>
Od samotného začiatku boli občania ústredným cieľom a zameraním iniciatívy. Ako používatelia ciest musia občania čeliť neustále zložitejším voľbám v oblasti mobility a správy, ktoré vysiela verejný a súkromný sektor, v niektorých prípadoch mätú, alebo sú dokonca rozporné. Vítam preto výzvu Parlamentu na zavedenie budúcich opatrení, ako sú stimuly, školenia pre vodičov a informačné kampane pre používateľov, aby mohli bezpečnejšie a ekologickejšie vozidlá získať väčší podiel na trhu.
<P>
Je veľmi povzbudivé, predovšetkým pre mňa, ako dlhoročného poslanca tohto Parlamentu, keď vidím, že Parlament uznáva význam systému eCall ako jednu z kľúčových priorít iniciatívy inteligentné vozidlo. Vďaka systému eCall sme dosiahli veľké pokroky a na konci roka predstaví Komisia Parlamentu a Rade nový komunikačný systém, ktorým sa určia záverečné fázy na dokončenie systému eCall.
<P>
Som tiež Parlamentu vďačný za podporu našej snahy nájsť najlepší spôsob dosahovania energetickej účinnosti a znižovania emisií CO2 prostredníctvom inteligentných technológií a za to, že nám naznačil opatrenia, ktoré je možné prijať. Toto odvetvie je napriek tomu ešte stále v začiatkoch a napríklad nariadenie o cieľoch znižovania emisií CO2 je ešte len potrebné zaviesť. Opäť mám na mysli budúce opatrenia v dopravnom odvetví založené predovšetkým na integrovanom prístupe. Podpora Parlamentu bude v tomto ohľade dôležitá.
<SPEAKER ID="009" NAME="Dieter-Lebrecht Koch">
v mene skupiny PPE-DE. -(DE) Vážená pani predsedajúca, pán komisár, dámy a páni, verejnosť by z potenciálu pre vyššiu bezpečnosť na cestách mala mať dvojaký osoh. Preto vyzývam, okrem správy, o ktorej dnes diskutujeme, na intenzívnejší výskum a vzdelávanie v oblasti bezpečnostných prínosov systémov podpory riadenia. Väčšina ľudí nemá s týmito systémami absolútne žiadne skúsenosti a nemôžu preto v prvom rade oceniť, že systémy asistujúce vodičom v sebe nesú nesporný bezpečnostný potenciál - napokon, zlyhanie vodiča je príčinou asi 80 % cestných nehôd - po druhé, že robia zo šoférovania menej stresujúcu činnosť, po tretie, že pomáhajú vodičom a snímajú z nich bremeno bez toho, aby im brali konečnú zodpovednosť a po štvrté, že podporujú jazdu, ktorá je hospodárna a ekologická. Podľa nedávnych štúdií by systémy podpory riadenia mohli predchádzať jednej tretie všetkých vážnych nehôd, ak by ich používali všetci vodiči.
<P>
Systémy ako adaptívny tempomat, podpora pri zmene jazdného pruhu a elektronická kontrola stability sú dnes technicky dobre vypracované a vysoko spoľahlivé. Na druhej strane musia prechádzať pravidelnou technickou kontrolou a musia sa testovať po oprave automobilu po väčšej nehode. Inteligentné automobilové systémy celkovo pomáhajú predchádzať rizikovým situáciám tým, že znižujú zaťaženie vodičov a vedú k uvoľnenejšiemu a predvídavému spôsobu jazdy.
<P>
Žiaľ, tieto systémy ešte nie sú štandardným vybavením vozidla. Napriek stratégii tzv. nulovej vízie (Vision Zero) bude aj v budúcnosti dochádzať k dopravným nehodám. Od konca roku 2010 majú byť všetky vozidlá vybavené elektronickým systémom tiesňového volania eCall navádzaným satelitom, takže odbornú pomoc bude možné poskytnúť v priebehu jednej hodiny po nehode.
<P>
Pomocou európskeho tiesňového telefónneho čísla 112 dostanú tiesňové centrum a záchranné služby rýchlu, automatickú správu o nehode a jej presnej lokalizácii. Až do príchodu záchrannej služby by však každý z nás mal byť schopný poskytnúť prvú pomoc. V moderných kabínach vozidiel však existuje aj nebezpečenstvo senzorického preťaženia. Neustále zložitejšie fungovanie každodenných funkcií, ako je klimatizácia, autorádiá a navigačné systémy v kombinácii s audiovizuálnymi signálmi z asistenčných systémov ako automatický parkovací systém, protinárazové zariadenia, alkoholické zámky a zámky preťaženia a iné zariadenia môžu vodičov vyrušovať či dokonca zaťažovať.
<P>
Pri všetkých možných prínosoch zostáva problém náhrady automobilového parku. Ide predovšetkým o finančnú dostupnosť. Žiaľ, priemerný vek našich vozidiel skôr narastá, ako klesá. Vozidlá musia zostať cenovo dostupné. Sme za to zodpovední.
<P>
Na záver mi dovoľte vyjadriť vrelé poďakovanie pani Gurmaiovej za jej vynikajúcu prácu.
<SPEAKER ID="010" NAME="Silvia-Adriana Ţicău">
v mene skupiny PSE. - (RO) Vážená pani predsedajúca, pán komisár, vážení kolegovia. Rada by som zablahoželala pani Gurmaiovej k jej správe a som presvedčená, že aj vďaka nej bude orientačný plán, ktorý Komisia pripravuje na jeseň 2008, týkajúci sa urýchleného zavádzania stimulov pre inteligentné vozidlá ambicióznejší.
<P>
Iniciatíva inteligentné vozidlo sa začala v roku 2006 a je hlavným projektom v rámci programu e2010, ktorý predstavuje strategický rámec Komisie pre informačnú spoločnosť do roku 2010. Jednou zo zložiek programu eSafety je zavedenie systému eCall do roku 2010, ktorý automaticky skontaktuje záchrannú službu a poskytne údaje týkajúce sa presnej polohy vozidla. Napriek tomu je dôležité, aby členské štáty podpísali memorandum o porozumení. Podporujem zavedenie systému ako štandardnej výbavy pre všetky nové vozidlá od roku 2010.
<P>
Každý rok je v Európe možné zachrániť 4 000 životov zavedením systému elektronickej kontroly stability, ktorý znižuje riziko šmyku. Bohužiaľ, podľa stratégie výrobcov automobilov sú tieto zariadenia dostupné v pomerne malom množstve a často v balíčkoch drahého vybavenia. Verím, že nestačí len stanoviť si ciele, od roku 2012 by mal byť systém kontroly stability dostupný pre všetky modely, no je tiež dôležité zavádzať stimuly pre kupujúcich, aby sa pre túto možnosť rozhodli. Zistilo sa, že by sa dalo predísť 60 % zrážok áut idúcich za sebou, ak by mali vodiči systémy podpory bŕzd a technológiu na predchádzanie nehodám. Systémy zlepšujúce viditeľnosť, ktoré vozidlo vybavia adaptívnymi reflektormi, by takisto mohli znižovať smrteľné nehody, ktorých obeťami sú chodci, a to o 30 % a počet nehôd, ktorých účastníkmi sú cyklisti o 15 %.
<P>
Myslím si, že je veľmi dôležité, aby sa zabezpečil dôverný charakter údajov a upozorňujem na fakt, že je naliehavo potrebný právny výklad zodpovednosti v prípade nehôd automobilov vybavených zariadeniami na podporu bŕzd, či protišmykovou kontrolou. Automobilový priemysel by mal prijať európsky kódex osvedčených postupov na projektovanie a testovanie pokročilých podporných systémov pre výrobcov... pre vodičov automobilov, ktorý vypracoval REPONSE.
<P>
Na záver sa domnievam, že pre široké využitie týchto systémov je potrebná existencia finančných schém Spoločenstva a členských štátov podporujúcich nákup inteligentných vozidiel. Rada by som zablahoželala pani Gurmaiovej k jej správe a aj my skutočne očakávame ambiciózny plán Komisie na zavedenie inteligentných vozidiel.
<SPEAKER ID="011" NAME="Paweł Bartłomiej Piskorski">
v mene skupiny ALDE. - (PL) Vážená pani predsedajúca, pán komisár, ako sme včera povedali, vo svojej novej úlohe ste sa k nám pripojili v správnom čase počas rozpravy o doprave.
<P>
Počas týchto niekoľkých dní rozoberáme rôzne otázky, ktoré majú význam pre bezpečnosť na cestách a kvalitu dopravy. Pred dvoma dňami sme hovorili o bezpečnosti chodcov a cyklistov, včera sme diskutovali o preprave nebezpečných materiálov a systémoch cestnej bezpečnosti. Dnes sa zaoberáme samotnými vozidlami, čiže tým, ako spraviť vozidlá používané ľuďmi na cestách Európskej únie čo najbezpečnejšími.
<P>
Nám je náš cieľ jasný, a to umožniť občanom EÚ pohybovať sa účinnejšie a viesť pohodlnejší život, no zároveň im umožniť, aby sa cítili bezpečnejšie, aby sme vďaka našim nariadeniam mohli svojim voličom a ľuďom povedať, že sme urobili pozitívny krok vpred. Osobitné opatrenia prijaté Európskym parlamentom ukazujú dôležitosť nielen Parlamentu, ale ukazujú tiež, že európske právne predpisy a európske inštitúcie prinášajú niečo pozitívne a hmatateľné do života všetkých.
<P>
Mali by sme pamätať, že keď diskutujeme o iniciatívach pre bezpečnejšie vozidlá, musíme si uvedomiť dve veci. Po prvé, hovoríme o samotnom automobile a všetkých systémoch: systémoch kontroly rýchlosti, kontroly stability, udržiavania vzdialenosti medzi vozidlami, všetky tieto pomocné systémy spolu s navigačnými systémami sú veľmi dôležitým vybavením, ktoré zlepšuje fungovanie automobilu, ktorý je prostriedkom na cestovanie.
<P>
Mali by sme však pamätať a je vhodné to v rozprave pripomenúť, že pre všetkých našich občanov, ktorí sa presúvajú po ceste, je otázka komunikácie veľmi dôležitá, ak dôjde k tragédii, nehode alebo nešťastiu. Občania by si mali byť istí, že vďaka technickému vybaveniu a systémom, ktoré zavádzame, dostanú pomoc čo najrýchlejšie.
<P>
Obe otázky sú veľmi dôležité. Obe, to znamená účinné informačné systémy umožňujúce príchod pomoci v prípade nehody a zároveň systémy zlepšujúce samotné vozidlá.
<P>
V rozprave o tejto správe, ktorú moja politická skupina podporuje, musíme tiež pamätať na jej obmedzenia. V prvom rade, keď hovoríme o inteligentnom vozidle, nesmieme zabudnúť na to, že dôležitou súčasťou inteligentného vozidla je inteligentný vodič. Nejde o banálnu záležitosť a otázka výchovy je tiež veľmi dôležitá. V mnohých prípadoch sme zistili, že technologický pokrok nesprevádzalo zvýšenie bezpečnosti. Prečo? Pretože napriek zlepšenej technológii a rýchlejším autám, sa vodiči vo svojich autách cítili nezraniteľní. Lepšie cesty znamenali, že môžu jazdiť rýchlejšie. Z tohto dôvodu je tiež nesmierne dôležitá otázka vzdelávania, ktoré poukazuje na to, čo je pri modernej technológii užitočné, no tiež na jej obmedzenia a na to, že vodiči by nemali zneužívať moderné technológie, ktoré, ako dúfam, zavedieme.
<P>
Spomenula sa tu otázka trhových síl, keďže neexistujú záruky, že nariadenia, ktoré prijmeme, nech budú akokoľvek dobré, užitočné, vhodné a prínosné pre vodičov, povedú k okamžitej výmene áut za vozidlá, ktoré považujeme za bezpečnejšie, efektívnejšie a ľahšie ovládateľné. Neexistujú záruky, pretože stojíme pred cenovou prekážkou. Táto prekážka by mohla vážne obmedziť dostupnosť týchto vozidiel. Nie som zástancom systémov, ktoré obsahujú finančné opatrenia, a preto ide o akúsi intelektuálnu výzvu pre Spoločenstvo a pre nás samotných, aby sme našli spôsob, ako nielen vyrábať bezpečnejšie vozidlá a lepšie cesty, ale tiež ako presvedčiť občanov Európskej únie, aby ich sami chceli používať a mali potrebné finančné možnosti.
<P>
Chcel by som poďakovať spravodajkyni a opäť vyjadriť silnú podporu správe.
<SPEAKER ID="012" NAME="Sepp Kusstatscher" LANGUAGE="DE">
Vážená pani predsedajúca, pán komisár, ktorého na našom zasadnutí vítam, dámy a páni, máme pred sebou správu s množstvom návrhov. S istotou môžem vyjadriť poklonu pani Gurmaiovej za bohaté nápady, ktoré zapracovala do svojej správy s cieľom zlepšiť technickú prepracovanosť vozidiel na našich cestách.
<P>
Na úvod si však nemôžem odpustiť poznámku o výrazoch inteligentné vozidlo, inteligentná infraštruktúra a inteligentné bezpečnostné zariadenia. Ako som už povedal vo Výbore pre dopravu a cestovný ruch, považujem za úplne neprijateľné používať tento termín pre vozidlá a cesty. Intellengentia, intellegere, intellegens - tieto latinské výrazy sa týkajú uvažovania, vnímania a chápania. Odkazujú na kognitívnu schopnosť ľudských bytostí, ich schopnosť rozumieť, abstrahovať, riešiť problémy a uplatňovať svoje poznatky. Z čisto lingvistického hľadiska je výslovným nezmyslom hovoriť o inteligentných vozidlách a inteligentných cestách!
<P>
V dôvodovej časti správy pani Gurmaiová píše: "Čoraz hustejšia cestná premávka spôsobuje vážne sociálne a ekologické problémy: preťažovanie cestných sietí a mestských častí, poškodzovanie životného prostredia a verejného zdravia, plytvanie energiou a predovšetkým stratu životov". Z celého srdca súhlasím. Nechcem v žiadnom prípade poprieť, že dômyselne vymyslená technológia, ktorou tento dokument oplýva, je schopná napomôcť to, aby sa cestná premávka stala menej nebezpečnou a ohľaduplnejšou voči životnému prostrediu. Ale len v obmedzenej miere vedie k riešeniu skutočných sociálnych a ekologických problémov.
<P>
Nedávno som navštívil niekoľko školských tried. Počas svojich návštev som využil príležitosť a spýtal sa niekoľkých žiakov zo stredných škôl, čo považujú za hlavnú príčinu početných nehôd na cestách. Prvou odpoveďou bolo vždy "prirýchla a nebezpečná jazda a šoférovanie v stave opitosti". Riešenia, s ktorými tu prichádzame, sa však výhradne týkajú riešení, ktoré propaguje motoristický priemysel, ktorý sa snaží predať čoraz viac nových a technologicky prepracovaných vozidiel.
<P>
Ak sú problémom stúpajúce ceny benzínu, ak je naliehavo potrebné všeobecne znižovať spotrebu energií, ak je potrebné znižovať nezodpovedne vysoké emisie CO2 a ak chceme spraviť niečo pre boj so zmenou klímy, nemali by sme tieto veci stavať na roveň filozofie čoraz väčšej, vyššej, rýchlejšej a prepracovanejšej mobility, skôr by sme mali prijímať odlišný životný štýl, v ktorom je život pomalší, skromnejší a šetrnejší.
<P>
Ešte k jednému bodu musím vzniesť námietky. Spravodajkyňa píše: "Pre spotrebiteľov je rozhodujúcou otázkou cenová dostupnosť. Mnoho spotrebiteľov si zmienené systémy jednoducho nemôže dovoliť. Preto je dôležité, aby sa inteligentné dopravné systémy čo najskôr stali cenovo prístupnými a všeobecne dostupnými". Inštitút Environmental and Forecasting Institute (UPI) sídliaci v Heidelbergu pred niekoľkými rokmi vypočítal, že po zvážení všetkých priamych a nepriamych dopravných nákladov je priemerné auto v Nemecku dotované vládou, čiže daňovými poplatníkmi, až do výšky okolo 3 000 EUR ročne. Nie je prijateľné, aby sa ničenie životného prostredia a riziká pre verejné zdravie dotovali. Naopak, tí, čo škodu spôsobujú, by mali platiť v súlade so zásadou transparentnosti nákladov.
<P>
Výstavba ciest a ich údržba nie sú jedinými faktormi nákladov. Sú nimi tiež využitie pôdy a mnohé formy škôd na prírode a ľudskom zdraví. Nechcem, prosím, aby ste ma zle pochopili, nestaviam sa proti lepšej technológii, no oponujem takejto slepej viere v technológiu. Ak chceme dotovať mobilitu, mali by sme v prvom rade podporovať železničnú dopravu, miestnu verejnú dopravu, cyklistiku a pešiu chôdzu. Bolo by to inteligentnejšie, zdravšie, bezpečnejšie a ekologickejšie.
<SPEAKER ID="013" NAME="Wiesław Stefan Kuc">
v mene skupiny UEN. - (PL) Vážená pani predsedajúca, správa pani Zity Gurmaiovej a jej odporúčania sú ďalším krokom k zlepšeniu bezpečnosti na cestách v Európskej únii. Väčšina z nás jazdí po týchto cestách. Naše vozidlá sú vybavené technológiami, ktoré sa neustále zlepšujú: katalyzátory, ABS, ASC, svetlá, bezpečnostné pásy a tak ďalej. Ako to však už býva, aj tu sú nejaké "ale". Vo všeobecnosti sa toto elektronické vybavenie zavádza do drahých áut, ktoré prechádzajú bezpečnostnými testmi, majú deformačné zóny a sú vybavené viacerými airbagmi alebo špeciálnymi pásmi. Tieto vozidlá odolajú takmer akejkoľvek nehode, žiaľ, však väčšina vozidiel na našich cestách sú stredne drahé, či lacné automobily. Ešte podstatnejšie je to, že predaj týchto áut neustále narastá a podľa automobilových časopisov budeme čoskoro zaplavení vlnou lacných áut z Indie, Číny alebo iných krajín. Cena sa, samozrejme, spája s kvalitou a vybavením. Autá, ktoré stoja od 2 000 EUR do 5 000 EUR nemajú viac ako motor, volant, kolesá, sedadlá, prípadne v niektorých krajinách, jeden bezpečnostný pás.
<P>
Je preto povzbudivé, že sa v tejto situácii nájdu ľudia, ktorí sa snažia spraviť náš život bezpečnejším. Ceny neustále klesajú a povinné vybavenie je možné stále rozširovať. Nejde len o bezpečnostné pásy či ekologické motory. Možno v budúcnosti sa stane povinným aj ABS alebo automatické systémy kontroly stability či ASC.
<P>
Rád by som zablahoželal pani Zite Gurmaiovej k jej inovačnej správe. Som si istý, že napriek komplikovaným názvom a fungovaniu týchto častí vybavenia sa správa stretne s pochopením a podporou. Snažíme sa bojovať proti obrovskému počtu smrteľných nehôd a naša politická skupina túto správu podporí tak, ako sme podporili aj predchádzajúce správy, o ktorých diskutovali včera moji kolegovia.
<SPEAKER ID="014" NAME="Johannes Blokland">
v mene skupiny IND/DEM. - (NL) Vážená pani predsedajúca, som spravodajkyni, pani Gurmaiovej, veľmi vďačný za jej správu. Zvolila správy prístup. Pán Kusstatscher má, samozrejme, pravdu vo svojej filozofickej kritike názvu inteligentné auto. Je zrejmé, že tu hovoríme o umelej inteligencii a takto musíme toto slovo chápať.
<P>
V uznesení o inteligentnom aute je potrebné objasniť tri body. Po prvé, vývoj inteligentného vozidla musí byť v záujme čistého životného prostredia. Po druhé, jeho vývoj musí mať pozitívny vplyv na bezpečnosť na cestách. Som rád, že tieto body sú objasnené v správe pani Gurmaiovej. Rád by som však vzniesol nasledujúce pripomienky.
<P>
Po prvé, domnievam sa, že je dôležité, aby snaha, ktorá sa vynakladá na vývoj inteligentného vozidla, spĺňala ekologické ciele Európskej únie. Správa sa zmieňuje o tom, že cieľom Európskej komisie je, aby nové osobné automobily a menšie nákladné autá v priemere neprodukovali viac ako 120 gramov CO2 na kilometer. Rád by som dodal, že cieľ na rok 2020 je 80 gramov na kilometer. Verím, že vývoj inteligentných vozidiel môže pomôcť pri dosahovaní tohto cieľa. Pri dlhodobo udržateľnom vývoji energetických zdrojov pre vozidlá existujú určite aj ďalšie inteligentné možnosti, ako dosiahnuť ciele znižovania emisií CO2.
<P>
Po druhé, povedal by som, že vývoj inteligentných vozidiel je tiež v záujme bezpečnosti na cestách. V správe sa to obšírne rozoberá, takže o tom už viac nemusím hovoriť.
<P>
Pokiaľ ide o odôvodnenie J, musí byť jasné, že odhliadnuc od toho, či technologický pokrok spôsobuje, že sa vodiči cítia bezpečne, a preto menej zodpovedne, je na každom jednotlivom vodičovi, aby šoféroval pozorne. Táto zásada sa stále musí uplatňovať a je preto vynikajúce, ak sa to vodičom pripomína.
<P>
Moje posledné pripomienky sa týkajú správy ako takej. Je nanajvýš dôležité, aby sa na vývoj inteligentných vozidiel nehľadelo oddelene od vývoja prostredia pre inteligentné vozidlo. Táto konkrétna kombinácia poskytuje mnohé príležitosti na znižovanie znečistenia a zlepšovanie bezpečnosti na cestách. Pre spoločnosť je dobrý systém premávky veľmi dôležitý. Musíme si uvedomiť fakt, že doprava ide na úkor životného prostredia a naďalej sa bude spájať s nehodami.
<P>
Vývoj inteligentných dopravných systémov však môže celkom iste pomôcť minimalizovať tieto negatívne vplyvy dopravy. Rád by som preto upriamil pozornosť na odôvodnenie 13. Očakávam silnú podporu od členských štátov a Európskej komisie pri zavádzaní ekologických opatrení a opatrení pre bezpečnosť vozidiel.
<P>
Tiež podčiarkujem dôležitosť vhodného zdieľania poznatkov o inteligentných dopravných systémoch. Je napokon pravdepodobné, že tieto poznatky budú dostupné v členských štátoch, ktoré trpia relatívne menšími negatívnymi vplyvmi dopravy, ktoré som pred chvíľou spomínal. V tom prípade by bolo dobré vyvinúť systém, ktorý by na jednej strane zabezpečoval, že tieto dôležité poznatky budú dostupné v členských štátoch, ktoré majú o ne silný záujem a na druhej strane by bral do úvahy práva duševného vlastníctva projektantov inteligentných dopravných systémov. Podľa môjho názoru by sa mali členské štáty medzi sebou v tejto veci jasne dohodnúť.
<SPEAKER ID="015" NAME="Luca Romagnoli" AFFILIATION="NI">
- (IT) Vážená pani predsedajúca, dámy a páni, blahoželám pani Gurmaiovej k množstvu nápadov, ktoré nám predložila. Musím povedať, že v správe sa to hemží ľudskou a umelou inteligenciu, až dúfam, že tá prvá bude mať vždy prednosť pred tou druhou, lebo inak otvárame celkom iný súdok, a teda kým naším jedným cieľom musí byť návrh bezpečných, ekologickejších a inteligentnejších vozidiel, musí byť naším cieľom tiež, ako hovorí návrh, znížiť počet úmrtí na cestách o polovicu do roku 2010.
<P>
V Taliansku šla v televízii až donedávna príšerná reklama, ktorá ukazovala zmiznutie celej dediny z talianskej krajiny, celého mesta rovnajúceho sa demografickou veľkosťou tým 40 tisícom európskych občanov a viac, ktorí miznú z Európy každý rok. Musia sa preto podniknúť všetky kroky na radikálne zníženie počtu úmrtí a tiež počtu ľudí, ktorí nezahynú, no predstavujú nesmierne spoločenské náklady, pretože mnoho z nich ostane celý život s postihnutím alebo majú rôzne miery poškodenia a ťažko zaťažujú náš sociálny systém a naše svedomie, a preto je z tohto uhľa pohľadu potrebné spraviť všetko, čo je v našich silách.
<P>
Súhlasím s tým, že technológia používaná vo vozidlách a na infraštruktúre je nesmierne dôležitá pre bezpečnosť - nie je možné nechať veci nezmenené, keď príde na bezpečnosť a podporné systémy, ako povedali páni Piskorski a Kuc - no je tiež dôležité, aby boli aj vodiči inteligentní a informovaní. Podľa môjho názoru sú preto potrebné rázne opatrenia na obmedzenie rýchlosti a zintenzívnenie sankcií, ktoré je možné uvaliť na zodpovedných vodičov a musím povedať, že nová talianska vláda takisto prichádza so zaujímavými odpoveďami.
<P>
Rozmýšľam, napríklad, podľa akého kritériá sa stále predávajú autá schopné nemysliteľnej rýchlosti a aby som nadviazal na pána Kusstatschera, ak sa inteligencia nenájde u vodičov - spotrebiteľov, ktorí si kupujú tieto autá a jazdia s nimi v mestách, potom leží zodpovednosť na tých, ktorí udelia a zodpovedajú za rozhodnutie o slobode osôb, ktorým sa nikdy nesmie dovoliť, aby obmedzovali slobodu iných, ktorí sú, žiaľ, často v takom prípade fyzicky odstránení.
<SPEAKER ID="016" NAME="Luís Queiró" AFFILIATION="PPE-DE">
- (PT) Vážená pani predsedajúca, pán komisár, dámy a páni, správa, o ktorej tu diskutujeme a ku ktorej by som spravodajkyni rád zablahoželal, je vynikajúcou príležitosťou na skombinovanie najlepšieho aspektu technologického vývoja s najdôležitejším aspektom cestnej bezpečnosti, ktorým je samotná bezpečnosť.
<P>
Vývoj nových informačných a komunikačných technológií umožňuje dosahovať politické a sociálne ciele znižovania počtu obetí dopravných nehôd, pohrome na európskych cestách, ktorej sa dá predchádzať.
<P>
Ak máme tento dostupný potenciál plne využiť, musia kampane na zvýšenie povedomia obsahovať stručné, jasné a zrozumiteľné informácie o nových inteligentných automobilových systémoch a musia zasahovať čo najširšie publikum.
<P>
Je dôležité zabezpečiť, aby sa vývoj a zavádzanie inteligentných automobilových systémov založených na IKT vo väčšej miere akceptoval na medzinárodnej úrovni a stále tu ostáva potreba zabezpečiť, aby členské štáty a priemysel podporovali investície do týchto systémov.
<P>
Integrovaný prístup k týmto problémom nám tiež umožní zohľadňovať širokú škálu spoločných bezpečnostných a environmentálnych cieľov, predovšetkým v súvislosti s infraštruktúrou a správaním vodičov, ako už viacerí z kolegov poslancov zdôraznili.
<P>
Je však pravdou, že nie všetky aspekty tohto procesu fungujú dobre. Marketing týchto systémov je stále slabý. Ich vysoké náklady, ktoré dokonca aj teraz znamenajú, že bezpečnejšie autá sú pre mnohých ľudí luxusom a nedostatok informácií a kampaní na zvýšenie informovanosti o ich prínosoch bránia vyššiemu preniknutiu na trh.
<P>
Je preto veľmi dôležité zabezpečiť, aby boli rokovania, ktoré povedú k uzákoneniu systému eCall ako štandardného vybavenia v nových vozidlách od roku 2010, úspešnými, ako povedal pán komisár. Odhaduje sa, že táto samotná iniciatíva by mohla zachrániť až 2 500 životov každý rok po tom, čo sa plne zavedie na trh v Európe.
<P>
Ďalším podstatným aspektom správy, vážená pani predsedajúca a pán komisár, je cieľ stopercentného zavedenia elektronickej kontroly stability vo všetkých nových vozidlách od roku 2012, čo takisto zachráni každý rok tisícky životov a zabráni mnohým zradeniam na európskych cestách.
<P>
Radi by sme sa preto opýtali pána komisára, či je v pozícii, z ktorej nám môže zaručiť, že tento cieľ zostane v danom termíne, teda od roku 2012.
<P>
Všetci si opäť musíme uvedomiť, že tu ide o boj so smrťou na európskych cestách prostredníctvom hľadania účinných a dlhodobo udržateľných riešení, ktoré využívajú nové technológie v cestnom dopravnom sektore. Následne je dôležité, aby zainteresované strany skoordinovali svoje aktivity a aby Komisia a členské štáty podporovali výskum nových informačných technológií a aby boli vodiči informovaní o ich bezpečnostných prínosoch.
<P>
V skratke, všetci musia spoločne pracovať na tom, aby sa tieto systémy stali bežnou súčasťou vybavenia, aby boli finančne dostupnými produktmi na trhu a aby sa dopyt spotrebiteľov po nich zvyšoval.
<SPEAKER ID="017" NAME="Robert Evans" AFFILIATION="PSE">
Vážená pani predsedajúca, zopakujem poďakovanie vyslovené ostanými kolegami pani spravodajkyni za jej prácu pri predkladaní tejto iniciatívy Parlamentu.
<P>
Včera som v jednej rozprave povedal, že tento týždeň tu máme mnohé sebaanalýzy Európskej únie o tom, na čo vlastne myšlienka Európy slúži a ako sa môžeme pre občanov angažovať a skutočne ukázať ľuďom v Európe, že tu robíme cennú prácu a chránime ich, ich rodiny a ich záujmy.
<P>
Myslím, že toto je ďalší príklad, pri ktorom sa pozeráme na bezpečnostné opatrenia a na využitie najmodernejších technológií, ktoré by im mali pomôcť, keď sa dostanú do problémov. Snažíme sa presadiť, aby boli automobily lepšie vybavené. Samozrejme, táto diskusia má celoeurópsky rozmer, pretože automobily sa vyrábajú takmer v každej európskej krajine (hoci, musím povedať, vo Veľkej Británii omnoho menej ako v minulosti). Ľudia šoférujú v autách, ktoré sú francúzske, talianske alebo nemecké, v autách, ktoré sú vyrobené v Španielsku alebo Británii a zmontované niekde inde a teda, samozrejme, musíme mať medzinárodné právne predpisy na podporu čo najvyšších noriem. Ak to znamená, že pomocou tejto iniciatívy môžeme zachrániť životy rýchlejšou lekárskou pomocou a môžeme pomôcť ľuďom, ktorí by inak nehodu neprežili, potom ide o niečo, čo občania Británie a občania ďalších európskych krajín a Írska môžu podporiť.
<P>
Môžeme sa na túto iniciatívu pozrieť a pomyslieť si, že je príliš futuristickou a ešte nejaký čas potrvá, kým sa uskutoční. No nebolo to tak dávno, mám na mysli 30 rokov dozadu, keď som dostal svoje prvé auto a ako sa dívam po miestnosti, možno niektorí poslanci dostali svoje prvé autá ešte skôr, keď ešte automaticky nemali zabudované rádiá. Dnes ani neviem, či je možné kúpiť si auto bez rádia, CD prehrávača alebo podobných vecí. Dnešné autá, ako povedal predchádzajúci rečník, sa vyrábajú tak, aby boli stále rýchlejšie a sú premyslenejšie než kedykoľvek predtým: systémy satelitnej navigácie, e-systémy, o ktorých tu teraz hovoríme, budú onedlho súčasťou áut a o 20 rokov sa pravdepodobne stanú štandardom. Je to niečo, čo by sme mali vítať a mali by sme o tom informovať. Preto chcem zablahoželať všetkým, ktorí sa na tom podieľajú.
<SPEAKER ID="018" NAME="Zdzisław Zbigniew Podkański" AFFILIATION="UEN">
- (PL) Vážená pani predsedajúca, dnešnou výzvou je vybavenie automobilov systémami automatickej kontroly stability a automatickej notifikácie v prípade nehody. Existuje mnoho argumentov v ich prospech. Prvým z nich je potreba zlepšiť bezpečnosť vodičov a iných používateľov ciest. Každý rok sa na európskych cestách stane 41 600 smrteľných nehôd. Následné poškodenie ako aj ujma na zdraví ďalších tisícov používateľov ciest je silným argumentom pre nás všetkých. Stávalo by sa omnoho menej smrteľných nehôd, ak by sa záchranná služba skôr dostala k tým, čo ju potrebujú, takže zavedenie systému automatickej notifikácie nehody je životne dôležitým riešením.
<P>
Tretím významným faktorom, ktorý má dôležitý vplyv na počet nehôd, je stav ciest. Investície do ciest sú nevyhnutné, predovšetkým v nových členských krajinách a v zaostalejších regiónoch s chabou infraštruktúrou. Pri modernizácii a rozširovaní cestných sietí je dôležité venovať pozornosť okoliu. Stromy rastúce pozdĺž ciest sú významným faktorom, ktorý zvyšuje počet úmrtí.
<P>
Inovácia v automobilovom priemysle neznamená len bezpečnosť vozidiel, ale aj bezpečnosť ľudí. Týka sa tiež znižovania škodlivých vplyvov na životné prostredie spôsobených emisiami CO2 z automobilov. Je preto dobré, že spravodajkyňa sa venovala aj tomuto problému spolu s ostatnými oblasťami. Z tohto dôvodu by som jej chcel vysloviť svoje uznanie za vykonanú prácu.
<P>
Jediná vec, s ktorou nemôžem súhlasiť, je názov inteligentné vozidlo. Súhlasím s predchádzajúcim rečníkom, ktorý povedal, že tento termín sa vymedzuje na rozumné bytosti. Ak nasledujeme túto argumentáciu, mali by sme dospieť k situácii, keď budú tzv. inteligentné vozidlá šoférovať technicky vyspelí vodiči. V takejto situácii, kto by sa staral o vzdelávanie, ktoré je také podstatné na zlepšovanie bezpečnosti na cestách a na to, aby sme využívali technické výdobytky civilizácie?
<SPEAKER ID="019" NAME="Reinhard Rack" AFFILIATION="PPE-DE">
- (DE) Vážená pani predsedajúca, som spravodajcom vo veci mestskej mobility a momentálne je nepochybne mojou úlohou presvedčiť Parlament, aby hlasoval o správe, ktorou sa už zaoberal Výbor pre dopravu a cestovný ruch počas júlového plenárneho zasadnutia, aby sme vyslali tie správne signály pred akčným plánom Komisie o mestskej mobilite, ktorý by sa mal objaviť na jeseň. Jeden z týchto signálov sa týka priamo predmetu dnešnej rozpravy.
<P>
Vo všeobecnosti, no predovšetkým v mestách sa stretávame s narastajúcimi problémami pri získavaní dostatočných prostriedkov na výrazný rozvoj hardvéru, čím mám na mysli naše cesty. Existuje tiež množstvo dobrých dôvodov, prečo to nerobiť. Podľa toho potrebujeme používať vhodný softvér, inými slovami inteligentné vozidlá a rovnako inteligentnú organizáciu plynulosti dopravy, aby sme mohli zaručiť lepšie využívanie malých zdrojov, ktorými sú naše cestné siete. Zápchy sú potom jedným z problémov, pre ktorý nepochybne potrebujeme novú a lepšiu technológiu.
<P>
V tomto kontexte sme v rámci debaty vo Výbore pre dopravu a cestovný ruch zorganizovali stretnutie, na ktorom nám zástupcovia odvetvia povedali, nie celkom prekvapujúco, že všetko je možné. Veľa vecí je možných, no automobilový priemysel na jednej strane potrebuje včasné signály, kým na druhej strane je potrebné venovať pozornosť tomu, aby sa zabezpečilo, že až sa podporné systémy pre vodičov vyvinú, tak sa vo veľkom inštalujú do vozidiel a neostanú výsadou len niekoľkých privilegovaných, ktorí si môžu dovoliť dobre vybavené autá.
<P>
Je to argument, ktorý tu už počas diskusie dnes zaznel. Nemôže sa stať, že by sa vývoj najlepších nových technológií obmedzoval len na niekoľko vozidiel a zanechal veľkú masu vodičov prakticky so starými problémami, zhoršenými skutočnosťou, že tieto systémy nie sú vlastne navzájom kompatibilné. Podobne, ak skutočne chceme preskúmať oblasť pohybov premávky a problémy, ktoré nám spôsobujú s možnosťami, ktoré nám ponúka osobná mobilita, potrebujeme veľa úzko skoordinovaných aktivít.
<P>
V tomto kontexte by som chcel predložiť posledný argument, o ktorom sa správne zmienil pán Koch. Nová, dobrá, zlepšená technológia urobí autá bezpečnejšími a cestnú premávku menej nebezpečnou, ale môže sa takisto zneužiť a spôsobiť medzi vodičmi mylný dojem, že ak ich auto dokáže čokoľvek, už viac nemusia dávať taký pozor na bezpečnú jazdu. Uvoľnená jazda je dobrá, no verím, že je oveľa dôležitejšie jazdiť bezpečne a predovšetkým, uvedomovať si následky svojho správania pri šoférovaní. Ide teda o ďalšiu oblasť, pri ktorej by sme nemali zabúdať na psychologický vplyv nových výdobytkov.
<SPEAKER ID="020" NAME="Bogusław Liberadzki" AFFILIATION="PSE">
- (PL) Vážená pani predsedajúca, pán komisár, rád by som zo srdca zablahoželal pani Zite Gurmaiovej. Okrem svojho intelektuálneho vkladu realizovala tiež niekoľko propagačných aktivít a naozaj vložila všetko do tejto správy. Vyslovujem spravodajkyni hlboké uznanie a poďakovanie.
<P>
Dnes hovoríme o inteligentnom vozidle. Netrápme sa teraz nad tým, či je pomenovanie "inteligentné" správne alebo nie. Včera sme diskutovali o inteligentných cestách bez toho, aby sme ich priamo nazývali inteligentnými cestami. Včera sme mali oveľa viac výhrad ako dnes. Dnes si navzájom rozumieme lepšie. Je tu, samozrejme, ešte aj tretí faktor, ktorým je inteligentný vodič. Čo by mala zahŕňať inteligencia vodiča? V prvom rade by mal chcieť využívať prínosy inteligentného vozidla. Musíme presvedčiť vodičov, aby si to prepočítali z ekonomického hľadiska. Koľko bolesti chceme vytrpieť, koľko dní v nemocnici, aby sme ušetrili 1 000 EUR pri kúpe menej technologicky vyspelého vozidla? Aby sme si uvedomili, že technologicky vyspelejšie vozidlo a cesta znamenajú menej nehôd, menej vážnych nehôd a vyššiu kvalitu života a že toto všetko je v našom dosahu a opakujem, aby sme si uvedomili, že sa oplatí minúť tých 1 000 EUR na novú technológiu.
<SPEAKER ID="021" NAME="Malcolm Harbour" AFFILIATION="PPE-DE">
Vážená pani predsedajúca, rád by som najprv srdečne privítal pána Antonia Tajaniho a zablahoželal mu k jeho vymenovaniu. Je dôležité, že je tu s nami pri tejto významnej rozprave.
<P>
Tiež chcem najprv vysloviť poklonu pani Zite Gurmaiovej, ktorá vykonala vynikajúcu prácu, a to nielen pri zostavovaní správy, ale tiež pri propagácii celého programu eSafety a inteligentného vozidla.
<P>
Komisiu chcem upozorniť na to, že ide o pozoruhodný príklad toho, ako môže iniciatíva Komisie spojiť ľudí v rámci jej oddelení, pretože ako viete, pani Redingová a jej predchodca pán Liikanen sa na nej aktívne podieľali. Som rád, že za komisárom vidím sedieť svojich priateľov Andrého Vitsa a Juhaniho Jaaskelainena, pretože majú veľkú zásluhu na zaangažovaní všetkých strán a na tom, že sa skutočne dosiahol pokrok. Opakujem slová pána Roberta Evansa o pozoruhodnom príklade toho, ako dokážu európske inštitúcie spolupracovať bez zákonného nariadenia a s jasnou víziou pred sebou.
<P>
Jediné, čo dnes ľutujem, vážená pani predsedajúca - a dúfam, že sa tým v mene Parlamentu budete zaoberať - je to, že ostatní hlavní aktéri v celom programe inteligentného vozidla tu dnes zjavne nesedia v prvom rade, pretože Rada nesie podstatnú zodpovednosť. Členské štáty sú z veľkej časti zodpovedné za mnoho podrobných právnych predpisov, ktoré napomôžu zavádzanie týchto programov a pomôžu našim občanom. Kde teda sú, a prečo si nevypočujú našu rozpravu?
<P>
Chcem urobiť len niekoľko poznámok a nadviazať na to, čo už povedali moji kolegovia o dôležitej otázke automobilov a ciest. Dovoľte mi, aby som kolegom, ktorí hovorili o bezpečnostných črtách vozidiel, povedal, že celý proces vývoja v odvetví sa zameriava na technologický pokrok. Je skutočne pravda, že bezpečnostné inovácie sa najprv začali pri drahších autách v menšom objeme a potom sa postupne dostávali aj do lacnejších áut. Dnes všetky autá predávané v Európskej únii budú mať antiblokovacie brzdné systémy. Ide o inteligentný systém, pretože inteligencia podľa mňa spočíva v zhromažďovaní a využívaní informácií. A presne to tieto systémy robia. Keď už máte namontovaný systém na zbieranie informácií, môžete ho využiť v protišmykových systémoch. Dodatočné náklady sú omnoho nižšie.
<P>
Ak ale budeme mať eCall systém, budeme mať všetky autá vybavené externým systémom na zhromažďovanie informácií, od ktorého chceme, aby tiež komunikoval s inteligentnými systémami na diaľnici, ktoré takisto zhromažďujú informácie.
<P>
V kraji, odkiaľ pochádzam - a mimochodom aj pán Robert Evans, vyrába Veľká Británia automobily blízko svojej historicky najvyššej úrovne a vo Veľkej Británii máme viac výrobcov automobilov ako v inej krajine Európskej únie, takže vás prosím, aby ste náš automobilový priemysel neprevalcovali - na mojej domovskej diaľnici máme prvú inteligentnú diaľnicu v Británii, ktorá otvára jazdné pruhy a kontroluje rýchlosť podľa plynulosti dopravy a môžem vám povedať, že sa nezlepšila len plynulosť dopravy, ale tiež spotreba paliva: z tejto situácie získali všetci.
<P>
A o tom to všetko je. Ide o to, aby mali všetci z využitia inteligencie osoh a verím, že to všetci podporíte.
<SPEAKER ID="022" NAME="Genowefa Grabowska" AFFILIATION="PSE">
- (PL) Vážená pani predsedajúca, rada by som zablahoželala pani Zite Gurmaiovej, pretože urobila niečo úžasné - zostavila a pripravila vynikajúcu správu v oblasti, ktorá by sa zdala príliš technická a "mužská".
<P>
Žijeme v spoločnosti, ktorej dominuje informačná technológia. Tieto zariadenia sú s nami od rána do večera. Rýchlo sme zistili, že robia náš život jednoduchším a rýchlo sme sa naučili využívať ich. Z toho dôvodu je vynikajúcim pokrokom, že Európska komisia našla oblasť v rámci celkovej stratégie informačnej spoločnosti a médií, ktorá sa nás veľmi úzko dotýka, a to konkrétne bezpečnosť ľudí a bezpečnosť na cestách a pripravila iniciatívu inteligentného vozidla. Mne sa názov inteligentné vozidlo páči, nemám voči nemu žiadne výhrady, pretože chápem, že sa používa obrazne. Inteligentné vozidlo je zaujímavý názov, púta pozornosť ľudí, zaujme médiá, nemyslí sa doslovne. Pre mňa je tento názov synonymom modernej európskej dopravy, ktorá sa vďaka novej informačnej a komunikačnej technológii stane bezpečnejšou, ekologickejšou a účinnejšou.
<P>
Prvotným cieľom inteligentného vozidla je pomáhať ľuďom. Na druhom mieste prichádzajú výhody pre životné prostredie a na treťom by malo stáť zefektívnenie európskej dopravy. Neviem, či bude inteligentné vozidlo potrebovať veľkú propagáciu a reklamu. Ľudia sú prirodzene zvedaví a radi si kupujú novinky, najmä ak sú finančne dostupné.
<P>
Som presvedčená, že aj keď by tento typ vozidla bol trochu drahší, každý, kto si ho kúpi, pocíti, že investoval peniaze do vlastnej bezpečnosti. A tiež verím, že si nebude myslieť, že tých niekoľko eur na zabezpečenie bezpečnosti nejako premrhal. Jediné, čo chcem povedať, je to, že používatelia musia nielen vedieť, že inteligentné vozidlo existuje, ale tiež ako funguje a potrebujú sa naučiť, ako ovládať modernú technológiu, ku ktorej často máme teoretický prístup, ale nikdy skutočné využitie.
<P>
Bola by som rada, ak by inteligentné vozidlo ako súčasť svojej bezpečnostnej výbavy neumožňovalo používanie mobilných telefónov a mobilné telefóny by mali byť v autách nainštalované tak, aby neuberali na pozornosti vodiča, ktorú venuje ceste.
<P>
Na záver chcem ešte povedať, že aj najinteligentnejšie vozidlo plné najnovších prístrojov a technológií nenaplní naše očakávania, ak vodič spraví chybu a ak nebude cestný systém v Európe taký kvalitný, ako už dnes v niektorých krajinách Európskej únie.
<SPEAKER ID="023" NAME="Marian-Jean Marinescu" AFFILIATION="PPE-DE">
(RO) Vážená pani predsedajúca, vážení kolegovia, pán komisár, je mi potešením osloviť vás vo vašej novej funkcii. Blahoželám pani Gurmaiovej k tejto mimoriadne potrebnej správe.
<P>
Vážení kolegovia, ceny ropy sa alarmujúco dvíhajú a snahy o nahradenie tradičných pohonných hmôt zatiaľ nepriniesli očakávané výsledky a v tejto chvíli sú riešenia buď príliš drahé alebo sporné, či z technologického hľadiska nedostatočne overené. Napriek tomu ostáva automobil pre Európanov najpopulárnejším dopravným prostriedkov a, žiaľ, táto preferencia spôsobuje početné problémy, sociálne a tiež týkajúce sa ochrany životného prostredia, ako aj nehody s hmotnými škodami a predovšetkým stratami na životoch.
<P>
Široké využitie inteligentných dopravných systémov a predovšetkým elektronickej kontroly stability je preto potrebné. Týmto spôsobom je možné zachrániť tisíce ľudských životov, znížiť znečistenie, odstrániť dopravné zápchy a zlepšiť pohodlie a bezpečnosť vodiča, ako aj vzťahy medzi účastníkmi cestnej premávky. Členské štáty a súkromní podnikatelia by sa mali aktívnejšie zapojiť do vývoja a zavádzania iniciatív eSafety a do projektovania nových systémov na predchádzanie nehodám, nových materiálov a typov senzorov spájajúcich automobily a autá s cestami. Je zrejmé, že iniciatíva inteligentné vozidlo sa nedá oddeliť od iniciatívy inteligentná cesta. Bez akýchkoľvek výhrad podporujem návrh Komisie na program zavádzajúci spolupracujúce jazdné systémy, ktorý zaručuje dostupnosť daných rádiových frekvencií a ktorého prínosy sú viditeľné v skúšobnej fáze vo viacerých krajinách a ktorý pri všetkých nákladoch prinesie dlhodobé výsledky.
<P>
Je pravda, že tieto systémy sa dotýkajú najmä diaľnic a dopravy v rámci siete TEN-T. Zdôrazňujem, že časom bude nevyhnutné odstrániť rozdiely medzi hlavnou infraštruktúrou a ostatnými kategóriami ciest, predovšetkým v nových členských štátoch. Je nevyhnutné, aby členské štáty účinne využívali európske prostriedky, ktoré čerpajú, a hľadali tiež iné finančné a technické riešenia na vypracovanie a realizáciu dlhodobých stratégii na zavedenie podporných a spolupracujúcich jazdných systémov v oblastiach, ktoré sú skutočne problematické: na vnútroštátnych, regionálnych a miestnych cestách, obchvatoch pre prepravu nákladu, na spájajúcich cestách bez obývaných zón, pri prímestských a hraničných oblastiach.
<P>
Európska komisia a členské štáty by tiež mali pokračovať v snahe zharmonizovať legislatívny rámec pre eCall, ako aj tiesňové telefónne číslo 112, ktoré sú piliermi účinnej bezpečnosti a skonsolidovať trvalú mobilitu pre blaho európskych občanov.
<SPEAKER ID="025" NAME="Pierre Pribetich" AFFILIATION="PSE">
- (FR) Vážený pán predsedajúci, pán komisár, dámy a páni, najprv chcem zablahoželať kolegyni, pani Zite Gurmaiovej, k úspechu jej správy o iniciatíve inteligentné vozidlo. Sme si dobre vedomí toho, že pokiaľ ide o rozvoj spoločnosti, je mobilita zdrojom bohatstva, rastu a následne aj kapacity na podporu solidarity medzi regiónmi a medzi ľuďmi. Ak chceme dlhodobo udržateľný rozvoj, musíme skombinovať rôzne dopravné druhy na zlepšenie plynulosti dopravy v mestách a na vidieku. Hoci celkom iste nechceme vybudovať svoju spoločnosť na aute, ako tomu bolo v minulosti, automobilové vozidlo napriek tomu ostáva dôležitým prostriedkom dosahovania inteligentnej a dlhodobo udržateľnej mobility, ku ktorej chceme dospieť. Ak ju chceme zmeniť na realitu, musíme vymyslieť inteligentné a dlhodobo udržateľné vozidlá, založené na troch požiadavkách: musia byť bezpečnejšie, ekologickejšie a inteligentnejšie. Nad takto stanovenou zásadou musí Európa poskytnúť praktickú podporu tejto iniciatíve pomocou smerníc a politiky, ktorá z dlhodobého hľadiska integruje všetky elektronické mobilné a iné systémy a umožniť kontrolovanie procesov a šoférovanie áut, ktoré sú bezpečnejšie a ekologickejšie, s nižšími emisiami CO2 a ďalších látok.
<P>
Musíme preto podporovať výrobcov automobilov, aby aj v tejto fáze uvažovali nad zavedením všetkých týchto elektronických systémov do dizajnu nových áut, nielen pre vyššiu účinnosť a ľahšiu jazdu, ale tiež pre znižovanie nákladov a zjednodušovanie výroby a inštalácie vďaka týmto systémom.
<P>
Ak chceme dosiahnuť dlhodobo udržateľnú mobilitu, musíme tiež rozšíriť rozsah tejto politiky. Výskumné projekty a inovácie by mali v konečnom dôsledku prinášať inteligentné cesty, ktoré zlepšujú bezpečnosť, znižujú náklady na energie, využívajú dialóg medzi vozidlami a zlepšujú plynulosť dopravy. Európska únia chce podporovať spoločnosť založenú na poznatkoch a udržateľný rozvoj. Tieto iniciatívy musia zaujať v tomto kontexte čestné miesto.
<P>
Dovoľte mi na záver zdôrazniť životne dôležitú potrebu skutočne ambicióznych cieľov a vytvárania podmienok pre rast a pokrok v Európe. Európsky parlament, ktorý prijíma správu kolegyne, pani Zity Gurmaiovej, je presvedčený, že Komisia zareaguje na tieto očakávania a potreby stanovením nových hraníc pre európske inteligentné vozidlo a napokon vyčlení potrebné zdroje na dosiahnutie týchto ambícií.
<SPEAKER ID="026" NAME="Etelka Barsi-Pataky" AFFILIATION="PPE-DE">
- (HU) Vážený pán predsedajúci, takisto vyslovujem podporu správe spravodajkyne, pani Gurmaiovej. Pán podpredseda, nastal čas na zavádzanie inteligentných dopravných systémov, čím sa začne nová éra v histórii európskej dopravy. Vieme, že zavádzanie inteligentných dopravných systémov je jedným z najdôležitejších nástrojov - mohli by sme dokonca povedať zbraní -, ktoré máme k dispozícii, ak chceme vhodne reagovať na zmenu klímy. Len pred dvoma rokmi som na plenárnom zasadnutí Európskeho parlamentu povedala, že podľa môjho názoru je jednou z najdôležitejších výziev, pred ktorými dnes doprava stojí, sprístupniť inteligentné dopravné systémy v Európe. O rok neskôr som potom tomuto plénu predstavila zhodnotenie bielej knihy o európskej dopravnej politike Európskym parlamentom a Parlament jednohlasne vyslovil, tak ako aj teraz, podporu inteligentnej doprave ako jednej z kľúčových priorít európskej dopravnej politiky. Prečo potom napredujeme tak pomaly? Technológia je široko dostupná.
<P>
Ide napríklad o inteligentné vozidlo a systémy riadenia premávky v mestách založené na IKT. Európsky prekryvný systém geostacionárnej navigácie (EGNOS) bude v prevádzke od roku 2009 a systém Galileo od roku 2013. Jednou zo silných stránok európskeho priemyslu je jeho automobilový sektor, kde sme vo svetovej konkurencii vysoko úspešní, a to aj vďaka vysoko inovačným malým a stredným podnikom v sektore. Okrem toho vývoj tohto sektora preklenuje západnú a východnú Európu. V Budapešti sú napríklad dve dôležité vedomostné centrá európskeho významu, ktoré pracujú spolu s budapeštianskou Technickou a ekonomickou univerzitou. Sektor teda záujem má. Teraz prišiel čas podniknúť kroky zo strany Spoločenstva a predovšetkým zo strany členských štátov. V prípade programu Equal musia napríklad zaistiť, aby sa uskutočnili potrebné investície do infraštruktúry, v prípade iniciatív inteligentného vozidla a inteligentnej infraštruktúry musia vytvoriť vhodné ekonomické prostredie na ich rozvoj. Samozrejme, nie je jednoduché zavádzať nové technológie, no môžeme pomôcť s propagovaním tohto pokroku prostredníctvom uvážlivého verejného obstarávania. Máme k dispozícii prebytok nástrojov. Žiadame Komisiu, aby pripravila vhodnú, prierezovú stratégiu na uľahčenie zavádzania systémov inteligentnej dopravy.
<P>
Európski občania mrhajú cennými minútami, či dokonca hodinami cestovaním. Vozidlá zatiaľ zbytočne znečisťujú atmosféru a osobná mobilita je v ohrození, čiastočne pre to, že ceny pohonných látok pre vozidlá používané týmto spôsobom sa stávajú obmedzením. Inteligentná doprava je kľúčovou súčasťou riešenia týchto problémov. Pokiaľ ide o európskych občanov, ľudia sú dnes otvorení akýmkoľvek prostriedkom riešenia načrtnutých problémov. Podniknime preto potrebné kroky.
<SPEAKER ID="027" NAME="Jörg Leichtfried" AFFILIATION="PSE">
- (DE) Vážený pán predsedajúci, pán komisár, dámy a páni, dovoľte mi využiť túto príležitosť a vyjadriť úprimné poďakovanie pani Zite, našej spravodajkyni, za jej správu. Poznám vás, Zita, ako niekoho, kto sa do vecí púšťa s pohotovou mysľou, odhodlaním, inteligenciou a energiou. Podľa mňa je to presne v duchu, ktorý sa tiahne celou správou.
<P>
Tiež by som rád pri tejto príležitosti nadviazal na myšlienku pani Grabowskej. Neverím, že automobily sú niečím, čo by malo byť najmä mužskou záležitosťou. Viac sa prikláňam k opačnému pohľadu. Ak môžeme veriť štatistikám na túto tému, ženy jazdia s väčšou obozretnosťou a pozornejšie, a preto bezpečnejšie. Inými slovami, jazdia inteligentnejšie a verím, že práve preto bolo správne, že správu pripravila žena.
<P>
Aby som prešiel k veci, všetci sme si vedomí toho, že cestná premávka spotrebúva značnú energiu a produkuje obrovské množstvá výfukových plynov v celej Európe. Ide o jedno z najväčších rizík pre ľudský život v Európe. Mnoho ľudí každý rok zahynie alebo sa zraní počas dopravných nehôd. Je preto dôležité, aby sa európska legislatíva snažila znižovať tieto čísla. Následne je nanajvýš dôležité, aby boli vozidlá inteligentnejšie v tom pravom zmysle slova, aby k týmto udalostiam v budúcnosti nedochádzalo tak často.
<P>
Verím, že táto správa ukazuje správnym smerom. Kľúčom k úspechu, a tu úplne súhlasím s pánom Rackom, je však to, aby boli tieto systémy dostupné širokým masám vlastníkov automobilov, aby mali veľký vplyv a neostali len privilégiom, ako tomu bolo predtým, malej skupiny ľudí. Domnievam sa, že správa jasne vyjadruje tento postoj. Preto verím, že je správne, ak ju dnes prijmeme.
<SPEAKER ID="028" NAME="Emanuel Jardim Fernandes" AFFILIATION="PSE">
- (PT) Vážený pán predsedajúci, pán komisár, začnem poďakovaním pani Gurmaiovej za jej vynikajúcu správu a za to, že túto iniciatívu zviditeľnila a podporila tým zainteresované strany, aby sa zaangažovali.
<P>
Ide o vážny problém. Nemôžeme zabúdať na 42 000 úmrtí v roku 2005. Nemôžem zabudnúť, že Portugalsko zaznamenalo 150 smrteľných nehôd na 1 000 000 obyvateľov v roku 1993, hoci tieto čísla klesajú.
<P>
Príspevok tejto správy a práce našich kolegov je podstatný a chcel by som zdôrazniť dva aspekty.
<P>
Dnešná mobilita je dôležitá pre chod európskej spoločnosti. Všetci v každodennom živote závisíme od dopravy a intenzita premávky a mobility spôsobuje narastajúce spoločenské a ekologické problémy. Vhodná odpoveď preto musí prísť vo fázach, no určite prísť musí a musí to byť rýchlo. Prekážky, ktoré stoja pred spotrebiteľmi a automobilovým priemyslom, je potrebné zohľadniť, no nesmú nám zabrániť dosiahnuť ciele bezpečnosti.
<P>
Druhým aspektom sú informácie. Spotrebitelia musia byť informovaní o inteligentnej infraštruktúre a vozidlách. Informácie musia byť jasné a zrozumiteľné a musia sa podávať v správnom čase. Predajcovia automobilov a všetci sprostredkovatelia, členské štáty, regióny a miestne orgány nesú v tejto oblasti veľkú zodpovednosť, tak ako médiá. Európska únia musí zabezpečiť túto spoluprácu, pretože sami nemôžeme dosiahnuť náš konečný cieľ, ktorý je bezpochyby cieľom Komisie a spravodajkyne.
<SPEAKER ID="029" NAME="Inés Ayala Sender" AFFILIATION="PSE">
- (ES) Vážený pán predsedajúci, rada by som srdečne zablahoželala svojej kolegyni, pani Gurmaiovej, za nadšenie, s ktorým premenila "fantazijné auto" z nášho detstva na reálne vozidlo pre budúcu Európu.
<P>
Do popredia, samozrejme, prichádza technológia a všetky návrhy, ktoré predkladá vo svojej odvážnej správe, nám pomôžu napredovať v logistickom rozvoji, ku ktorému sa Európska únia zaviazala.
<P>
Tiež verím, že po uzatvorení dohody o umiestnení systému Galileo bude inteligentné vozidlo jednou z iniciatív, ktorá pridá systému Galileo na obsahu.
<P>
Včera sme schválili smernicu o bezpečnosti cestnej infraštruktúry, ktorá zdôrazňuje potrebu vybudovania inteligentných a interaktívnych systémov a vozidiel. Ak už máme infraštruktúru, je jasné, že potrebujeme aj inteligentné vozidlo.
<P>
Inteligentné vozidlo nám tiež pomôže zlepšiť prevenciu a kontrolu dopravných priestupkov, predovšetkým pokiaľ ide o interakciu so svetelnou signalizáciou, obmedzeniami rýchlosti a zabránenie jazdy pod vplyvom alkoholu. V oblasti cestnej bezpečnosti bude, samozrejme, dôležité všetko prepojiť s masovými senzormi pre chodcov a ďalších zraniteľných užívateľov ciest.
<P>
Čo sa týka systému eSafety, ktorý príliš mešká za plánom, pán komisár, už sme žiadali o to, aby sa zabudoval do všetkých vozidiel a nie len do luxusných vozidiel a aj pani Gurmaiová žiada, aby sa zaviedol čo najskôr.
<P>
Tiež sme však predpokladali, že sa bude týkať pracovných vozidiel, predovšetkým v poľnohospodárstve, kde izolovanosť vodiča spôsobuje, že následky nehody sú s plynutím času o to horšie.
<P>
Pýtam sa vás, pán komisár, kedy budeme môcť zaviesť systém eSafety do pracovných vozidiel, predovšetkým do poľnohospodárskych vozidiel?
<P>
V každom prípade by malo byť inteligentné vozidlo dostupné všetkým a tieto technológie by sa mali podporovať, aby sa stali lacnejšími a dostupnejšími nielen v krajinách, kde ich najviac potrebujú, ale pre všetkých európskych občanov.
<SPEAKER ID="030" NAME="Milan Gaľa" AFFILIATION="PPE-DE">
(SK) V správe sa konštatuje, že inteligentné vozidlo sa nedá realizovať v plnej miere bez iniciatívy inteligentnej cesty. Určite sa však nebude dať realizovať ani bez inteligentného vodiča, ktorý je vzdelaný v pravidlách cestnej premávky a primerane sa vyzná v technických otázkach, ako konštatovali už niektorí kolegovia predo mnou.
<P>
Ako lekár však dodávam, že inteligentný európsky vodič by mal byť oveľa lepšie pripravený aj v otázkach poskytovania prvej pomoci pri dopravných nehodách. Je ďaleko viac potrebné, a nielen teoreticky, ale aj vhodným praktickým výcvikom a názornou simuláciou problematiky, pripraviť a opakovane školiť vodiča, aby v nehodovom strese vedel efektívne reagovať a poskytnutím kvalitnej prvej pomoci zachrániť čoraz viac životov. Záchrana životov je jedným z cieľov predkladanej iniciatívy, preto som chcel o tom krátko pohovoriť.
<SPEAKER ID="031" NAME="Marusya Ivanova Lyubcheva" AFFILIATION="PSE">
- (BG) Vážený pán predsedajúci, pán komisár, pani spravodajkyňa, je úplne zrejmé, že potrebujeme zaujať spoločné stanovisko a prijať integrovanú politickú stratégiu, aby sme občanom zabezpečili bezpečnosť na cestách. Zahŕňa to niekoľko dôležitých aspektov. V prvom rade prevenciu, skvalitnenie infraštruktúry, zlepšenie schopností vodičov, zavedenie bezpečných technologických inovácií do dizajnu vozidiel. Ďalej kontrolu a presadzovanie práva v celom reťazci, aby sme zaistili bezpečnosť na cestách. Pani spravodajkyňa si zaslúži všetku česť za túto iniciatívu a za správu vynikajúcej kvality. Bezpečnosť na cestách je pre nás nesmierne dôležitá, pretože opatrenia, ktoré musíme prijať, zachraňujú životy. Iniciatíva inteligentné vozidlo nie je len o technických riešeniach. Je o menšom riziku a vyššej bezpečnosti. Je o tom, ako ostať nažive a život všetkých občanov by mal byť chránený. Prípravu tejto správy sprevádzala dobrá kampaň na zvýšenie informovanosti a spravodajkyňa si aj za to zaslúži pochvalu.
<SPEAKER ID="032" NAME="Tomáš Zatloukal" AFFILIATION="PPE-DE">
- (CS) Bezpečnosť cestnej premávky je potrebné podporovať systémami asistencie. Tie majú pozitívny vplyv na vodiča, ako aj na plynulosť dopravy. Vodičom by mali tiež uľahčiť obsluhu vozidla, znižovať nebezpečenstvo straty koncentrácie. Technológia tzv. inteligentných vozidiel ponúka možnosti, ako tieto problémy zmierniť alebo dokonca odstrániť. Podporujem názor spravodajkyne, že súčasná miera rozšírenia systémov a aplikácií pre inteligentné vozidlá vzhľadom na ich potenciál je stále veľmi malá. Som tiež presvedčený, že musíme tieto systémy a aplikácie čo najskôr plne využívať. Je nevyhnutná tiež podpora inteligentnej cestnej infraštruktúry, ktorá zatiaľ nie je pripravená. Požiadavky kladené na prvky aktívnej bezpečnosti vozidiel majú jednoznačne pozitívny vplyv na znižovanie počtu dopravných nehôd. Systém eCall je efektívnym doplnením celkového systému ochrany účastníkov cestnej premávky. Blahoželám pani spravodajkyni k predloženiu tejto správy.
<SPEAKER ID="033" NAME="Antonio Tajani">
člen Komisie. - (IT) Vážený pán predsedajúci, dámy a páni, verím, že vďaka práci Parlamentu a oznámeniu pripraveného pani komisárkou Redingovou, ktorú tu zastupujem, a tiež vynikajúcej práci pani Gurmaiovej sme dnes vyslali dôležitý signál občanom, ktorí nás na balkóne počúvajú a ktorí teoreticky zastupujú päťsto miliónov európskych občanov, o tom, že inštitúcie načúvajú občanom a snažia sa nájsť odpovede na ich potreby, čo by mala byť prvotná priorita Parlamentu, Rady a Komisie.
<P>
Iba takto preklenieme priepasť medzi ľuďmi v Európe a inštitúciami. Najlepšou odpoveďou, ktorú môžeme poskytnúť skeptikom, ktorí v referendách hlasovali záporne, je ukázať, že Európa je občanom blízka, musíme vyslať pozitívny odkaz a musíme mať odvahu kráčať dopredu a dať najavo, že ľudia a potreby občanov, sú našou najvyššou prioritou, a preto som rád, pán predsedajúci, že som prijal vaše pozvanie.
<P>
Pokiaľ ide o mňa a generálne riaditeľstvo, ktoré sa zodpovedá komisárovi pre dopravu, bezpečnosť na cestách bude prioritou - ako som povedal už v prejave, ktorým som si získal dôveru Parlamentu, za ktorú opäť ďakujem, keďže som tu už toľko rokov - ako som povedal, bezpečnosť občanov bude prioritou: jednotlivec musí stáť v strede našej iniciatívy.
<P>
S veľkým záujmom som si vypočul celú túto rozpravu a skutočne som pozoroval odhodlanie inštitúcií poskytnúť odpovede a zachraňovať ľudské životy. Každý ľudský život, ktorý dokážeme zachrániť vďaka našej legislatívnej práci, vďaka svojej angažovanosti, bude chvályhodnou prácou, ktorá nám bude slúžiť ku cti. Práve preto musíme vytrvať v úsilí, a preto zdieľam názor mnohých poslancov, ktorí dnes zdôrazňovali dôležitosť inteligentných nástrojov a inteligentných vozidiel, hoci najskôr musíme zabezpečiť, aby bol inteligentným človek, pretože prvotná zodpovednosť spočíva na občanoch za volantom, ktorí si musia uvedomovať, že životy iných závisia od ich počínania.
<P>
Technológia musí byť nepochybne v službách človeka, ľudský prvok je tým základným a z tohto dôvodu zdieľam názor tých, ako som povedal počas úvodného prejavu, ktorí tvrdia, že vodiči musia byť vzdelaní, že občania musia byť informovaní o nových nástrojoch, ktoré nám technológia a výskum dávajú do služby. Inak je bezvýznamné míňať verejné prostriedky či súkromné zdroje na výskum, ak uskutočnené objavy a iniciatívy, ktoré sa úspešne zavŕšia, nie sú dané do služby občanom, aby mohli zachraňovať ľudské životy. Z toho dôvodu, opakujem, že bezpečnosť na cestách bude prioritou a jednou z hlavných aktivít, ktoré bude Komisia a dopravný sektor realizovať v nasledujúcich mesiacoch a je to záväzok, ktorý formálne preberám pred Európskym parlamentom.
<P>
Rád by som v krátkosti odpovedal na otázky pána Pribeticha týkajúce sa časového plánu. Na základe výsledkov konzultačného procesu začatého 23. mája 2008 navrhla Európska komisia nariadenie o požiadavkách na schvaľovanie typu motorových vozidiel vzhľadom na všeobecnú bezpečnosť, v ktorom sa hovorí, že od roku 2012 majú byť systémy elektronickej kontroly stability nainštalované vo všetkých nových vozidlách, čím sa má výrazne zvýšiť ich bezpečnosť. Nariadenie odkazuje na technické nariadenia harmonizované v rámci Svetového fóra Európskej hospodárskej komisie Organizácie Spojených národov.
<P>
Pani Ayale Senderovej by som k nákladným vozidlám odpovedal, že v novembri 2007 prijalo Svetové fórum UNECE pre harmonizáciu nariadení vzťahujúcich sa na motorové vozidlá text o povinnej inštalácii elektronickej kontroly stability a technických normách. Tento text Európska komisia podporuje, čo znamená, že bude povinnosťou nainštalovať elektronickú kontrolu stability do nových modelov najbežnejších kategórií nákladných vozidiel, a to od roku 2010.
<P>
Pokiaľ ide o pracovné vozidlá, o ktorých sa zmieňovala, predovšetkým v poľnohospodárskej výrobe, v Európe, žiaľ, stále dochádza k úmrtiam pri nehodách zapríčinených poľnohospodárskymi strojmi, v niektorých prípadoch v dôsledku nezodpovednosti vodičov, ktorí nejazdia dostatočne opatrne. V súčasnosti sa pre túto oblasť neprijalo žiadne opatrenie, keďže prioritou sú automobily a nákladné vozidlá. Vítam však jej návrh, ktorý sa týka mojej vlastnej oblasti pôsobenia a predložím ho pani komisárke Redingovej, pretože ho považujem za dôležitý návrh, ktorý reaguje predovšetkým na potrebu vidieckych oblastí. V poľnohospodárskom sektore, opakujem, nanešťastie stále dochádza k mnohým úmrtiam, ktoré sa nepovažujú za úmrtia na cestách ale na poľnohospodárskej pôde a nemôžeme sa tváriť, že nejde o žiaden problém.
<P>
Z toho dôvodu ďakujem pani Ayale Senderovej za jej návrh a ďakujem všetkým poslancom, ktorí sa dnes vyjadrili. Opakujem, že Komisia - už končím, pán predsedajúci a ospravedlňujem sa, ak som si dovolil niekoľko minút navyše, no mám pocit, že táto oblasť je pre nás dosť dôležitá, a preto môžeme prekročiť čas stanovený pravidlami. Ako som povedal, vítame správu pani Gurmaiovej, ktorej tiež ďakujem za jej entuziazmus, pretože musíme ukázať, že s nadšením plníme svoje záväzky na obranu práv občanov.
<P>
Vítam povzbudenie Parlamentu, jeho podporu pre systém eCall a opatrenia na podporu jeho zavedenia, a preto verím, že výsledok dnešnej rozpravy je pozitívny, pretože Komisia, Parlament a verím, že aj Rada, vážený pán predsedajúci, súhlasili s tým, že sa v tejto snahe o záchranu čo najväčšieho počtu životov postavia na stranu občanov.
<SPEAKER ID="034" NAME="Zita Gurmai">
spravodajkyňa. - (HU) Ďakujem veľmi pekne, vážený pán predsedajúci. Vážený pán komisár, dámy a páni, občania Európy, ďakujem veľmi pekne za vaše pripomienky a názory. Verím, že skutočne nastupuje nová éra v histórii európskej dopravy, ako sa vyjadrila moja kolegyňa, pani Etelka Barsi-Patakyová. Je veľmi dôležité, aby všetci prítomní v miestnosti vyjadrili svoju podporu tejto správe. Je jasné, že musíte byť čo najzelenší, aby ste sa zapáčili Skupine zelených/Európskej slobodnej aliancii a sme radi, že nakoniec takisto vyjadrili správe ich podporu. Musím zdôrazniť, že je to veľmi dôležité. Súhlasím s vami, pán komisár, že ak sa nám podarí zachrániť čo len jeden život na cestách, niečo sme dosiahli a verím, že najdôležitejšie, čo môžeme ako európski politici spraviť, je ochraňovať ľudské životy. Viacerí z vás citovali šokujúce štatistiky: 41 600 ľudí umiera na cestách.
<P>
Tiež vám ďakujem za vašu podporu, pretože ak chceme túto vec doviesť do konca, potrebujeme všetkých na palube. Som veľmi hrdá na pani Viviane Redingovú a jej tím, Andrého a Juhaniho, ktorí tu sedia s nami. Sledovali celý proces. A nie len za posledný mesiac, ale počas posledných niekoľko rokov, pretože tieto technológie sa museli otestovať, či skutočne fungujú. Pamätáte sa, že boli časy, keď neexistovali bezpečnostné pásy a dnes ich považujeme za samozrejmosť? Alebo, ako povedal pán Robert Evans, dnes je v každom aute rádio. Nové technológie sa jedného dňa stanú prirodzenými ako dnešné bezpečnostné pásy a rádiá. Potrebujeme európskych občanov, ktorí si tieto inteligentné systémy kúpia, keď jasne uvidia výhody, ktoré prinášajú. Je tiež dôležité, aby sme na našej strane mali výrobcov automobilov, pretože v Európe sa ročne vyrobí 17 miliónov áut a sektor zamestnáva 2 milióny ľudí. Je dôležité, aby členské štáty stáli v tejto otázke pri nás, hoci musím súhlasiť s pánom Malcolmom Harbourom: Rada tu zjavne chýba.
<P>
Nemalo by zmysel, aby Komisia a Európsky parlament robili všetko, čo je v ich silách, ak Rada nebude brať túto oblasť vážne. Rada si však musí uvedomiť, že takisto musí zastupovať občanov Európy. Pracujme preto spoločne. Žiadam vás o to, pretože skutky hovoria hlasnejšie ako slová. Je naším spoločným záujmom, ak uznáme, že každý len získa, ak sa v tejto oblasti dosiahnu výsledky, pretože budeme môcť cestovať bezpečne, premávka bude optimálna, môže sa znížiť znečistenie životného prostredia a priemysel v Európe sa stane lídrom v oblasti informačných a komunikačných technológií. Je to príležitosť dosiahnuť zmenu. Nenechajme si túto šancu ujsť.
<P>
Ďakujem za pozornosť. Optimisticky verím, že pán komisár Tajani spraví všetko, čo bude v jeho silách, aby sa tento sen stal skutočnosťou.
<SPEAKER ID="035" NAME="Robert Evans" AFFILIATION="PSE">
Vážený pán predsedajúci, nemám pred sebou rokovací poriadok Parlamentu, ale som si istý, že vaši asistenti áno, tak mi prepáčte, ak vystúpim. Netýka sa to správy pani Gurmaiovej, pretože o tej sme už hovorili.
<P>
Kým ste diskutovali a zatiaľ čo pani Gurmaiová sumarizovala svoju správu, všimol som si, že na balkón pre návštevy prichádzali ľudia. Srdečne ich vítam a myslím si, že je výborné a dôležité, že ľudia prichádzajú na balkón pre návštevníkov, no tiež si uvedomujem, že len čo skončím svoj dôležitý prejav a sadnem si, pozastavíte zasadnutie do 12.00 hod., keď sa bude hlasovať.
<P>
Títo ľudia, ktorí prišli stovky kilometrov, nebudú mať nič z rozpravy a dnešných prejavov. Vypočujú si mňa, no rozmýšľam, či by bolo možné, aby ste vy alebo vaši asistenti zistili v príslušných oddeleniach, či by sa nenašiel spôsob, ako zabezpečiť, že ak sa rozprava skončí o 11.30 hod. ako dnes ráno, bez programu až do 14.00 hod., aby sa uviedlo niečo, čo by vyplnilo túto polhodinovú medzeru do 12-tej hodiny, nech sú to naliehavé záležitosti na dnešné popoludnie alebo iné dôležité otázky?
<P>
Hovorím za týchto asi 100 ľudí na balkóne, ktorí si prišli vypočuť rečníkov a všetko, čo si vypočujú sú len dve minúty mojich rečí - hoci ide o vážnu vec.
<P>
(potlesk)
<SPEAKER ID="036" NAME="Predsedajúci">
Pán Evans, máte na príspevok jednu minútu, nie dve.
<P>
Berieme na vedomie nápad vždy duchaplného pána Evansa.
<P>
Skôr ako pozastavím dnešné zasadnutie, rád by som sa s vami a s pánom komisárom podelil o dobrú správu, že len pred niekoľkými hodinami Snemovňa lordov takej dôležitej krajiny, ako je Spojené kráľovstvo Veľkej Británie a Severného Írska ratifikovala Lisabonskú zmluvu. Predpokladám, že kráľovná Alžbeta práve teraz tento dokument podpisuje, čím Veľká Británia Lisabonskú zmluvu ratifikuje. Myslím, že všetci sa z tejto správy tešíme vrátane tých, ktorí chýbajú, aj keď na svojom sedadle nechajú vlajku a zvyčajne nie sú v sále prítomní, keď sa pracuje.
<P>
Touto dobrou správou končím túto rozpravu.
<P>
Hlasovanie sa uskutoční o dvanástej hodine napoludnie.
<P>
(Rokovanie bolo pozastavené o 11.30 hod. a pokračovalo o 12.00 hod.)
