<CHAPTER ID="019">
Hodina otázok (otázky pre Radu) 
<SPEAKER ID="444" NAME="Predsedajúca">
Ďalším bodom programu je hodina otázok (B6-0227/09).
<P>
Nasledujúce otázky sú určené Rade.
<P>
Vec: Protilisabonská rétorika
<P>
Globálna finančná kríza nám ukázala, aké nevyhnutné je mať silnú Európsku úniu. V Írsku sme rýchlo pochopili, že v dobe poklesu hospodárstva a rastu nezamestnanosti sú mýty a dezinformácie o Lisabonskej zmluve len slabou útechou. Ako chce Rada - v čase, keď Európskej únii predsedá Česká republika, ktorej vlastný prezident sa hlási k protilisabonskej rétorike - uviesť do súladu tieto prejavy so zrejmou potrebou nie menšej, ale naopak väčšej spolupráce EÚ?
<SPEAKER ID="446" NAME="Petr Nečas" LANGUAGE="CS">
Vážená pani predsedajúca, dámy a páni, Rada vždy dávala najavo svoje odhodlanie posilňovať spoluprácu v rámci Európskej únie, najmä v čase krízy. České predsedníctvo, ktoré nadviazalo na činnosť svojho predchodcu, usilovne pracuje na riešení problémov spôsobených súčasnou finančnou a hospodárskou krízou a v tejto súvislosti prijalo opatrenia na rôznych úrovniach. Vytvorilo spoločný rámec pre členské štáty, o čom svedčí napríklad plán na záchranu bánk, plán hospodárskej obnovy Európy, regulácia a dohľad nad finančnými trhmi. Na týchto opatreniach sa podieľal aj Európsky parlament podporou investícií do infraštruktúry, a v neposlednom rade úsilím na medzinárodnej scéne. Rada sa na svojom zasadnutí v dňoch 19. a 20. marca zamerala na zvládanie finančnej krízy a problémov reálneho hospodárstva a dala jasne najavo, že Európa môže týmto problémom čeliť a súčasnú krízu zastaviť, len ak bude postupovať jednotne a koordinovane v rámci jednotného trhu a hospodárskej a menovej únie. Rada sa na svojom zasadnutí dňa 19. marca uzniesla, že úzko koordinovaná reakcia Európskej únie v rámci plánu hospodárskej obnovy Európy by mala mobilizovať všetky dostupné nástroje vrátane prostriedkov Spoločenstva a mala by plne integrovať stratégie rastu, zamestnanosti, sociálnej integrácie a sociálneho zabezpečenia.
<P>
Čo sa týka Lisabonskej zmluvy, Rada dosiahla v decembri minulého roka dohodu o ďalšom postupe. Na žiadosť Írska členské štáty súhlasili s poskytnutím určitých právnych záruk týkajúcich sa otázok, ktoré boli počas minuloročného referenda v Írsku zdrojom obáv. Rada tiež súhlasila s tým, aby za predpokladu, že Lisabonská zmluva vstúpi do platnosti, bolo v súlade so základnými zákonnými postupmi prijaté rozhodnutie v tom zmysle, že každý členský štát bude mať v Komisii aj naďalej svoje národné zastúpenie. S výnimkou dokončenia podrobných súvisiacich činností zameraných na túto tému do polovice roku 2009 a za predpokladu uspokojivej realizácie sa írska vláda zároveň zaviazala, že sa bude usilovať o ratifikáciu Lisabonskej zmluvy do konca aktuálneho funkčného obdobia Komisie. Európska rada bola na svojom zasadnutí v dňoch 19. a 20. marca informovaná o súčasnom stave tejto záležitosti a rozhodla sa k nej vrátiť na svojom zasadnutí v júni roku 2009.
<SPEAKER ID="447" NAME="Gay Mitchell" AFFILIATION="PPE-DE">
Vážená pani predsedajúca, rád by som sa pánovi ministrovi poďakoval za odpoveď.
<P>
Myslím, že sme v tomto Parlamente - a v inštitúciách všeobecne - príliš defenzívni, keď ide o Lisabon a Európsku úniu vo všeobecnosti. Je čas, aby sme do defenzívy zatlačili niektorých ľudí, ktorí útočia na Európu. Kde by sme boli bez Európskej centrálnej banky? Kde by sme boli - tí, ktorí sme v eurozóne - bez eurozóny?
<P>
Chýba nám konkrétny vedúci predstaviteľ Európskej rady, ktorý by mohol hovoriť o záležitostiach hospodárskej obnovy, a podľa môjho názoru je jasné, že ustanovenie v Lisabonskej zmluve, aby sa takáto osoba určila, je skutočne nevyhnutné. Keby táto osoba existovala, vyhli by sme sa kľučkovaniu, ku ktorému dochádza každého pol roka medzi predsedníctvami.
<P>
Možno by pán minister mohol vo svojej odpovedi povedať, aké sú podľa neho vyhliadky na ratifikáciu zmluvy v Českej republike.
<SPEAKER ID="448" NAME="Petr Nečas" LANGUAGE="CS">
Odpoviem neskôr naraz na všetky otázky.
<SPEAKER ID="449" NAME="Predsedajúca">
Musíte dodržať náš štandardný postup a odpovedať najskôr autorovi otázky a na jeho doplňujúcu otázku, a potom spravidla spájam - a to je moje rozhodnutie - ďalšie doplňujúce otázky a kladiem vám ich.
<P>
Som povinná požadovať najskôr vašu odpoveď.
<SPEAKER ID="450" NAME="Petr Nečas" LANGUAGE="CS">
Ďakujem, pani predsedajúca. Dámy a páni, odpoviem na položenú otázku. Chcel by som zdôrazniť, že v Českej republike, čo sa týka ratifikácie Lisabonskej zmluvy, dvojkomorový parlament zložený z Poslaneckej snemovne a Senátu na tejto zmluve veľmi intenzívne pracuje a 18. februára tohto roku ju schválila Poslanecká snemovňa. Tu musím upozorniť na to, že podľa českých ústavných predpisov je na schválenie tejto zmluvy potrebná ústavná väčšina. Senát českého parlamentu bude o tejto zmluve pravdepodobne hlasovať 6. mája, Senát však svoje schválenie podmienil prípravou návrhu príslušného zákona, v súlade s ktorým presun právomocí z úrovne hlasovania kvalifikovanou väčšinou vyžaduje súhlas oboch komôr parlamentu. Ide o takzvaný viazaný mandát. Príslušný zákon už bol navrhnutý a schválený, takže očakávame, že 6. mája bude Senát Českej republiky o tomto zákone hlasovať a len čo sa schváli, Lisabonská zmluva bude mať zavŕšenú parlamentnú ratifikáciu.
<SPEAKER ID="451" NAME="Richard Corbett" AFFILIATION="PSE">
Nesúhlasí české predsedníctvo s tým, že problémom v prípade Lisabonskej zmluvy nie je ani tak nedostatok informácií o nej, keďže informácie existujú a sú dostupné, ale skôr značné množstvo dezinformácií, ktoré zámerne šíria odporcovia zmluvy?
<P>
Vzhľadom na to, že zmluvu nepodpisujú európske inštitúcie, ale rokujú o nej členské štáty, nesúhlasí aj s tým, že národné vlády musia urobiť oveľa viac pre boj proti mýtom a dezinformáciám, ktoré spomínal pán Mitchell, a musia postupovať spoločne v tejto živej rozprave o budúcnosti Európy?
<SPEAKER ID="452" NAME="Christopher Heaton-Harris" AFFILIATION="PPE-DE">
Vážený pán minister, som si istý, že vo vašej krajine, tak ako v Írsku, sa voliči v súčasnosti znepokojujú nad svojím orwellovským pocitom voči EÚ. Nie sú hlúpi a vedia, že Komisia poprekrúcala svoj legislatívny program tak, aby do írskych médií nevnikli žiadne zlé správy.
<P>
Je hanbou, že pán Mitchell, pán Corbett a ďalší sú takí zaslepení leskom toho, že sú úspešní eurokrati, až im uniká podstata: že ľud Írska už predniesol svoje rozhodnutie. Možno by ste, pán kolega, mohli prinútiť Radu, aby Komisii nariadila zastaviť mohutný rozmach svojich komunikačných a informačných oddelení - inak známych ako oddelenia propagandy - a umožniť tak, aby výsledky dosiahnuté obdivuhodným írskym ľudom pretrvali, a dokázať, že demokracia v Európskej únii žije.
<SPEAKER ID="453" NAME="Petr Nečas" LANGUAGE="CS">
Musím zdôrazniť, že všetci by sme mali mať odvahu priznať si, že informovanosť o spôsobe fungovania Európskej únie medzi občanmi Európskej únie je veľmi nízka. Európska únia pôsobí na občanov Európskej únie veľmi často abstraktne a jej inštitúciám je veľmi ťažké porozumieť. O čo nižšia je úroveň informovanosti, o to ľahšie vznikajú podmienky napomáhajúce napríklad dezinformáciám, ktoré sa uchytia v mysliach ľudí ľahšie práve preto, že ľudia nemajú dostatočné informácie o fungovaní Európskej únie. Podľa môjho názoru práve venovanie sa demokratickému deficitu a skutočnosti, že občania sa nie vždy s Európskou úniou a jej inštitúciami stotožňujú, zabezpečí, aby dezinformácie a lži nemali šancu sa uchytiť. Som pevne presvedčený, že je základnou povinnosťou vlády každého členského štátu Európskej únie vyvracať dezinformácie a lži. Zároveň by vlády členských štátov mali svojich občanov stále informovať o všetkých záležitostiach týkajúcich sa európskej integrácie. Som presvedčený, že len vtedy dosiahneme skutočný pokrok v demokracii.
<P>
Vec: Dvojité zdanenie
<P>
Aké opatrenia chce Rada navrhnúť vzhľadom na súčasnú judikatúru Súdneho dvora týkajúcu sa dvojitého zdanenia, aby zosúladila európske daňové zákony tak, aby európski občania neboli vystavení dvojitému zdaneniu?
<SPEAKER ID="455" NAME="Petr Nečas" LANGUAGE="CS">
Vážená pani predsedajúca, dámy a páni, čo sa týka súčasnej situácie v Spoločenstve, neboli doposiaľ na úrovni Spoločenstva prijaté žiadne opatrenia, ktoré by zamedzili dvojitému zdaneniu v oblasti priameho zdanenia, okrem smernice Rady 90/435/EHS z 23. júla 1990 o spoločnom systéme zdaňovania uplatňovanom v prípade materských a dcérskych spoločností z rôznych členských štátov, dohovoru z 23. júla 1990 o zamedzení dvojitého zdanenia v súvislosti s úpravou ziskov prepojených podnikov a smernice Rady 2003/48/ES z 3. júna 2003 o zdanení príjmov z úspor v podobe výplaty úrokov. Vyplýva to z toho, že táto oblasť patrí do pôsobnosti členských štátov za predpokladu, že rešpektujú právo Spoločenstva. Dohody o zamedzení dvojitého zdanenia, ktoré sa uzatvárajú bilaterálne medzi členskými štátmi v súlade so zmienenými autonómnymi právomocami a v súlade so vzorovou dohodou OECD, sa nezdajú dostatočné na odstránenie všetkého právneho dvojitého zdanenia v Európskej únii.
<P>
Komisia, ktorá má v Spoločenstve výhradné právo zákonodarnej iniciatívy vo vzťahu k priamemu zdaneniu, v súčasnosti očividne uprednostňuje pragmatický prístup k tejto otázke vzhľadom na zásadu subsidiarity platnú pre právne predpisy Spoločenstva v oblasti priameho zdanenia a vzhľadom na požiadavku jednomyseľnosti. Tento pragmatický prístup by mal členské štáty podnecovať k spolupráci pri zabezpečovaní toho, aby ich vnútroštátne daňové systémy vrátane dvojstranných dohôd o zdanení hladko fungovali. Toto sa okrem iného uvádza v oznámení Komisie o koordinácii systému priamych daní členských štátov na vnútornom trhu, najmä v konečnom znení dokumentu KOM 2006/823. Rada potvrdila tento prístup Komisie založený na koordinácii vo svojich záveroch z 27. marca 2007. Zdôraznila, že fungovanie vnútorného trhu je možné zlepšiť prostredníctvom spolupráce v oblasti zdanenia na úrovni členských štátov, prípadne na európskej úrovni, pri súčasnom rešpektovaní právomocí členských štátov. Rada vyhlásila, že v súlade so zásadou subsidiarity môžu prijateľné riešenia nadobúdať rôzne podoby.
<SPEAKER ID="456" NAME="Manuel Medina Ortega" AFFILIATION="PSE">
(ES) Vážený pán predseda, informácie, ktoré nám poskytujete, sú správne, ale my ako poslanci tohto Parlamentu, a hlavne občania Európy, nadobúdame dojem, že v práve Spoločenstva je veľmi nebezpečná medzera.
<P>
V súčasnosti, keď sa daňové požiadavky v každom z členských štátov naďalej stupňujú, je mobilita takmer nemožná.
<P>
Keď Komisiu žiadame o vysvetlenie tohto pragmatického prístupu, zdá sa, že Komisia nemá žiadnu podporu v Rade. Zdá sa, že sa nachádzame v začarovanom kruhu, v ktorom nás Komisia odkazuje na Radu a Rada nás odkazuje späť na Komisiu, ale skutočnosť je zatiaľ taká, že občania tejto Európy, ktorú sa pokúšame budovať, nemajú možnosť usadiť sa v iných štátoch alebo nadväzovať vzťahy, a to z dôvodu obrovského daňového zaťaženia spôsobeného nedostatočnou harmonizáciou daňového systému.
<P>
Mohla by Rada niečo urobiť, aby skoncovala s týmto začarovaným kruhom?
<SPEAKER ID="457" NAME="Petr Nečas" LANGUAGE="CS">
V prvom rade by som chcel zdôrazniť, že dlhodobým cieľom je riešenie formou smernice alebo mnohostrannej zmluvy. Len tak môžeme tento systém vybudovať účinne z hľadiska právnych zásad. Komisia navrhuje riešenie najnaliehavejších problémov, ktoré vznikajú v súvislosti s vnútorným trhom, prostredníctvom lepšej koordinácie daňových predpisov členských štátov a zlepšením rozhodovacích procesov. Komisia vo svojom oznámení o koordinácii 823 návrh na vytvorenie mechanizmu pre účinné riešenie sporov spojených s problémami medzinárodného dvojitého zdanenia v Európskej únii predložila, ale z dôvodu nedostatočnej podpory zo strany členských štátov, ako sa tu zmienil pán poslanec, Komisia od tejto požiadavky ustúpila v prospech iných iniciatív. Komisia si je plne vedomá dosahu zmlúv o zamedzení dvojitého zdanenia na vnútorný trh a začne s prípravou verejných konzultácií v roku 2009. Na základe týchto konzultácií Komisia vypracuje oznámenie o svojich zisteniach s návrhom prijateľného riešenia existujúcich problémov.
<P>
Rada sa týmto problémom opakovane zaoberala v rámci rôznych iniciatív. Prvou bolo rozšírenie rámca smernice Rady 90/435/ES o spoločnom systéme zdaňovania uplatňovanom v prípade materských a dcérskych spoločností smernicou Rady 2003/123/ES, ktorá vylučuje hospodárske a právne dvojité zdanenie cezhraničných tokov dividend v rámci Spoločenstva. V roku 1990 bola prijatá arbitrážna zmluva s cieľom zamedziť dvojitému zdaneniu vyplývajúcemu z úpravy transferových cien medzi prepojenými podnikmi. Avšak táto smernica sa neukázala ako veľmi účinná aj preto, že má charakter medzinárodnej zmluvy uzavretej medzi členskými štátmi a nie charakter právneho nástroja Spoločenstva. V roku 2003 bola prijatá smernica 2003/49/ES vylučujúca dvojité zdanenie výplaty úrokov a licenčných poplatkov medzi prepojenými spoločnosťami z rôznych členských štátov, ktorá oprávňuje len štát skutočného vlastníka príjmu zdaniť tento príjem. Otázka rozšírenia rámca tejto smernice by mala byť predmetom ďalších rokovaní v Rade. V súvislosti s dvomi oznámeniami Komisie o koordinácii systémov priameho zdanenia na vnútornom trhu v členských štátoch a zdanenia pri odchode Rada ECOFIN v decembri 2008 prijala uznesenie Rady o zdanení pri odchode. Toto uznesenie sa usiluje o zamedzenie dvojitého zdanenia a koordinuje postupy štátu v oblasti daní pri odchode v tom zmysle, že pri presune hospodárskej činnosti z jedného štátu do druhého by mal prijímajúci štát v prípade, že sa doň presunú aktíva fyzických alebo právnických osôb zo štátu, ktorý uplatňuje daň pri odchode, uplatniť pri predaji aktív ako výdaj trhovú hodnotu aktív, ktorá bola vymenená v čase prechodu aktív zo štátu odchodu.
<SPEAKER ID="458" NAME="Syed Kamall" AFFILIATION="PPE-DE">
Všetci chápeme, že tieto otázky zdanenia môžu byť veľmi odborné, ale vo všeobecnosti bude pán minister súhlasiť s tým, že každému, kto týmto otázkam rozumie, je jasné, že daňová harmonizácia nie je pre zamedzenie dvojitého zdanenia to podstatné. Všetko, čo je potrebné - viem, že je to dosť odborné - je vôľa k lepšej spolupráci medzi členskými štátmi. Vzhľadom na množstvo peňazí, ktoré vlády v súčasnosti berú od vysoko zaťažených daňových poplatníkov, je bezpochyby čas na podnecovanie väčšej daňovej súťaže, aby sa znížilo zaťaženie pracujúcich rodín v celej Európskej únii.
<SPEAKER ID="459" NAME="Paul Rübig" AFFILIATION="PPE-DE">
(DE) Vážený pán úradujúci predseda Rady, myslím, že české predsedníctvo k tejto otázke zaujíma veľmi pozitívny a aktívny postoj. Rád by som vám k tomu zablahoželal, pretože je, prirodzene, dôležité chrániť občanov a malé a stredné podniky, aby za poskytované služby mohli získať adekvátny príjem. Dvojité zdanenie je niečo, pre čo neexistuje žiadne spoločenské zdôvodnenie. Moja otázka teda znie: myslíte si, že Európsky súdny dvor by v tejto oblasti mohol stanoviť príslušné normy?
<SPEAKER ID="460" NAME="Petr Nečas">
úradujúci predseda Rady. - (CS) Vážená pani predsedajúca, dámy a páni, Európsky súdny dvor rozhodol, že priame uplatňovanie práva Spoločenstva a slobody pohybu a zásady nediskriminácie nezaväzujú členské štáty k odstráneniu právneho dvojitého zdanenia, ktoré vzniká vzájomnou interakciou rôznych daňových systémov v cezhraničných situáciách v rámci Spoločenstva. Tento postoj vyplýva z rozhodnutia Európskeho súdneho dvora v prípade C-513/04 Kerckhaert-Morres. Súd už o tejto záležitosti rozhodoval a ja som pevne presvedčený, že tu ostáva len veľmi malý priestor. Podľa judikatúry Súdneho dvora musia zmluvy o zamedzení dvojitého zdanenia spĺňať požiadavky vnútorného trhu, najmä nesmú zavádzať diskrimináciu alebo nesúlad so základnými slobodami zakotvenými v Zmluve o Európskom spoločenstve. Na druhej strane som presvedčený, že riziko dvojitého zdanenia nesmierne komplikuje daňové systémy a predovšetkým komplikuje život malým a stredným podnikom, pre ktoré je niekedy veľmi ťažké preniknúť do zložitých systémov jednotlivých vnútroštátnych právnych predpisov. Práve malé a stredné podniky sú najviac vystavené tomuto riziku, pretože malé a stredné podniky majú väčšie náklady súvisiace s tým, že si nemôžu dovoliť najímať drahé poradenské alebo právnické firmy tak ako veľké korporácie, obzvlášť nadnárodné spoločnosti. Preto sú týmito komplikovanými daňovými systémami viac zaťažené. Ja osobne som presvedčený, že najsprávnejším riešením je mať vo všetkých členských štátoch čo najjednoduchší, najprehľadnejší systém priamych daní, a sám za seba dodávam, že daní pokiaľ možno čo najnižších.
<P>
Vec: Hydinové mäso
<P>
Čo sa týka návrhu Komisie nariadenia Rady, ktorým sa mení a dopĺňa nariadenie (ES) č. 1234/2007 o vytvorení spoločnej organizácie poľnohospodárskych trhov, pokiaľ ide o obchodné normy pre hydinové mäso, súhlasí české predsedníctvo s tým, že v záujme bezpečnosti potravín a spotrebiteľov, sledovateľnosti a kvality výrobkov musí byť pri všetkom hydinovom mäse predávanom ako "čerstvé" spotrebiteľovi poskytnutá záruka čerstvosti? Súhlasí predsedníctvo s tým, že existuje vážny problém týkajúci sa hydinového mäsa, ktoré je po porážke zvieraťa v tretej krajine zamrazené, potom prepravené do štátu EÚ, kde je rozmrazené (a v niektorých prípadoch ďalej spracované) a následne uvedené na trh a predávané ako "čerstvý" výrobok EÚ? Súhlasí s tým, že táto situácia je neprijateľná, zavádzajúca pre spotrebiteľa a nespravodlivá voči výrobcom z EÚ, ktorí dodržujú prísne pravidlá EÚ? Aké kroky podniká v súčasnej dobe české predsedníctvo na zaistenie hladkého prijatia tohto nariadenia?
<SPEAKER ID="462" NAME="Petr Nečas">
úradujúci predseda Rady. - (CS) Vážená pani predsedajúca, dámy a páni, predsedníctvo by chcelo pani poslankyňu uistiť, že prikladá veľký význam vysokej úrovni bezpečnosti potravín a ochrane spotrebiteľa v rámci Spoločenstva bez ohľadu na to, či sú potraviny vyprodukované na mieste alebo dovezené z tretích krajín. V tejto súvislosti by chcelo predsedníctvo odkázať na závery zo zasadnutia Rady v dňoch 18. a 19. decembra 2008 o bezpečnosti dovážaných poľnohospodárskych a potravinárskych výrobkov. V súlade s pravidlami Spoločenstva Rada vo svojich záveroch vyzvala Komisiu, aby Rade a Európskemu parlamentu predložila do konca roku 2010 správu o účinnosti a uplatňovaní hygienických a fytosanitárnych kontrol dovážaných potravín. V dôsledku svojho záväzku zaistiť vysokú úroveň ochrany ľudského zdravia pri realizácii politík Spoločenstva Rada v decembri roku 2008 zamietla Komisiou predložený návrh nariadenia Rady vykonávajúceho nariadenie Rady (ES) č. 853/2004 týkajúce sa používania antimikrobiálnych látok na odstraňovanie povrchového znečistenia jatočných tiel hydiny. Rada zastáva názor, že použitie týchto látok by mohlo prípadne zakryť zlé hygienické postupy. Európsky parlament vyjadril v uznesení z 19. júna 2008 svoj nesúhlas s návrhom Komisie a požiadal Radu, aby návrh zamietla. Pokiaľ ide o návrh Komisie o obchodných normách pre hydinové mäso, predsedníctvo by chcelo potvrdiť, že sa o tomto návrhu v súčasnosti rokuje v Rade s cieľom zabezpečiť vysokú úroveň ochrany spotrebiteľov a zabrániť tomu, aby sa hydinové mäso predávalo ako čerstvé, ak bolo predtým zmrazené. Predsedníctvo môže pani poslankyňu ubezpečiť, že sa robia všetky opatrenia, ktoré umožnia rýchle prijatie tohto nariadenia, len čo Európsky parlament vydá svoje stanovisko.
<SPEAKER ID="463" NAME="Marian Harkin" AFFILIATION="ALDE">
Ďakujem predsedníctvu za túto odpoveď, keďže som presvedčená, že české predsedníctvo musí v tejto veci zakročiť. Veľmi rada počujem, že sa v Rade rokuje o tom, že urobíte opatrenia, ktoré zabránia zmrazovaniu hydinového mäsa a jeho následnému predaju ako čerstvého, pretože to, samozrejme, znamená, že mnohí výrobcovia z EÚ - vlastne všetci výrobcovia z EÚ - nepracujú za rovnakých podmienok.
<P>
Moja otázka pre predsedníctvo teda môže znieť: Ako rýchlo môžeme v tejto veci očakávať od Rady reakciu a môžete nám nejako naznačiť, aké konkrétne opatrenia by ste mohli v tejto záležitosti prijať?
<SPEAKER ID="464" NAME="Petr Nečas">
úradujúci predseda Rady. - (CS) Vážená pani predsedajúca, dámy a páni, tento problém teraz riešili pracovné orgány Rady v rámci rokovaní o návrhu nariadenia Rady, ktorým sa mení a dopĺňa nariadenie (ES) č. 1234/2007 o vytvorení spoločnej organizácie poľnohospodárskych trhov, pokiaľ ide o normy uvádzania na trh pre hydinové mäso. České predsedníctvo navrhlo kompromisný text, ktorému Osobitný výbor pre poľnohospodárstvo Rady vyjadril väčšinovú podporu. Text bude predložený na posúdenie WTO v rámci konzultácií s obchodnými partnermi. Ak bude výsledok pozitívny a Európsky parlament zároveň schváli svoju správu na plenárnom zasadnutí, ktoré by malo prebehnúť, potom české predsedníctvo predloží kompromisný text Rade. Rada má formálnu povinnosť čakať na predloženie stanoviska Európskeho parlamentu, hoci naň pri rozhodovaní nemusí prihliadať. V kompromisnom texte sa uvádza, že pri výrobkoch vyrobených z čerstvého hydinového mäsa v súlade s týmto nariadením môžu členské štáty stanoviť drobné odchýlky v požiadavkách na teplotu, ktoré sa použijú na absolútne minimálnu dobu a len v rozsahu nutnom pre umožnenie manipulácie a porciovania v spracovateľskom podniku počas výroby výrobkov z čerstvého hydinového mäsa. Predpokladáme, že Rada sa týmto návrhom bude zaoberať v máji, a na základe doterajších rokovaní očakávame pozitívne výsledky.
<SPEAKER ID="465" NAME="Avril Doyle" AFFILIATION="PPE-DE">
Po kríze BSE v odvetví hovädzieho mäsa pred niekoľkými rokmi sme v Európe zaviedli dôslednú identifikáciu a sledovateľnosť pre výrobky z hovädzieho mäsa. Nesúhlasí Rada s tým, že sa musíme poponáhľať, a to nielen pri hydinovom mäse, ale aj pri ovčom a bravčovom, a dať spotrebiteľom tie isté informácie a rozhodne poskytnúť rovnakú sledovateľnosť, keby sa vyskytol nejaký problém?
<P>
Práve teraz sa snaží prejsť správa pani Sommerovej o informáciách poskytovaných spotrebiteľom cez Parlament, a možno aj prostredníctvom dodatočného označovania, ktoré by zvýšilo sledovateľnosť. Rada bude so mnou možno súhlasiť, že takým spôsobom by to bolo možné dosiahnuť.
<SPEAKER ID="466" NAME="Petr Nečas">
úradujúci predseda Rady. - (CS) Vážená pani predsedajúca, dámy a páni, označovanie pôvodu hydinového mäsa nie je súčasťou prílohy 14 nariadenia Rady (ES) č. 1234/2007, a preto nie je ani súčasťou návrhu, o ktorom práve diskutujeme. Označovanie pôvodu rieši nariadenie Komisie (ES) č. 543/2008, a preto patrí do zodpovednosti Komisie a rokuje sa o ňom vo výbore. Chcel by som tiež povedať, že tejto otázke rozumiem veľmi dobre, pretože ak sa pozriete na ohrozenie, ktoré vzniklo z takzvanej choroby šialených kráv v prípade infikovaného hovädzieho mäsa, a zohľadníte reálny dosah na zdravie populácie v členských štátoch EÚ, potom niektoré choroby, ktoré pochádzajú z hydinového mäsa, ako je napríklad salmonelóza, spôsobujú výrazne vyšší počet zdravotných problémov a dokonca úmrtí, než vo svojej dobe spôsobila choroba šialených kráv. Na druhej strane by som chcel ale znovu zdôrazniť, že označenie pôvodu patrí do zodpovednosti Komisie a že by sme nemali zabúdať na to, že pri hydine je sledovanie miesta pôvodu, samozrejme, omnoho ťažšie než pri hovädzom dobytku. Takisto by sme sa nemali dostať do situácie, keď snaha chrániť spotrebiteľa do takej miery, aby boli úplne odstránené všetky pochybnosti a všetky potenciálne riziká, povedie k tomu, že systém bude tak administratívne komplikovaný, že by nasledovalo značné zvýšenie cien potravín. Znovu tu chcem zopakovať, že kľúčová zodpovednosť v oblasti povinného označovania pôvodu hydinového mäsa je na pleciach Komisie a nie Rady.
<P>
Vec: Krízové riadenie a malé a stredné podniky
<P>
Európsky program krízového riadenia zahŕňa pomoc malým a stredným podnikom podľa iniciatívy Small Business Act. Aké opatrenia boli v tejto súvislosti doteraz prijaté a aké ďalšie opatrenia sa plánujú?
<SPEAKER ID="468" NAME="Petr Nečas">
úradujúci predseda Rady. - (CS) Vážená pani predsedajúca, dámy a páni, v decembri minulého roka sa Európska rada dohodla na pláne hospodárskej obnovy Európy. Tento plán obsahuje konkrétne opatrenia na podporu malých a stredných podnikov, z ktorých najdôležitejšie sú opatrenia zamerané na zlepšenie prístupu k financiám a zníženie administratívneho zaťaženia podnikania. Európska rada taktiež vyjadrila podporu zvýšeniu intervencií Európskej investičnej banky v rokoch 2008 až 2011, hlavne pre úvery malým a stredným podnikom, čo predstavuje zvýšenie o 10 miliárd EUR oproti obvyklému objemu úverov v tomto sektore. Európska rada okrem toho podporila dočasné prekročenie prahových hodnôt na dobu aspoň dvoch rokov v súvislosti so štátnou podporou pre čiastky do 500 000 EUR a úpravu rámca pre štátnu podporu, ktoré sú nevyhnutné na zvýšenie podpory podnikom, najmä malým a stredným. Európska rada tiež vyzvala na používanie zrýchlených postupov zadávania verejných zákaziek, ktoré právo Európskeho spoločenstva umožňuje, a na zníženie administratívneho zaťaženia podnikov. Európska rada podporuje aj úplnú realizáciu akčného plánu Komisie o iniciatíve Small Business Act, ktorý Rada prijala 1. decembra 2008. Akčný plán pre iniciatívu Small Business Act by mal pomôcť malým a stredným podnikom v období hospodárskeho zmätku zlepšením prístupu k pôžičkám, znížením administratívnej záťaže, podporou malých a stredných podnikov pri využívaní výhod vnútorného trhu a zvyšovaním konkurencieschopnosti na zahraničných trhoch. 5. marca Rada dospela k záveru, že tento akčný plán by sa mal pri dodržaní zásad subsidiarity úplne a čo najrýchlejšie realizovať na úrovni Spoločenstva i jednotlivých členských štátov.
<P>
Rada okrem toho znovu poukázala na dôležitosť ďalšieho zlepšovania prístupu k financovaniu - mám na mysli úvery, záruky, mezanínové financovanie a podobne - a tiež k rizikovému kapitálu pre novozaložené inovačné podniky a pre malé a stredné podniky, pričom je potrebné zohľadniť dôsledky súčasnej finančnej krízy. Musíme pre malé a stredné podniky posilniť prístup na trh predovšetkým väčším využívaním monitorovania trhu a jednotlivých odvetví s cieľom určiť a riešiť prekážky na vnútornom trhu. Požiadavky na účtovníctvo a postupy pri zakladaní nových podnikov by sa mali podstatne zjednodušiť a urýchliť. Európska rada sa na svojom zasadnutí v dňoch 19. a 20. marca dohodla na týchto opatreniach: odstraňovanie existujúcich prekážok a predchádzanie vzniku nových, dosiahnutie plne fungujúceho vnútorného trhu, ďalšie znižovanie administratívnej záťaže, zlepšenie rámcových podmienok pre priemysel v záujme zachovania silnej priemyselnej základne pre podnikanie s osobitným dôrazom na malé a stredné podniky a na inovácie, podpora partnerstiev medzi rôznymi oblasťami podnikania, výskumu, vzdelávania a odbornej prípravy a zlepšenie kvality investícií v oblasti výskumu, znalostí a vzdelávania.
<P>
Dámy a páni, chcel by som tiež povedať, že 10. marca 2009 Rada dosiahla politickú dohodu, že všetky členské štáty by na základe zmeny smernice 2006/112/ES mali mať možnosť trvale uplatňovať znížené sadzby dane z pridanej hodnoty na rad služieb s vysokým podielom ľudskej práce, ktoré väčšinou, pochopiteľne, poskytujú práve malé podniky. Z ďalších legislatívnych návrhov vychádzajúcich z iniciatívy Small Business Act by mala Rada prijať nariadenie o štatúte európskej súkromnej spoločnosti, ktoré by malým a stredným podnikom uľahčilo cezhraničné podnikateľské aktivity. Ďalej sa bude Rada zaoberať revíziou smernice o boji proti oneskoreným platbám, ktorej cieľom je zabezpečiť, aby malé a stredné podniky dostávali platby za všetky obchodné transakcie včas. Čo sa týka programu lepšej tvorby právnych predpisov, Komisia v minulom roku predstavila 11 nových zrýchlených opatrení na zníženie administratívnej záťaže podnikania s cieľom dosiahnuť 25 % zníženie existujúcej administratívnej záťaže spôsobenej nariadeniami EÚ do roku 2012. To by podľa odhadov mohlo ušetriť asi 30 miliárd EUR, pričom najväčší prospech by to predstavovalo práve pre malé a stredné podniky. 10. marca tohto roku Rada vyzvala Komisiu, aby navrhla nové konkrétne opatrenia na zníženie záťaže pre každú z 13 kľúčových prioritných oblastí akčného plánu. Konkrétne kroky v tejto súvislosti predstavuje prijatie návrhov na zjednodušenie tretej a šiestej smernice, ktoré sa týkajú zlúčenia a rozdelenia obchodných spoločností, v prvom čítaní v Európskom parlamente, a tiež schválenie revízie štvrtej a siedmej smernice. Táto dôležitá práca by však mala pokračovať s cieľom dosiahnuť 25 % zníženie administratívnej záťaže a Komisia by mala čo najrýchlejšie dokončiť revíziu všetkých existujúcich právnych predpisov.
<SPEAKER ID="469" NAME="Marie Panayotopoulos-Cassiotou" AFFILIATION="PPE-DE">
- (EL) Vážená pani predsedajúca, ďakujem pánovi ministrovi za odpoveď, v ktorej uviedol všetky plánované opatrenia. Teraz, samozrejme, musí uplatňovanie týchto opatrení priniesť reálne výsledky všetkým tým v Európskej únii, ktorí majú v súčasnosti malé a stredné podniky trpiace následkami krízy, a všetkým tým, ktorí chcú zakladať nové malé a stredné podniky. Presne k tejto problematike by mi mohol pán minister povedať, či máme štatistiky o nových začínajúcich podnikateľoch a štatistiky o zanikajúcich podnikoch. Rada by som sa dozvedela tieto porovnateľné čísla, ak nie v dnešnej, tak v niektorej budúcej odpovedi.
<SPEAKER ID="470" NAME="Petr Nečas">
úradujúci predseda Rady. - (CS) V prvom rade by som chcel zdôrazniť, že počty zaniknutých a novozaložených podnikov, ako aj konkrétne podmienky na založenie nového podniku sa v jednotlivých členských štátoch EÚ značne líšia. Kým v niektorých štátoch založenie malého alebo stredného podniku trvá niekoľko dní, v iných bohužiaľ môže trvať niekoľko mesiacov. Vypracovanie podrobného prehľadu, ktorý by obsahoval informácie, ktoré požadujete, pani Panayotopoulosová-Cassiotová, je, samozrejme, možné a predložili by sme ho písomne.
<P>
Vec: Závery jarného zasadnutia Európskej rady vo veci financovania globálnej dohody o klíme
<P>
Je predsedníctvo v súvislosti s jarným samitom, ktorý sa konal minulý týždeň, spokojné s výsledkom rokovaní o poskytnutí finančnej pomoci rozvojovým krajinám s ohľadom na globálnu dohodu o klíme, ktorá bude predmetom konferencie COP-15 v Kodani v decembri tohto roku?
<SPEAKER ID="472" NAME="Petr Nečas">
úradujúci predseda Rady. - (CS) Vážená pani predsedajúca, dámy a páni, v záveroch zo zasadnutia konaného v dňoch 19. a 20. marca 2009 Rada vyhlásila, že opatrenia na zmiernenie klimatických zmien a adaptačné opatrenia budú vyžadovať značné domáce a finančné zdroje verejné aj súkromné, a to hlavne v najohrozenejších rozvojových krajinách, a že sa EÚ bude na financovaní týchto opatrení v rozvojových krajinách primeranou mierou podieľať. Odhady Komisie vychádzajúce z nedávnych štúdií naznačujú, že do roku 2020 sa budú musieť dodatočné verejné a súkromné investície zvýšiť na takmer 175 miliárd EUR, ak sa majú emisie znížiť na úroveň zlučiteľnú s cieľom EÚ.
<P>
Súčasné štúdie tiež ukazujú, že viac než polovicu z týchto investícií bude potrebné urobiť v rozvojových krajinách. Sekretariát Rámcového dohovoru Organizácie Spojených národov o zmene klímy ďalej odhaduje, že v roku 2030 sa náklady na adaptáciu v rozvojových krajinách budú pohybovať v rozsahu 23 až 54 miliárd EUR ročne. Pokiaľ ide o financovanie opatrení na zmiernenie klimatických zmien v rozvojových krajinách, Rada zaujala jasné stanovisko. Rozvojové krajiny by mali pomocou rozvinutých krajín vypracovať stratégie a plány budovania hospodárstva s nízkou produkciou uhlíka. Tieto stratégie a plány by mali rozlišovať medzi opatreniami, ktoré je možné prijať samostatne, lebo s nimi sú spojené nulové či veľmi nízke náklady alebo dokonca znamenajú v strednodobom horizonte čistý prínos, a opatreniami, ktoré povedú ku kladným dodatočným nákladom, aké nemôžu jednotlivé krajiny samy ľahko znášať.
<P>
Na uplatňovanie kodanskej dohody je nevyhnutná dostatočná, predvídateľná a včasná finančná podpora. Medzinárodná finančná štruktúra zaisťujúca túto podporu musí byť založená na zásadách účinnosti, účelnosti, rovnosti, transparentnosti, zodpovednosti, súdržnosti, predvídateľnosti a riadneho finančného hospodárenia. V súvislosti so zdrojmi financovania Európska rada potvrdila možnosti, ktoré je možné v medzinárodných rokovaniach ďalej skúmať a ktoré zahŕňajú prístup založený na príspevkoch na základe dohodnutého rozsahu, trhový prístup na základe aukcií zmlúv alebo kombinácie týchto a iných možností. Počas prechodu k celosvetovému trhu s uhlíkom budú okrem toho pri financovaní znižovania emisií v rozvojových a transformujúcich sa hospodárstvach hrať aj naďalej významnú úlohu flexibilné mechanizmy, mechanizmus ekologického rozvoja a spoločná realizácia. V tejto súvislosti bude dôležité posilniť celistvosť z hľadiska životného prostredia, príspevok k dosiahnutiu trvalo udržateľného rozvoja a spravodlivé geografické rozloženie. Takisto je potrebné ďalej rozšíriť trh s uhlíkom, aby vysielal jasné signály o cene uhlíka. Ide totiž o jeden z nákladovo najefektívnejších spôsobov znižovania emisií, ktorý zároveň poskytuje zreteľný podnet na prechod k hospodárstvu s nízkou produkciou uhlíka. V súvislosti s dohodou EÚ o klimaticko-energetickom balíku Rada zdôraznila aj príspevok tohto balíka k úsiliu EÚ o zabezpečenie finančných prostriedkov na opatrenia zamerané na zmiernenie zmeny klímy a prispôsobenie sa tejto zmene. Je jasné, že v oblasti financovania je potrebné urobiť ešte oveľa viac. Rada rozhodla, že sa k tejto téme vráti na svojom júnovom zasadnutí, aby v súvislosti s pokračujúcimi medzinárodnými rokovaniami bližšie formulovala svoj postoj.
<SPEAKER ID="473" NAME="Avril Doyle" AFFILIATION="PPE-DE">
Chcela by som sa českému predsedníctvu poďakovať za vyčerpávajúcu odpoveď. Vlastne som ju už dnes dostala v písomnej forme, pretože sa nepredpokladalo, že sa dostaneme až k otázke č. 10.
<P>
Môžem sa domnievať, že to, čo ste práve povedali, je naozaj názor českej vlády? Určite by ma veľmi povzbudilo, keby som si to mohla myslieť. Ďakujem vám, pretože to znamená, že česká vláda v otázkach zmeny klímy prešla od začiatku svojho predsedníctva dlhú cestu.
<P>
Mohli by ste naznačiť, aký je okrem júnového zasadnutia Rady ďalší časový harmonogram cesty k dohode o takzvanom spravodlivom podiele EÚ na financovaní zmiernenia a prispôsobenia sa zmene klímy tretích krajín? Mimochodom, úplne súhlasím s tým, čo ste povedali o trhu s uhlíkom a jeho prínose.
<SPEAKER ID="474" NAME="Predsedajúca">
Ďakujem vám, pani Doylová. Som prekvapená, že ste mali odpoveď vopred. Toto je postup, k akému som si už veľmi dlho želala podnietiť Radu aj Komisiu, takže vám obom blahoželám, že ste to dosiahli.
<P>
(poznámka Avril Doylovej: "Je to preto, že si mysleli, že sa k otázke č. 10 nedostaneme!")
<SPEAKER ID="475" NAME="Petr Nečas">
úradujúci predseda Rady. - (CS) Dámy a páni, zdá sa, že čím kratší čas ostáva predsedníctvu tejto českej vlády, tým rýchlejšie koná, a to je možno dôvod, prečo sa snažíme byť takí rýchli a všetku administratívu včas vybaviť. Ako reakciu na otázku, ktorú položila vážená pani poslankyňa, by som chcel povedať, že Európska rada bude o tejto veci znovu rokovať v júni tohto roku. Podľa názoru Rady je dôležité viac sa zamerať na finančné mechanizmy boja proti zmene klímy. Rada ešte pred zasadnutím v Kodani zverejní prístup EÚ k rôznym spôsobom financovania opatrení na zmiernenie zmien klímy a prispôsobenie sa týmto zmenám, k podpore nových technológií a k vytváraniu vhodného prostredia na realizáciu týchto plánov. Rada tiež ukáže, akým spôsobom sa bude EÚ na týchto plánoch konkrétne podieľať, a vysvetlí, akým spôsobom sa medzi členské štáty rozdelia náklady a úsilie vedúce k realizácii týchto cieľov. Toto všetko bude založené na konkrétnych návrhoch Komisie.
<P>
Čo sa týka niektorých ďalších problémov týkajúcich sa financovania globálnej dohody o boji proti zmene klímy, EÚ dala jasne najavo, že chce v tejto záležitosti prevziať primeraný podiel zodpovednosti. EÚ navyše stanovila základné princípy týkajúce sa financovania a dala najavo, že o týchto možnostiach chce rokovať so svojimi globálnymi partnermi. Je však jasné, že je príliš skoro, aby sme odkryli karty tým, že zverejníme niektoré čísla. Nebolo by to rozumné, nebolo by to prezieravé, nebolo by to taktické. Máme predstavu o tom, koľko finančných prostriedkov bude potrebných na realizáciu globálneho plánu. Musíme však aspoň približne vedieť, aké opatrenia na zmiernenie zmien klímy plánujú realizovať tretie krajiny. V tejto súvislosti by som chcel povedať, že EÚ si už v roku 2007 stanovila dobrovoľný záväzok znížiť emisie o 20 % a v prípade úspešnej globálnej dohody o 30 %, a to bolo dlho predtým, než akákoľvek iná krajina na svete vôbec o mitigačných návrhoch čokoľvek zverejnila.
<SPEAKER ID="476" NAME="Predsedajúca">
Kým mám príležitosť, ešte sa dotknem jednej veci, pretože sa mi zdá, že ak odpovede na otázky, ktoré si myslíme, že nestihneme, je možné poskytnúť vopred, potom neexistuje dôvod, prečo by otázky, ktoré sa chystáme stihnúť, nemali mať odpovede vopred, aby sme mohli mať - ako sme mali práve teraz - lepšiu a užitočnejšiu diskusiu. Ďakujem vám obom za predvedenie niečoho, čo sa mnohí z nás už dlho snažili urobiť.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.10 hod. a pokračovalo o 21.00 hod.)
