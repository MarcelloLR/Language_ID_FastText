<CHAPTER ID="024">
Spoločná prisťahovalecká politika pre Európu: Zásady, opatrenia a nástroje (krátke prednesenie) 
<SPEAKER ID="221" NAME="Predsedajúci">
Ďalším bodom programu je krátke prednesenie správy pána Busuttila v mene Výboru pre občianske slobody, spravodlivosť a vnútorné veci o spoločnej prisťahovaleckej politike pre Európu: zásady, opatrenia a nástroje.
<SPEAKER ID="222" NAME="Simon Busuttil" LANGUAGE="MT">
Ak by som mal zhrnúť svoju správu do dvoch viet, v prvom rade by som povedal, že Európsky parlament dôrazne podporuje spoločnú prisťahovaleckú politiku. Po druhé, Parlament už viac nechce mať rozdrobenú prisťahovaleckú politiku. Namiesto toho chce koherentnú politiku, pretože iba koherentná politika je účinná.
<P>
Vravím to so silnejším presvedčením, a to vzhľadom na nedávny prípad lode Pinar, ktorá pred niekoľkými dňami zachránila 154 prisťahovalcov, ktorí boli objavení v medzinárodných vodách. Tento prípad podčiarkuje potrebu spoločnej politiky. V skutočnosti to zdôrazňuje cenu, ktorú sme nútení platiť kvôli nedostatku rozumnej spoločnej politiky. Akú cenu? Takú, že každý sa zbavuje zodpovednosti a ukladá ju na plecia iných. Zatiaľ čo sa my zaoberáme vzájomným obviňovaním, každý deň sa ľudia topia a umierajú priamo pred našimi očami.
<P>
Je to hanba, že krajina s počtom obyvateľov 60 miliónov využíva svoje zákony na to, aby mohla zvaliť zodpovednosť na krajinu s počtom obyvateľov menej ako pol milióna. Dúfam, že išlo len o ojedinelý prípad a že taliansky minister zo strany Lega Nord iba hral predstavenie pre divákov niekoľko týždňov pred voľbami do Európskeho parlamentu. Je ľahké odhaliť takéto politické triky, to však neznamená, že ich akceptujeme. Chcel by som pochváliť konštruktívny prístup, ktorý premiéri Malty a Talianska zvolili pri riešení situácie týkajúcej sa lode Pinar. Vďaka ich zakročeniu rozum zvíťazil nad dramatickými scénami. Zdravý rozum prevážil nad neústupnosťou a rešpektovanie zákonov nad zákonom džungle.
<P>
Dúfam, že vďaka tomuto incidentu všetci pochopíme, že aj keď je jednoduché zbaviť sa zodpovednosti na úkor druhých a navzájom sa obviňovať z nesprávneho konania, jednoduchá cesta nevedie k riešeniu problémov. Jedine skutočná európska politika je cestou k riešeniu, i keď je možno trochu náročnejšia.
<P>
Moja správa obsahuje šesť hlavných bodov. Po prvé, musíme raz a navždy zabrániť ľudskej tragédii, ktorej čelíme kvôli nelegálnemu prisťahovalectvu. Po druhé, mechanizmus spoločného zaťaženia, ktorý je súčasťou Paktu o prisťahovalectve by sa mal zaviesť bez ďalšieho odkladu a mal by sa pretvoriť na záväzný právny nástroj. Po tretie, treba klásť väčší dôraz na návrat prisťahovalcov, ktorí nemajú právo zostávať na území Európy. Po štvrté, každá dohoda uzavretá medzi Európskou Úniou a tretími krajinami by mala obsahovať otázku prisťahovalectva. Po piate, agentúra FRONTEX by sa mala posilniť, nielen z hľadiska finančného, ale najmä z hľadiska zdrojov. Po šieste, musíme byť tvrdší v boji proti organizovanému zločinu.
<P>
Na záver chcem povedať, že sa nám podarilo dosiahnuť kompromisy v niekoľkých bodoch tejto správy. Bohužiaľ, ešte stále existuje jeden nerozhodnutý bod týkajúci sa práva prisťahovalcov voliť, keďže v Skupine socialistov sa vytvorila väčšina, ktorá podporovala tento bod. Toto však bolo niečo, čo som nemohol prijať. Preto som predstavil alternatívne uznesenie k správe, ktoré nahrádza poznámku týkajúcu sa práva voliť kompromisom s preformulovaným znením.
<SPEAKER ID="223" NAME="Joe Borg" LANGUAGE="MT">
V mene Európskej komisie by som chcel zablahoželať pánovi Busuttilovi k vypracovaniu dôležitej správy. Táto správa sa zaoberala hlavnou otázkou, ktorá je spojená s neustálym rozvojom Európskej únie - spoločnou prisťahovaleckou politikou. Ako správa naznačila, Pakt o prisťahovalectve, ktorý minulý rok prijala Európska rada, slúžil ako stimul na vytvorenie spoločnej politiky v oblasti azylu a prisťahovalectva.
<P>
Teraz musíme dosiahnuť, aby sa záväzky, ktoré boli v pakte stanovené, plnili. Nasledujúci mesiac Komisia navrhne prostriedky, pomocou ktorých sa bude monitorovať zavádzanie tohto paktu. Toto sa uskutoční prostredníctvom výročnej správy, ktorú uverejní Komisia. Tieto správy budú slúžiť ako základ pre každoročnú rozpravu v Európskej rade o prisťahovaleckej a azylovej politike od roku 2010.
<P>
Definícia všeobecných cieľov spoločnej politiky definovaných v pakte, bude tiež zahrnutá do viacročného programu, takzvaného Štokholmského programu, ktorý má prijať švédske predsedníctvo v ďalších mesiacoch tohto roku. Správa pána Busuttila poskytuje Komisii veľmi užitočné informácie, ktoré jej pomôžu pri vypracovaní plánovaného oznámenia, ktoré by sa malo prijať v lete tohto roku. Chcel by som zdôrazniť všeobecnú konvergenciu našich nápadov.
<P>
Správa pána Busuttila vo viacerých častiach žiada Komisiu, aby konala. Chcel by som odpovedať, že Komisia sa už aktívne zapojila do tejto problematiky. Dôkazom je vytvorenie zariadení pre dočasné a cirkulačné prisťahovalectvo, zlepšenie v oblasti zhromažďovania a analýzy údajov, šírenie informácií o reálnych príležitostiach dostupných pre prisťahovalcov, ako aj o rizikách nelegálneho prisťahovalectva a tiež spolupráca s tretími krajinami.
<P>
Chcel by som sa vyjadriť ku konkrétnej obave pána Busuttila a tou je solidarita medzi členskými štátmi, pokiaľ ide o otázky prisťahovalectva. Ako už pán spravodajca zdôraznil vo svojom prejave, nedávny prípad, ktorý sa odohral v Stredozemnom mori, opäť poukázal na problémy a silný tlak, ktorým musia čeliť niektoré členské štáty. Chcel by som vás ubezpečiť, pán Busuttil, že Komisia sa plne venuje hľadaniu riešení, ktoré pomôžu tým členským štátom, ktoré zažívajú obzvlášť silný tlak prisťahovalectva.
<P>
Tu by som chcel spomenúť tri príklady opatrení, ktoré sa v tejto súvislosti už prijali alebo sa čoskoro prijmú. Dublinské nariadenie by sa malo pozmeniť a doplniť tak, aby umožnilo pozastavenie transferov do tých členských štátov, ktoré čelia mimoriadnemu tlaku. Vytvorí sa Európsky úrad na podporu azylantov, ktorý bude poskytovať podporu členským štátom pod najväčším tlakom. Zároveň budú členským štátom poskytnuté finančné prostriedky, ktorých cieľom bude dobrovoľné premiestňovanie prisťahovalcov v rámci EÚ.
<SPEAKER ID="224" NAME="Predsedajúci">
Bod je uzavretý.
<P>
Hlasovanie sa uskutoční v stredu 22. apríla 2009.
<P>
Písomné vyhlásenia (článok 142)
<SPEAKER ID="994" NAME="Corina Creţu  " LANGUAGE="RO">
Európska komisia odhaduje, že EÚ bude do roku 2050 potrebovať 60 miliónov pracovníkov z tretích krajín, keďže počet pracujúceho obyvateľstva bude rýchlym tempom klesať. Preto sú ambiciózne ciele lisabonskej stratégie z dlhodobého hľadiska závislé od prílevu pracovnej sily z krajín mimo EÚ.
<P>
V súčasnom období hospodárskej krízy sa však miera nezamestnanosti významne zvyšuje a medzi tými, ktorí prišli o zamestnanie, figuruje mnoho cezhraničných pracovníkov z nových členských štátov. Z toho dôvodu je dôležité spájať politiku prisťahovalectva s politikou zamestnanosti, aby sa dosiahla spravodlivá a praktická pozícia a zároveň aby sa plnili zásady preferencie Spoločenstva. Myslím si, že je nesprávne, aby sme prisťahovalcom udeľovali právo na voľný pohyb v rámci EÚ, zatiaľ čo obyvatelia Rumunska a Bulharska nemajú takéto výsady úplnej voľnosti pohybu na európskom pracovnom trhu.
<P>
Je nemorálne a nebezpečné, aby sme podporovali odliv mozgov z rozvojových krajín bez toho, aby sme zobrali do úvahy riziko bumerangového efektu a aby sme vyjadrili obavy z diskriminácie, ku ktorej dochádza, keďže väčšine prisťahovalcov sa ponúkajú pracovné miesta, ktoré si vyžadujú nižšiu úroveň kvalifikácie, než akú majú, hlavne pokiaľ ide o ženy, čo z nich v krajine pôvodu i v členských štátoch EÚ robí obete negatívnych stereotypov a postupov.
<SPEAKER ID="225" NAME="Jamila Madeira  " LANGUAGE="PT">
Podľa Eurostatu sa starnutie obyvateľstva v EÚ stane skutočnosťou v strednodobom čase. Prisťahovalectvo môže fungovať ako dôležitý stimul na zabezpečenie dobrej hospodárskej výkonnosti v EÚ. Na tomto pozadí si musíme uvedomiť zásadnú povahu prisťahovalectva do EÚ.
<P>
Nelegálna práca sa musí riešiť, pretože závažne porušuje práva migrujúcich pracovníkov. Musíme podporovať európsku politiku, ktorá vyzýva neregistrovaných migrujúcich pracovníkov, aby sa zaregistrovali na príslušných úradoch. Zároveň zabezpečuje, že tieto opatrenia nepovedú k zrýchleným procedúram návratu v rozpore s ich právami. Títo pracovníci sú už v čase svojho príchodu do Európy v horšom postavení a je jasné, že správne usmerňovanie migračných tokov môže byť prínosom tak pre EÚ, ako aj pre tretie krajiny.
<P>
Musíme bojovať proti plytvaniu kvalifikáciami, ku ktorému opakovane dochádza medzi migrujúcimi pracovníkmi. Títo pracovníci, hlavne ženy, často vykonávajú prácu s požiadavkami na nižšiu kvalifikáciu, než v skutočnosti majú.
<P>
Myslím si, že Komisia by mala venovať zvláštnu pozornosť otázke uznávania kvalifikácie a stimulom pre celoživotné vzdelávanie. Rovnako by mala zabezpečovať prisťahovalcom možnosti naučiť sa jazyk hostiteľskej krajiny s cieľom zaistenia ich sociálnej, odbornej a kultúrnej integrácie v Európskej únii.
<SPEAKER ID="993" NAME="Bogusław Rogalski  " LANGUAGE="PL">
Migrácia do Európy je jav, ktorý trvá už veľmi dlho, a je podporovaný faktormi, akými sú napríklad závažné materiálne rozdiely v úrovni života medzi Európou a ďalšími regiónmi sveta.
<P>
Európa jednoznačne potrebuje spoločný prístup k prisťahovalectvu do EÚ. Neschopnosť jedného členského štátu konať môže priamo ovplyvniť ďalšie štáty. Zlé riadenie migrácie môže mať závažné následky aj pre krajiny pôvodu a samotných prisťahovalcov.
<P>
Mali by sme si uvedomiť, že legálne prisťahovalectvo je užitočný jav, ktorý znamená príležitosti pre mnoho rôznych skupín. Migranti hrali v posledných desaťročiach veľmi významnú úlohu v rozvoji Európskej únie, ktorá stále potrebuje ich prácu. V súvislosti s týmto je potrebná spoločná politická vízia založená na minulých úspechoch, ktorá má odkaz aj pre budúcnosť. Na dosiahnutie tohto cieľa je potrebná efektívnejšia spolupráca. Mnoho ľudí riskuje zdravie a životy pri prechádzaní nových hraníc EÚ, hlavne na juhu a východe. Tisíce ich umierajú na mori pri hľadaní lepšieho života.
<P>
Prisťahovalectvo je jedným z najvážnejších problémov, ktorým Európska únia v súčasnosti čelí. Záleží len na nás, ako sa k nemu postavíme. Môžeme ho zmeniť na príležitosť alebo môžeme uškodiť mnohým ľudom, ak k nemu budeme pristupovať nesprávne.
<SPEAKER ID="992" NAME="Daciana Octavia Sârbu  " LANGUAGE="RO">
Keďže Európa je hlavným cieľom pre prisťahovalcov, musí byť harmonizácia legislatívneho rámca týkajúceho sa prisťahovalectva jednou z priorít EÚ.
<P>
Ak my Európania hneď nepodnikneme opatrenia na podporu spoločnej prisťahovaleckej politiky, neskôr budeme niesť následky za to, že sme tak nekonali v pravý čas.
<P>
Viem si živo predstaviť scenár, v ktorom tisíce nelegálnych prisťahovalcov umierajú na mori. Myslím si, že je našou povinnosťou zabrániť stratám ľudských životov. Preto sa musíme úplne zaviazať k aktívnej spolupráci s krajinami pôvodu nelegálnych prisťahovalcov.
<P>
Myslím si, že spoločná európska prisťahovalecká politika musí byť politikou podporujúcou solidaritu s členskými štátmi, ktoré sa nachádzajú na hraniciach EÚ a trpia obrovským prílivom prisťahovalcov.
<P>
Podporujem názor, že bojovať proti nelegálnemu prisťahovalectvu sa dá len prostredníctvom kontrolovaného legálneho prisťahovalectva. Každý členský štát sa musí zaviazať k vytvoreniu priaznivých podmienok pre legálne prisťahovalectvo.
<P>
Vítam túto správu, ktorá sa ukázala ako veľmi ambiciózna. Zároveň dúfam, že hlasovaním na plenárnom zasadnutí prejde víťazne.
