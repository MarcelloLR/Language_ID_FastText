<CHAPTER ID="006">
Program spolupráce v audiovizuálnej oblasti s odborníkmi z tretích krajín MEDIA Mundus (rozprava) 
<SPEAKER ID="010" NAME="Predsedajúci">
Prvým bodom programu je správa pani Hieronymiovej v mene Výboru pre kultúru a vzdelávanie o návrhu rozhodnutia Európskeho parlamentu a Rady, ktorým sa ustanovuje program spolupráce v audiovizuálnej oblasti s odborníkmi z tretích krajín MEDIA Mundus - C6-0011/2009 -.
<SPEAKER ID="011" NAME="Ruth Hieronymi" LANGUAGE="DE">
Vážený pán predsedajúci, pani komisárka, dámy a páni, mám mimoriadnu radosť z toho, že sa nám podarilo navrhnúť a prijať nový podporný program pre európske filmy pre kultúru a hospodárstvo Európskej únie a celého sveta za krátky čas, iba za šesť mesiacov, a pred koncom tohto volebného obdobia.
<P>
Mohli sme to dosiahnuť len vďaka mimoriadne dobrej spolupráci, za ktorú by som rada čo najsrdečnejšie poďakovala. Veľmi pekne vám ďakujem, pani komisárka. Návrh Komisie o ustanovení programu MEDIA Mundus bol vynikajúci. Vynikajúco sme spolupracovali s českým predsedníctvom a najlepšia bola spolupráca vo Výbore pre kultúru a vzdelávanie. Iba takto bolo možné dosiahnuť tento cieľ za taký krátky čas.
<P>
Podpora európskych filmov prostredníctvom programu MEDIA úspešne prebieha v Európskej únii približne 15 rokov. Deväťdesiat percent všetkých európskych filmov premietaných mimo krajiny pôvodu je podporovaných v rámci programu MEDIA. Doteraz však boli prostredníctvom programu podporené iba projekty v rámci Európy a tento podporný program už nie je vhodný v období globalizácie trhov a nových technológií.
<P>
Vznikli nové príležitosti, ale vyskytli sa aj nové problémy. Program MEDIA Mundus, o ktorom dnes rokujeme, je fantastickou reakciou. Je to reakcia na príležitosti, ktoré európskemu filmovému priemyslu ponúkli nové trhy mimo Európy. Je to tiež reakcia na potrebu a príležitosti využiť podporu filmov a filmy samotné na posilnenie a presadenie medzikultúrneho dialógu.
<P>
Preto by som rada poďakovala za to, že sa začali pilotné projekty programu MEDIA Mundus. Bola sprístupnená suma vo výške 7 miliónov EUR. Bolo zrejmé, že dopyt je obrovský. Odborná príprava, marketing a distribúcia v globálnych sieťach boli podporené v rámci pilotných projektov. Vynikajúce projekty predložili najmä vznikajúce audiovizuálne trhy vo svete - India, Brazília, Kórejská republika, Kanada.
<P>
Z tohto hľadiska aj s hlasom Výboru pre kultúru a vzdelávanie radi hlasujeme za návrh. Rada by som požiadala celý Parlament o hlasovanie za podporu tohto programu v nadchádzajúcich rokoch primeraným financovaním, aby sa dosiahol cieľ posilnenia podpory európskych filmov ako vyslancov našich kultúrnych hodnôt na celom svete.
<P>
Toto je moje posledné vystúpenie v Európskom parlamente. Som veľmi šťastná, že som mohla dokončiť program s vašou podporou, a rada by som odovzdala svoj vlastný odkaz. Pokiaľ ide o budúcu činnosť, nezabudnite, prosím, že kultúrne hodnoty v Európe by nemali byť iba ekonomickými hodnotami, ale hodnotami tak kultúrnymi, ako aj ekonomickými.
<P>
Chcela by som poďakovať predovšetkým všetkým svojim kolegom vo Výbore pre kultúru a vzdelávanie, na sekretariátoch, vám, pani komisárka, a vášmu generálnemu riaditeľovi vo vedení, pánovi Gregorymu Paulgerovi, za desať rokov vynikajúcej spolupráce v audiovizuálnej oblasti. Ďakujem vám.
<SPEAKER ID="012" NAME="Viviane Reding">
členka Komisie. - Vážený pán predsedajúci, absolútne súhlasím so slovami pani Hieronymiovej. Tých 10 rokov spolupráce s ňou a ostatnými členmi Výboru pre kultúru a vzdelávanie bolo veľmi účinných a podľa môjho názoru veľmi prínosných. Takže vám všetkým ďakujem, členom všetkých politických strán, ktorí sa naozaj snažia o to, aby sa kultúra stala dôležitou a aby mohla oslovovať ľudí.
<P>
Som veľmi rada, že Parlament vypracoval niektoré návrhy k správe, ktoré sú vysvetlením a zjednodušením, takže viedli k zlepšeniu návrhu, ktorý som predložila.
<P>
Ako viete, prípravná akcia MEDIA International je základom na rozvinutie programu MEDIA Mundus. V tejto súvislosti som tiež vďačná Parlamentu za poskytnutie sumy na financovanie prípravnej akcie vo výške 2 milióny EUR v roku 2008 a 5 miliónov EUR v roku 2009.
<P>
Program MEDIA Mundus sa začne v roku 2011 a nadviaže na program MEDIA International. Jeho cieľom je posilniť kultúrne a obchodné vzťahy medzi odborníkmi z európskeho filmového priemyslu a odborníkmi z celého sveta. Myšlienka programu MEDIA Mundus je nová, ambiciózna a inovatívna, pretože podporuje spoluprácu medzi odborníkmi. Európske programy niečo podobné bežne neponúkajú a na rozdiel od existujúcich programov je táto myšlienka tiež založená na vzájomnom prínose, nielen pre našich filmových tvorcov, ale aj pre filmových tvorcov z tretích krajín a v rôznych oblastiach. Prvou je odborná príprava vrátane účastníkov a školiteľov z európskych krajín a tretích krajín. Zlepší sa tak prístup na trhy tretích krajín, vybuduje sa dôvera a dlhodobé obchodné vzťahy. Tento postup je bežný. Ak sedíte spolu v škole ako účastníci odbornej prípravy vo filmovom priemysle s niekým z Ázie, Afriky, Severnej alebo Južnej Ameriky, je zrejmé, že neskôr by ste mohli vo svojom profesionálnom živote spolupracovať.
<P>
Aj preto podporujeme organizáciu fór pre medzinárodne koprodukcie. Vzdelávame ich spolu a očakávame, že títo odborníci začnú spolupracovať. Potrebujeme teda fóra pre medzinárodné koprodukcie.
<P>
Následne musíme zlepšiť distribúciu, obeh a možnosť sledovať európske audiovizuálne formy umenia v tretích krajinách. Táto situácia je vždy vzájomne prospešná pre ľudí z tretích krajín v Európe. Toto je veľmi dobrý príklad Európy, ktorá nie je pevnosťou Európa, ale otvorenou Európou, Európou, ktorá dáva, prijíma a zapája sa.
<P>
Musíme zvýšiť dopyt verejnosti po kultúrne rozmanitom audiovizuálnom obsahu, čo bude veľmi dôležité. Musíme teda pritiahnuť mládež, najmä mladú verejnosť, k sledovaniu európskych filmov.
<P>
Som pevne presvedčená, že program MEDIA Mundus zvýši spotrebiteľský výber, aby ľudia mali možnosť sledovať európske filmy. Prinesie kultúrnu rozmanitosť na európske trhy tým, že jeho prostredníctvom sa do Európy dostane viac kvalitných filmov z menších trhov mimo Európy. Zároveň poskytne príležitosť európskym filmom na medzinárodnom trhu. Vzniknú tak nové obchodné príležitosti pre odborníkov z Európy a celého sveta. V tom samozrejme spočíva veľmi dôležitý hospodársky prínos. Je to otázka konkurencieschopnosti, ale je to predovšetkým otázka kultúrnej rozmanitosti, našej kultúrnej rozmanitosti, ktorá je našou najcennejšou hodnotou. Je to tiež otázka kultúrnej rozmanitosti tých, ktorí žijú na iných svetadieloch, čo je ich najcennejšou hodnotou. Podeliť sa o tieto hodnoty je vynikajúca príležitosť, ktorá sa rozvinie v rámci programu MEDIA Mundus.
<SPEAKER ID="013" NAME="Doris Pack" LANGUAGE="DE">
Vážený pán predsedajúci, pani komisárka, pani Hieronymiová, program MEDIA Mundus je projekt založený na myšlienke, ktorá vznikla v našom výbore, Výbore pre kultúru a vzdelávanie. Ak to môžem takto povedať, tam uvidel svetlo sveta. Predovšetkým sme mu poskytli silnú podporu a nesie samozrejme nielen pečať pani komisárky, ale aj pani Hieronymiovej, ktorú sme všetci vo Výbore pre kultúru a vzdelávanie s radosťou podporili.
<P>
Veľké množstvo informácií sme čerpali z projektu Erasmus Mundus, ktorý otvoril dvere našim študentom do tretích krajín a naopak. V súvislosti s globalizáciou je tento postup skutočne potrebný a program MEDIA Mundus je zameraný rovnako, ide však o filmových tvorcov. Je vynikajúcim príkladom toho, ako je možné organizovať medzikultúrny dialóg v tejto oblasti, ktorý má samozrejme komerčný aspekt, ale ktorý je predovšetkým kultúrnym dialógom.
<P>
Prostredníctvom programu MEDIA Mundus sa podporí a zavedie dohovor UNESCO o ochrane a podpore kultúrnej rozmanitosti v Európe a na celom svete a zároveň sa ustanoví dialóg a dosiahne rovnováha medzi hospodárskymi a hospodárnymi záujmami.
<P>
Programom MEDIA Mundus samozrejme posilníme mobilitu našich filmov, filmových tvorcov a študentov a v konečnom dôsledku sa dosiahne to, uskutočnenie čoho nám neustále pripomína Wim Wenders, konkrétne, dáme Európe novú tvár, zmeníme európsky sen na skutočnosť. Americký sen nám bol prostredníctvom filmov sprostredkovávaný desaťročia a je to tak aj v súčasnosti. Ak v konečnom dôsledku ukážeme európsky sen svetu v spolupráci s tretími krajinami prostredníctvom obrazov, urobíme pre stabilizáciu Európskej únie oveľa viac, než by sme urobili inými spôsobmi.
<P>
Ak budeme v súčasnom globalizovanom svete spolupracovať, budeme do určitej miery môcť donútiť Američanov na svetovom trhu na ústup a budeme môcť zobraziť náš sen o čosi lepšie. Som si istá, že nás tretie krajiny podporia. Možno Kórejská republika alebo krajiny Južnej Ameriky, ktorým v podstate chceme pomôcť zviditeľnením ich malých produkcií na európskom trhu.
<P>
Celkove je tento projekt prínosný pre všetky strany. Pomáha tretím krajinám a európskemu filmovému priemyslu. Bol najvyšší čas, aby sa uskutočnil. Podľa môjho názoru je program MEDIA Mundus primeranou reakciou na globálne technické a sociálno-ekonomické problémy. Rada by som na záver uviedla, že to, čo pomôže našej rozmanitosti, posilní našu identitu.
<SPEAKER ID="014" NAME="Christa Prets" LANGUAGE="DE">
Vážený pán predsedajúci, vážená pani komisárka, pani Hieronymiová, chcela by som vám úprimne zablahoželať k tejto správe. Všetci vo Výbore pre kultúru a vzdelávanie môžeme byť spokojní a hrdí na to, čo sme dokázali v takom krátkom čase. Ukázali sme, že dokážeme pracovať pružne a že nás nezaväzujú postupy, ale venujeme náležitú pozornosť záujmom tých, ktorí pracujú vo filmovom priemysle a ktorí naliehavo očakávajú úspešné dokončenie tejto politiky. Zintenzívnili sme našu prácu a budeme v nej môcť pokračovať aj ďalej po prijatí politiky a predložení uznesenia. Netrvali sme na čítaní. Tí, ktorí neustále kritizujú našu prácu a očierňujú pozitívne veci, ktoré sme urobili, by to mali mať na pamäti.
<P>
Teší ma, že v roku tvorivosti a inovácie pomáhame tvorivým, aby boli inovačnejší, a umožňujeme im podporiť ich vzdelávanie a globálnejšie sa integrovať. V digitálnom svete sa všetko mení zo dňa na deň, technológia je odlišná a vznikajú nové prostriedky a nové úlohy. Je preto nutné vytvoriť ďalšiu sieť. A tá potrebuje finančnú podporu, ktorú poskytujeme. Ak chceme podporiť rast nášho európskeho filmového priemyslu a propagovať ideu Európy, nepotrebujeme len lepšiu kvalitu, ktorá už je veľmi dobrá, ale mohla by byť ešte lepšia, ale musíme našim tvorivým umelcom finančne pomôcť.
<P>
V situácii, keď každý hovorí o hospodárskej kríze, prispievajú vytváranie nových pracovných miest vo filmovom priemysle, umožňovanie inovácií, zlepšovanie výmeny informácií, výskum a výskum trhu k vytváraniu pracovných miest. Je tu obrovský potenciál na obohatenie trhu práce.
<P>
Pokiaľ ide o cezhraničnú spoluprácu a šírenie diel v tretích krajinách, chcela by som uviesť príklad. Ukážkou úspechu je pre mňa film Milionár z chatrče. Tento film, ktorý obišiel celý svet, bol podporený z programu MEDIA Mundus až do výšky 830 000 EUR a stal sa globálnym úspechom. Vďaka nemu sme si viac uvedomili krízovú situáciu v konkrétnej krajine. Zároveň však ukázal, čo to znamená spolupracovať na cezhraničnom základe. Z tohto dôvodu si myslím, že tento program je vynikajúci. Zároveň ma teší, že sme ho dokončili bez problémov za taký krátky čas.
<P>
Chcela by som osobitne poďakovať pani Hieronymiovej a zaželať jej všetko dobré. Bola skvelou kolegyňou a odborníčkou na médiá. Ďakujem, pani Hieronymiová, prajem vám len to najlepšie.
<SPEAKER ID="015" NAME="Zdzisław Zbigniew Podkański" LANGUAGE="PL">
Vážený pán predsedajúci, cieľom programu MEDIA 2007 bolo zachovať európsku identitu, rozmanitosť a kultúrne dedičstvo, zlepšiť obeh európskych audiovizuálnych diel a zvýšiť konkurencieschopnosť európskeho audiovizuálneho sektora. Program MEDIA Mundus ide ďalej a opiera sa o to, že vzájomné výhody budú výsledkom podpory a otvorenia audiovizuálnych trhov v Európskej únii aj v tretích krajinách. To je samozrejme dobrá myšlienka.
<P>
Táto téma nás však vedie k úvahám o niečom inom. Myslím tým na kultúrny vplyv Európy vo svete, vplyv, ktorý sa, zdá sa, zmenšuje, a to vo mne vyvoláva veľké obavy. Všimol som si aj to, že náš kontinent sa nezúčastňuje na medzikultúrnom dialógu ako rovnocenný partner. Kresťanské tradície, ktoré formovali Európu, sa dnes všeobecne spochybňujú a zdá sa, že Európa nemá žiadne iné poňatie svojej vlastnej identity. Vôbec preto neprekvapuje, že sa stráca. Významným príkladom tejto skutočnosti je malý podiel Európy na celosvetovom obehu audiovizuálnych diel.
<P>
Môžeme bedákať nad tým, že spolu so slabnutím hospodárskeho významu Európy bude jej úloha stále menšia. Nemusíme však zúfať. Iniciatívy, ako je program, o ktorom diskutujeme, sú malým, ale potrebným krokom. Okrem toho je pred nami ďalších päť rokov v Európskom parlamente a dúfame, že sa poslanci EP v ďalšom volebnom období pričinia o to, aby bolo hlas Európy počuť jasnejšie.
<P>
Posledné rokovanie, posledný prejav - chcem vyjadriť svoju úprimnú vďaku všetkým svojim kolegom poslancom za ich spoluprácu a osobitne poslancom Výboru pre kultúru a vzdelávanie, s ktorými som denne spolupracoval. Blahoželám pani Hieronymiovej k jej správe. Ďakujem vám všetkým.
<SPEAKER ID="016" NAME="Helga Trüpel" LANGUAGE="DE">
Vážený pán predsedajúci, páni komisárka, dámy a páni, naša kultúrna a mediálna politika je naozaj o tom dať Európe dušu.
<P>
Ako celkom správne konštatovali mnohí, medzi nimi aj predseda Komisie pán Barroso, ľudia sa nezamilujú do vnútorného trhu, nech už je akokoľvek dôležitý, ale chcú vidieť a tešiť sa z kultúrnej rozmanitosti, kultúrneho dedičstva Európy. Zároveň chcú, aby sa kultúrna rozmanitosť stala vyslancom Európy vo svete.
<P>
Pani Packová celkom správne povedala, citujúc pritom vetu Wima Wendersa, že potrebujeme európske obrazy, aby hovorili európske príbehy, aby vyjadrili rozmanitosť európskej histórie a európskej citlivosti. Čo bolo tragédiou európskej histórie a aké sú veľké nádeje na mierovú a lepšiu budúcnosť? Toto je základom kultúrneho porozumenia Európskej únie, ktoré nechceme rozvíjať len vo vnútri, ale potrebujeme ho vyjadrovať aj vonkajšiemu svetu. Práve preto je európska politika v oblasti kultúry a osobitne politika v oblasti filmu stále vyslancom európskej identity. Preto ma teší, že sme tento program úspešne naštartovali.
<P>
Chcem povedať, že v ďalšom volebnom období sa musí tento program ihneď od začiatku rozšíriť, posilniť a vzpružiť ďalšími financiami, aby program MEDIA Mundus mohol naozaj plniť svoju úlohu a jasne v rámci medzinárodnej spolupráce vymedziť, aké sú európske hodnoty a čo je to európska kultúrna rozmanitosť. Musí dôjsť ku koprodukciám, spolupráci, vzdelávaniu v tom najlepšom zmysle slova, k situácii prospešnej pre všetkých, ktorá obohatí obe strany. V tejto ére globalizácie a digitalizácie sa to stane charakteristickou značkou európskej politiky v oblasti kultúry.
<P>
Dnes by som zároveň chcela využiť príležitosť a poďakovať pani Hieronymiovej za veľmi dobrú spoluprácu a za to, že v tomto Parlamente jasne ukázala, že kultúra, aj keď má aj svoju ekonomickú stránku, je ešte vždy viac než len komodita. V skutočnosti sa týka identity, rozmanitosti a kultúrnej konfrontácie - v tom najlepšom zmysle slova. Pretože práve to oslovuje ľudí v srdci a v mysli. Získanie väčšej dôvery v Európu než doteraz sa musí stať naším záväzkom do budúcnosti. Práve preto vám, pani Hieronymiová, chcem úprimne poďakovať za spoluprácu a zaželať vám do budúcnosti to najlepšie.
<P>
(potlesk)
<SPEAKER ID="017" NAME="Věra Flasarová">
v mene skupiny GUE/NGL. - (CS) Vážený pán predsedajúci, pani komisárka, dámy a páni, ďakujem pani Hieronymiovej za skvelú prácu a prajem jej mnoho ďalších úspešných rokov. Rozvoj medzinárodného audiovizuálneho prostredia si zaslúži našu pozornosť preto, že ide o zaujímavú oblasť činnosti a o veľký priestor pre spoluprácu v rámci Európskej únie a s inými krajinami sveta. Ďalšie prehĺbenie tejto spolupráce vrátane rozpočtu na projekt MEDIA na roky 2011 - 2013 vo výške 15 miliónov EUR rozšíri ponuku pre spotrebiteľov a prinesie kultúrne rozmanitejšie produkty na európsky aj medzinárodný trh. To zároveň zlepší vzájomné porozumenie ľudí s odlišnými kultúrnymi tradíciami. Veľmi cennou súčasťou týchto projektov Európskej únie sú aj priebežné vzdelávacie kurzy pre profesionálov v audiovizuálnej oblasti, rôzna propagačná činnosť smerujúca do sféry kinematografie a možnosť zvýšeného obehu týchto diel. Zároveň je zrejmé, že audiovizuálna oblasť je doménou predovšetkým mladej generácie, ktorá televíziu a prostriedky fungujúce prostredníctvom internetových protokolov a viackanálových digitálnych televízií využíva ako jeden zo základných informačných zdrojov spolu s ďalšími internetovými technológiami. Preto podpora týchto systémov prostredníctvom projektu Európskej únie môže pomôcť skvalitniť ponuku pre týchto spotrebiteľov.
<P>
Chcela by som ale v tejto súvislosti zdôrazniť ešte jednu vec, ktorú považujem za kľúčovú. Všetky internetové médiá predstavujú slobodnú alternatívu klasických komunikačných prostriedkov. Tie aj v demokratických spoločnostiach bohužiaľ často zlyhávajú v dôsledku komerčných záujmov alebo preto, že ich riadenie patrí k určitému politickému prostrediu a nepriamo núti svojich zamestnancov k autocenzúre. Vďaka tomu sa mnoho informácií dostáva k adresátovi v skreslenej alebo selektívnej podobe. Naproti tomu obrovský rozvoj internetu a prostredníctvom neho šírenej kinematografie a informácií ponúka skutočne slobodné pluralitné mediálne prostredie bez monopolov a kartelov. Preto treba podporovať všetky projekty, ktoré posilňujú túto alternatívu hlavného prúdu mediálneho sveta. Som rada, že k úspešnému zavŕšeniu projektu MEDIA Mundus prispelo aj české predsedníctvo.
<SPEAKER ID="018" NAME="Ljudmila Novak" AFFILIATION="PPE-DE">
(SL) S programom MEDIA Mundus sme na správnej ceste k efektívnejšej podpore európskeho filmu a európskych znalostí. Film je médium, ktoré nám umožňuje zaznamenávať, zachovávať, vykresľovať a predávať kultúrnu rozmanitosť Európy. Avšak vzhľadom na rapídne tempo vývoja moderných technológií potrebujeme aj sústavné vzdelávanie a odbornú prípravu. Bola by škoda, ak by nejaké tretie krajiny alebo menej rozvinuté kontinenty prestali vyrábať filmy, ktoré znázorňujú životy ich ľudí, zaujímavé príbehy o nich a samozrejme aj ich vlastné prírodné a kultúrne dedičstvo a históriu, len preto, že zaostávajú vo vývoji a chýbajú im znalosti.
<P>
V dôsledku prevahy filmov USA, ktoré ovládajú obrovský trh, má európsky film ťažšiu úlohu pri súťažení na svetovom trhu, a to aj napriek tomu, že ponúka oveľa vyššiu kvalitu ako mnoho amerických limonád alebo trhákov. Preto je program MEDIA Mundus dobrou základňou na nadviazanie kontaktov s filmovými tvorcami a distribútormi v tretích krajinách a na výmenu znalostí a informácií súvisiacich s filmom. Z rovnakého dôvodu Európska únia v tejto oblasti plní aj funkciu spájania rôznych kontinentov a zjednocovania filmových divákov z viacerých krajín.
<P>
Hoci získame nový, úspešný program, no zároveň stratíme našu spravodajkyňu a odborníčku v tejto oblasti. Rada by som vám osobne zložila poklonu, pani Hieronymiová, za celú vašu prácu, za veľkosť vašej predstavivosti a za vašu spoluprácu. Keď som pred piatimi rokmi prvýkrát vstúpila do Parlamentu ako nová poslankyňa, pani Hieronymiová bola prvou osobou, ktorú som požiadala o radu a informácie, a ona bola vždy pripravená ponúknuť pomoc a pochopenie. Dovoľte mi teda ešte raz vyjadriť srdečné poďakovanie a zaželať vám šťastie vo vašom rodinnom a profesionálnom živote, pretože viem, že v budúcnosti si určite nedáte pauzu.
<P>
Niektorí z vás vedia, že sa vrátia. Aj ja by som sa chcela vrátiť, ale neviem, či sa to stane, alebo nie. Dovoľte mi preto tu a teraz vyjadriť svoje poďakovanie všetkým členom výboru, predsedníctva a Parlamentu za to, že mi dali príležitosť pracovať vo Výbore pre kultúru a vzdelávanie. Bolo radostné a príjemné pracovať pre vás. Bez ohľadu na našu politickú príslušnosť sme pracovali v prospech kultúry, vzdelávania, mladých ľudí a športovcov a športovkýň. A okrem toho, napriek tomu, že pochádzam z malej krajiny, sa výbor mojimi nápadmi zaoberal a neskôr ich potvrdil aj Parlament. Ďakujem vám za spoluprácu.
<SPEAKER ID="019" NAME="Mikel Irujo Amezaga" AFFILIATION="Verts/ALE">
(ES) Vážený pán predsedajúci, Všeobecná deklarácia UNESCO o kultúrnej rozmanitosti obsahuje okrem iného odporúčanie na podporu výroby audiovizuálnej produkcie vysokej kvality, predovšetkým na posilnenie vytvárania mechanizmov spolupráce, ktoré nám umožňujú túto produkciu distribuovať. Európska komisia pri vypracovaní tejto iniciatívy uvedené odporúčanie zjavne zvažovala.
<P>
Je úplne samozrejmé, že program MEDIA Mundus využije rastúci záujem a príležitosti, ktoré sú vytvorené na základe celosvetovej spolupráce v audiovizuálnom odvetví, rozšíri spotrebiteľský výber a zároveň prinesie na európske a medzinárodné trhy kultúrne rozmanitejšie produkty a vytvorí nové obchodné príležitosti pre odborníkov v audiovizuálnom odvetví v Európe i vo svete.
<P>
Som presvedčený a nemali by sme pochybovať o tom, že Komisia dokáže riadiť rozpočet tak, aby mal čo najväčší možný vplyv a aby sa nestratil v jednotlivých projektoch. Ako povedal istý renomovaný profesor, program spolupráce v audiovizuálnej oblasti s odborníkmi z tretích krajín MEDIA Mundus je dôkazom, že medzinárodné audiovizuálne odvetvie sa do značnej miery zmenilo, a to najmä z technologického hľadiska. Cieľom tejto iniciatívy je rozšíriť príležitosti spolupráce v oblasti audiovizuálneho trhu, posilniť výskum a odbornú prípravu, ako aj financovať koprodukčné projekty s cieľom posilniť spoluprácu medzi odborníkmi v audiovizuálnom odvetví.
<P>
Aj ja by som rád na záver svojho vystúpenia vyjadril vďaku. Počas týchto posledných dvoch rokov mi bolo potešením pracovať so všetkými kolegami vo Výbore pre kultúru a vzdelávanie. Ďakujem a do skorého videnia.
<SPEAKER ID="020" NAME="Elisabeth Morin" AFFILIATION="PPE-DE">
(FR) Vážený pán predsedajúci, predovšetkým by som rada úprimne poďakovala pani Hieronymiovej a Výboru pre kultúru a vzdelávanie. Tento nový program MEDIA Mundus umožňuje celosvetový rozvoj európskeho filmového priemyslu.
<P>
Základ tohto programu v skutočnosti spočíva v politike. Bol vytvorený v rámci prípravnej akcie MEDIA International, ktorá bola od roku 2007 zameraná na rozvoj vzťahov Európskej únie s audiovizuálnymi trhmi tretích krajín. Cieľom tejto akcie bolo splniť momentálne potreby tretích krajín a zlepšiť celkovú účinnosť programu MEDIA 2007. Bolo dôležité riešiť nové problémy a úlohy, ktoré boli dôsledkom globalizácie trhov ovplyvňujúcej európske audiovizuálne odvetvie.
<P>
Táto prípravná akcia tak pripravila pôdu pre program Európskej únie na rozšírenú pomoc podporujúcu celosvetovú spoluprácu v audiovizuálnom odvetví. Po veľmi krátkom čase prijala Európska komisia, ktorej blahoželám, návrh na ustanovenie programu MEDIA Mundus. Tento program s rozpočtom vo výške 15 miliónov EUR na obdobie rokov 2011 - 2013 ponúkne nové príležitosti na medzinárodnú spoluprácu a vytváranie medzinárodných sietí medzi odborníkmi v audiovizuálnom odvetví z Európy a z tretích krajín, pričom koncepcia vytvárania týchto sietí je nesmierne dôležitá. Audiovizuálne médiá sú medzi mladými ľuďmi veľmi obľúbené. Významne prispievajú k podpore kultúrneho dialógu a v tomto prípade je cieľom aj vytvorenie novej celosvetovej rovnováhy v tomto odvetví medzi Spojenými štátmi a medzi ostatnými kontinentmi, ktoré sú najväčšími producentmi, a Európou, ktorá zaujíma zaslúžené miesto.
<P>
Program je otvorený projektom založeným na partnerstvách pozostávajúcich aspoň z troch partnerov, pričom každé partnerstvo koordinuje odborník z Európskej únie. Súčasťou programu je zintenzívnenie výmeny informácií, odborná príprava a dobrá znalosť trhov, zlepšenie konkurencieschopnosti a nadnárodnej distribúcie audiovizuálnych diel vo svete, zlepšenie obehu a premietania audiovizuálnych diel vo svete a zvýšenie dopytu verejnosti po kultúrnej rozmanitosti.
<P>
Podporujeme návrh Európskej komisie, pretože znamená, že je možné zaviesť tento konsenzuálny program, ku ktorému sme dospeli. Do tohto textu vkladám veľké nádeje. Schvaľujem ho, pretože je v súlade s mojimi pevnými presvedčeniami týkajúcimi sa rešpektu, medzikultúrneho dialógu a podpory tvorivej práce, odbornej prípravy a audiovizuálneho odvetvia. Rada by som úprimne poďakovala pani Hieronymiovej. Viem, že v nasledujúcom volebnom období jej budeme dlžní za možnosť pokračovať v tejto práci.
<SPEAKER ID="021" NAME="Manolis Mavrommatis" AFFILIATION="PPE-DE">
(EL) Vážený pán predsedajúci, pani komisárka, dámy a páni, návrh Komisie na ustanovenie programu MEDIA Mundus víta každý, kto chce, aby sa európske audiovizuálne odvetvie rozvíjalo, bolo silnejšie, konkurencieschopnejšie a aby vyvážalo svoje produkty do zvyšku sveta. Európske audiovizuálne odvetvie sa za posledné roky vyvinulo a značne zlepšilo. Jeho medzinárodný profil sa za posledných 20 rokov zmenil najmä vďaka technickému pokroku. Výsledkom je výrazný hospodársky rozvoj a investície, ako aj zvýšený dopyt po audiovizuálnom materiáli na niektorých trhoch. Bohužiaľ, existujú isté prekážky, ktoré vplývajú na uvádzanie európskych diel na trh v zahraničí. Patrí medzi ne aj nedostatočné financovanie európskych audiovizuálnych spoločností.
<P>
Pri podpore audiovizuálneho odvetvia zo strany Spoločenstva sa zohľadňuje skutočnosť, že Európska únia a jej členské štáty presadzujú spoluprácu s tretími krajinami a príslušnými medzinárodnými organizáciami v odvetví kultúry, pretože sa tým zdôrazňuje význam rešpektovania rozličných kultúrnych rozmerov s cieľom podporovať rozmanitosť a v konečnom dôsledku preto, lebo distribučný sektor určuje rozmanitosť audiovizuálnych diel v ponuke a spotrebiteľský výber. Na medzinárodnom trhu sa nachádza len málo európskych audiovizuálnych diel a audiovizuálne diela z tretích krajín okrem diel z produkcie USA majú podobné problémy obmedzenej dostupnosti na európskych trhoch. Európski distribútori sú väčšinou malé spoločnosti s obmedzenými možnosťami na získanie prístupu na medzinárodné trhy. Nový program teda poskytuje finančné prostriedky na prijatie opatrení na zlepšenie distribúcie, marketingu a propagácie európskych audiovizuálnych diel v tretích krajinách, a teda aj diel tretích krajín v Európe.
<P>
Nakoniec by som rád zablahoželal pani Hieronymiovej k ďalšiemu výnimočnému výsledku jej práce a zaželal jej úspechy v súkromnom živote a pri jej budúcej úlohe po výnimočnej práci v Európskom parlamente. Rád by som využil túto príležitosť aj na poďakovanie pani komisárke Redingovej a všetkým členom Výboru pre kultúru a vzdelávanie za ich vynikajúcu spoluprácu počas tohto päťročného obdobia.
<SPEAKER ID="022" NAME="Iosif Matula" AFFILIATION="PPE-DE">
(RO) Oblasť kultúry nepochybne prispieva k dosahovaniu hospodárskych cieľov, pričom zamestnáva približne 5,8 milióna ľudí. Prispieva však aj k dosahovaniu spoločenských cieľov a rozširovaniu spotrebiteľského výberu prostredníctvom propagácie hodnôt Európskej únie vo svete, ako aj posilňovania konkurencieschopnosti audiovizuálneho odvetvia v EÚ.
<P>
Prerokúvaný program je dôležitý aj preto, lebo sa v ňom zohľadňuje vplyv technologických noviniek v danom odvetví. O to viac, že v skutočnosti sa vytvára čoraz väčší dopyt po audiovizuálnom obsahu. Vzhľadom na rozdrobenosť trhu na európskej úrovni, napríklad v porovnaní s audiovizuálnym odvetvím v Spojených štátoch, vítam ucelený program na podporu európskych audiovizuálnych diel vo svete.
<P>
V neposlednom rade som pevne presvedčený, že sa lepšie využije pridaná hodnota vytvorená filmovým priemyslom v členských štátoch. Môžem uviesť príklad filmového priemyslu našej krajiny, Rumunska, ktorý sa doteraz osvedčil a získal hlavné ceny na európskej a celosvetovej úrovni.
<P>
Blahoželám pani spravodajkyni a prajem jej po ukončení práce v Európskom parlamente veľa úspechov.
<SPEAKER ID="023" NAME="Margarita Starkevičiūt" AFFILIATION="ALDE">
(LT) Dámy a páni, päť rokov pracujem vo Výbore pre hospodárske a menové veci. Na základe skúseností z krajiny, z ktorej pochádzam, z Litvy, však musím zdôrazniť dôležitosť prerokúvaných programov pre hospodárstvo krajiny, o kultúre malých krajín ani nehovoriac.
<P>
Pred pár rokmi náš filmový priemysel stagnoval. Na nohy sa mu pomohla postaviť práve spolupráca s tretími krajinami. Počas tohto obdobia litovský filmový priemysel vzrástol, vytvoril si hospodársku základňu a v súčasnosti výrazne prispieva k vytváraniu pracovných miest. Zároveň vzniklo dobré prostredie na príchod talentovaných režisérov a v súčasnosti sú litovskí filmoví režiséri laureátmi medzinárodných cien a sú známi v Európe i vo svete.
<P>
Preto by som rada zdôraznila, že Európska únia by mala venovať väčšiu pozornosť realizácii podobných programov, pretože pomáhajú pri rozkvete krajín a kultúr.
<SPEAKER ID="024" NAME="Erna Hennicot-Schoepges" AFFILIATION="PPE-DE">
(FR) Vážený pán predsedajúci, na úvod by som rada vzdala hold spravodajkyni pani Hieronymiovej, ktorá usmerňovala Výbor pre kultúru a vzdelávanie s využitím všetkých svojich odborných znalostí v tejto konkrétnej oblasti. Ďakujem, pani Hieronymiová, za všetku vašu prácu.
<P>
Pani komisárka, zavŕšenie práce na tomto projekte je ďalším z vašich úspechov. Je to dôležitý projekt, treba ho však zvážiť vzhľadom na dôležitosť, ktorá sa mu prisudzuje. Z hľadiska financovania určite nezodpovedá vašim ambíciám. Preto bude pre ďalší finančný výhľad potrebné prijať opatrenie na zvýšenie zdrojov pre tento program. Týmto ľuďom, ktorí cestujú, je potrebné poskytnúť všetky dostupné možnosti a slobodu. Práve v tejto súvislosti stále príliš často narážame na nevyriešené problémy týkajúce sa víz, sociálneho zabezpečenia a postavenia umelcov. Na dosiahnutie skutočnej mobility umelcov je potrebné vykonať ešte veľa práce.
<P>
Čo sa týka ostatných hľadísk, som presvedčená, že film je najlepším prostriedkom na šírenie kultúrnej rozmanitosti. Preto by sme mali podporovať toto odvetvie, ktoré je ešte stále v plienkach. Možno by práve existujúca myšlienka garančného fondu mohla predstavovať spôsob podpory pri financovaní, ktoré úplne nespĺňa naše ambície.
<SPEAKER ID="025" NAME="Ewa Tomaszewska" AFFILIATION="UEN">
(PL) Vážený pán predsedajúci, filmy z tretích krajín sa v Poľsku distribuujú pomerne často, len zriedka však majú vysokú kvalitu. Naopak, pre naše európske filmy je dostať sa na trhy a k divákom z tretích krajín omnoho ťažšie. Podpora šírenia našej kultúry je pritom mimoriadne dôležitá. Je nevyhnutné propagovať európske filmy v iných krajinách. Je nevyhnutné zaistiť lepšiu pozíciu týchto filmov na trhoch v tretích krajinách. Navyše, posilnením filmového priemyslu sa tiež zaručí, aby mali vyrábané filmy vyššiu kvalitu. A to bude významnou hodnotou.
<P>
Myslím si, že dôležitým faktorom je tu dosiahnutie efektu súčinnosti vďaka mobilite a spolupráci s tretími krajinami. Posilnenie ochrany duševného vlastníctva je významnou otázkou, ktorú tento program otvára, a to aj v súvislosti s podporou uplatňovania dohovoru UNESCO.
<P>
Chcela by som veľmi pekne poďakovať pani Hieronymiovej za jej prácu na tomto programe a za to, že sa jej podarilo dokončiť ju pred koncom tohto funkčného obdobia. Pracovali sme na tom spoločne, jej príspevok bol však najväčší. Chcem úprimne poďakovať všetkým členom Výboru pre kultúru a vzdelávanie, v ktorom som v tomto funkčnom období pracovala.
<SPEAKER ID="026" NAME="Viviane Reding">
členka Komisie. - Vážený pán predsedajúci, ďakujem všetkým, ktorí prispeli k vytváraniu našej kultúrnej rozmanitosti, a to nielen v Európe, ale aj za jej hranicami. Na konci tohto vystúpenia uvediem niekoľko konkrétnych príkladov, ako to môže fungovať a ako to už funguje.
<P>
Rozvinuli sme 11 vzdelávacích partnerstiev s Latinskou Amerikou, Indiou, Kanadou, Tureckom, Ukrajinou, Moldavskom a Gruzínskom, ktoré zahŕňajú filmy, televízne seriály, animované či dokumentárne filmy. Spomeniem napríklad projekt Cartoon Connection, na ktorom sa podieľajú EÚ, Latinská Amerika a Kanada, zameraný na vzdelávanie a rozvoj odborníkov na kreslené filmy. Ďalej je to projekt Prime Exchange, seminár pre autorov a producentov z Indie a Európy zameraný na lepšie pochopenie financovania a marketingových prvkov filmov. Podporuje sa aj distribúcia, napríklad prostredníctvom projektu European Producers' Club, v rámci ktorého sa v Číne a Indii organizovali semináre týkajúce sa koprodukcie.
<P>
Organizácia Domla usporiadala mesiac dokumentárnych filmov v Čile, v rámci projektu Paris Project boli vytvorené koprodukčné filmy v spolupráci medzi Japonskom, Kórejskou republikou a Európou, festival EuropaCinema vytvoril sieť 230 európskych kín a 148 kín vo zvyšku sveta s cieľom vzájomnej výmeny filmov. Takže môžeme vidieť veľmi konkrétnu činnosť. Tu nejde o veľké slová, ale o skutky s cieľom pomôcť odborníkom robiť to, čo vedia robiť najlepšie - nakrúcať filmy, premietať filmy, šíriť filmy. Ďakujem všetkým, ktorí sa zaslúžili o to, aby sa to stalo skutočnosťou.
<SPEAKER ID="027" NAME="Ruth Hieronymi" LANGUAGE="DE">
Vážený pán predsedajúci, ďakujem vám za podporu a konštruktívnu rozpravu. Som si istá, že s takýmto impulzom bude program MEDIA Mundus, o ktorom sme dnes celkom správne hovorili, nielen veľmi úspešný, ale dokáže aj zmobilizovať ďalšiu podporu v nasledujúcich rokoch.
<P>
Každý, komu vadí neprítomnosť alebo nedostatok európskej kultúry vo svete - čo je úplne oprávnené - môže program MEDIA Mundus len privítať a nadšene zaň hlasovať. Je vynikajúcim príkladom toho, ako môžeme svetu vyslať svoj kultúrny odkaz. Preto by som vás chcela vážne požiadať, aby ste aktívne odovzdávali tento odkaz našim vládam. Spoločná podpora európskej kultúry neznamená oslabenie národnej identity jednotlivých krajín a členských štátov Európskej únie. Naopak, posilňuje jednotlivé národné identity a spája našu európsku kultúru, aby sme mohli byť účinnejším vyslancom kultúry vo svete.
<P>
Preto by som vám chcela všetkým poďakovať. Všetkých, ktorí by chceli diskutovať o tom, ako by sme v tejto veci mohli pokračovať, pozývam do poslaneckého baru.
<SPEAKER ID="028" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
