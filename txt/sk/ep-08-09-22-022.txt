<CHAPTER ID="022">
Prispôsobenie niektorých aktov rozhodnutiu Rady 1999/468/ES zmenenému a doplnenému rozhodnutím 2006/512/ES - prispôsobenie regulačnému postupu s kontrolou - druhá časť - Prispôsobenie právnych aktov novému rozhodnutiu o komitológii (krátke prednesenie) 
<SPEAKER ID="159" NAME="Predsedajúci">
Ďalším bodom programu je spoločná rozprava o nasledujúcich správach:
<P>
pána Józsefa Szájera v mene Výboru pre právne veci o návrhu nariadenia Európskeho parlamentu a Rady o prispôsobení určitých aktov, na ktoré sa vzťahuje postup uvedený v článku 251 zmluvy, rozhodnutiu Rady 1999/468/ES zmenenému a doplnenému rozhodnutím 2006/512/ES, pokiaľ ide o regulačný postup s kontrolou - druhá časť - C6-0476/2007 -, a
<P>
pána Józsefa Szájera v mene Výboru pre právne veci s odporúčaniami Komisii o prispôsobení právnych aktov novému rozhodnutiu o komitológii.
<SPEAKER ID="160" NAME="József Szájer">
spravodajca. - (HU) Ľudstvo má dlhodobú skúsenosť s tým, že rozhodovací orgán, a hlavne orgány v situáciách vykonávania predpisov, nemôžu postupovať bez parlamentného monitorovania. Dnes, hlavne v spojitosti s prípravou Lisabonskej zmluvy, veľmi často počúvame o takzvanom demokratickom deficite Európskej únie, a vo veľmi veľkej miere aj o byrokracii v Bruseli.
<P>
Je zaujímavé, že Lisabonskú zmluvu dnes nepodporujú presne tí, ktorým by táto zmena priniesla najviac, a tí, ktorí sú naďalej presvedčení, že Lisabonská zmluva zaisťuje práve efektívnejšie monitorovanie výkonného orgánu, Európskej komisie, a takzvanej európskej byrokracie. Chcem, aby si to uvedomili všetci tí, podľa ktorých Lisabonská zmluva nie je potrebná.
<P>
Som presvedčený, že zabezpečením širších právomocí pre Európsky parlament, ktorý volia priamo občania, v porovnaní s Európskou komisiou, budeme slúžiť tomuto cieľu. Obzvlášť, ak Parlament a Rada alebo iný zákonodarný orgán delegujú stále viac právomocí na výkonný orgán v Európe, pre Európsku komisiu to znamená, že bude musieť stále vo viacerých ohľadoch stanovovať podrobné pravidlá.
<P>
Keďže vo veľkom množstve prípadov musíme konať okamžite, ak komplikovaný európsky legislatívny mechanizmus nefunguje, ak sa Rada a Parlament nemôžu stretnúť, v takom prípade nemáme inú možnosť, ako poveriť týmito vecami Komisiu v záujme rýchleho a účinného konania.
<P>
Také veci sa stále stávajú. Tieto dve správy sa týkajú toho, že v rámci dohody, ktorú v roku 2006 uzatvorili Európsky parlament a Komisia, sa rozsah pôsobností a právomocí Európskeho parlamentu rozšíri aj na monitorovanie konania Komisie v oblasti vykonávania a legislatívy. Až doteraz mal túto možnosť len jediný zákonodarný orgán, a to Rada.
<P>
Európska komisia vytvorila štyri balíky, z ktorých sme počas nášho letného zasadnutia prijali dva. Tretí prichádza teraz a moja správa z vlastnej iniciatívy hovorí o zásadách, prostredníctvom ktorých sa tento proces musí vykonávať, a akým spôsobom sa musí zaznamenávať toto monitorovanie.
<P>
Zároveň by som chcel uviesť, že diskusie viedli k dobrému kompromisu, no v mene Parlamentu chcem v plnej miere objasniť, že to nepovažujeme za precedens ani z pohľadu postupov Výboru, ktoré sa momentálne riešia, ani z pohľadu budúcnosti.
<P>
Tieto monitorovacie právomoci budú povinnosťou Parlamentu bez ohľadu na Lisabonskú zmluvu. Inými slovami, Lisabonská zmluva, ktorá zaručuje podobné právomoci, trochu pokročila a my už tieto právomoci uskutočňujeme v jej rámci.
<P>
Pre Parlament to predstavuje obrovské množstvo práce, a preto na to musí mať zaručené potrebné nástroje. A práve preto som konal aj vo vzťahu k rozpočtu, aby sme ho oslobodili od byrokracie a dokázali pre Parlament zabezpečiť príležitosti, ktoré sú potrebné na dokončenie tejto novej úlohy. Inými slovami, aj Parlament sa musí pripraviť na dokončenie tejto úlohy. Myslím, že týmto krokom sa Európska únia stane demokratickejšou a transparentnejšou. Inými slovami, podnikneme významný krok smerom k tomu, aby bola výkonná moc monitorovaná zákonodarnou mocou, a to pri nezávislosti európskych inštitúcií. Ďakujem za vašu pozornosť.
<SPEAKER ID="161" NAME="Ján Figeľ">
člen Komisie. - Vážený pán predsedajúci, v mene Komisie vítam dve správy od pána Szájera. Veľká vďaka spravodajcovi za jeho prácu. Köszönöm szépen Jóska.
<P>
Na základe dosiahnutia dohody v prvom čítaní o takzvanom druhom omnibuse dôjde k prispôsobeniu ďalšej množiny legislatívnych aktov revidovanému rozhodnutiu o komitológii. Vedie to k silnejšej funkcii Parlamentu - vás - a užšej demokratickej kontrole. Komisiu naozaj teší, keď vidí, že práca pokračuje celkom dobrým tempom a že sa dosahujú spravodlivé riešenia medzi tromi inštitúciami - Radou, Parlamentom a Komisiou.
<P>
V rámci druhej správy Parlament vyzval Komisiu, aby predstavila nové návrhy na prispôsobenie ďalšieho obmedzeného počtu aktov. Môžem vás ubezpečiť, že Komisia plánuje dôkladne preskúmať odporúčania uvedené v správe. Po dokončení tohto hodnotenia budeme môcť rozhodnúť, ako najlepšie reagovať na odporúčania Parlamentu.
<P>
Dovoľte mi na záver vyjadriť nádej, že aj preskúmanie ďalšieho omnibusu Radou a Parlamentom bude prebiehať rýchlo a bez problémov.
<SPEAKER ID="162" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
