<CHAPTER ID="010-02">
2. Guinea
<SPEAKER ID="206" NAME="Predsedajúci">
Ďalším bodom programu je rozprava o šiestich návrhoch uznesení o situácii v Guinei.
<SPEAKER ID="207" NAME="Marios Matsakis">
autor. - Vážený pán predsedajúci, Guinea má za sebou veľmi nepokojné dejiny, pričom v jej tragickej minulosti zohrávali istú úlohu európske krajiny. V 15. storočí nad ňou prevzali vládu Portugalci a s jej obyvateľmi sa od 16. storočia obchodovalo na európskom trhu s otrokmi. V roku 1890 sa stala kolóniou Francúzska. Po roku 1958, keď získala nezávislosť, sa vytvorili pevné putá so Sovietskym Zväzom. Počas postkoloniálneho obdobia v nej vo veľkej miere prevládal prezidentský totalitarizmus, v rámci ktorého za jej vodcami stála nesporne dosť primitívna armáda.
<P>
Hoci má Guinea veľmi bohaté ložiská nerastných surovín vrátane železa, hliníka, zlata, diamantov a uránu, napriek tomu je jednou z najchudobnejších krajín sveta. Tieto nerasty ťažia spoločnosti z Ruska, Ukrajiny, Francúzska, Veľkej Británie, Austrálie a Kanady.
<P>
Veľká korupcia medzi úradníkmi je dobre známa a zdá sa, že vládam krajín, ktorým tieto spoločnosti patria, veľmi málo záleží na blahu občanov Guiney a na otrasnú situáciu v oblasti ľudských práv v krajine sa začnú sťažovať len vtedy, keď dôjde k narušeniu alebo ohrozeniu ich finančných záujmov.
<P>
Aj v súčasnosti je však pri moci v Guinei ďalší diktátor, mladý nižší vojenský dôstojník nazývaný kapitán Camara. Stojí na čele junty, ktorá prisahala, že krajinu zbaví korupcie a zlepší životné podmienky jej 10 miliónov občanov. S týmto cieľom bola zriadená 32-členná Národná rada pre demokraciu a rozvoj, ktorá má riadiť krajinu.
<P>
Netuším, či sú snahy kapitána Camaru úprimné, alebo či sa mu podarí zlepšiť situáciu v Guinei. Jedno je však isté: situácia už nemôže byť horšia, než bola počas niekoľkých uplynulých desaťročí, keď si Európa spolu so zvyškom sveta spokojne sedeli so založenými rukami, prizerali sa a vychutnávali si výhody, ktoré im prinášala ťažba nerastných surovín v Guinei. Hoci teda a priori odmietam vojenskú diktatúru, môžem len dúfať, že v krátkom čase môže dôjsť k prechodu k demokracii.
<SPEAKER ID="208" NAME="Jean-Pierre Audy" LANGUAGE="FR">
Vážený pán predsedajúci, pán Špidla, dámy a páni, 22. decembra 2008 zomrel vo veku 74 rokov prezident Guinejskej republiky Lansana Conté. V priebehu noci z 22. na 23. decembra mali jeho blízki príbuzní uprostred chýrov o štátnom prevrate plné ruky práce s prípravou opatrení na prechodné obdobie.
<P>
Mysleli to muži riadiaci krajinu, ktorú organizácia Transparency International vyhlásila za jednu z krajín s najväčšou mierou korupcie na svete, a ktorí sa spoliehajú na základné zásady právneho štátu a demokraciu, ktoré v skutočnosti nikdy neexistovali, v danej chvíli úprimne? Spomenuli si v danej chvíli na to, ako pred 24 rokmi, keď v roku 1984 zomrel marxistický prezident Sékou Touré, otec nezávislosti z roku 1958, násilne prevzal moc generál Lansana Conté? Mysleli si v danej chvíli, že sa moc podarí prevziať obyčajnému dôstojníkovi zodpovednému za obstarávanie paliva pre vojsko? Ľutovali v danej chvíli, že nevyvinuli dostatočné úsilie na zavedenie skutočných zásad právneho štátu a skutočnej demokracie, ktoré by im umožnili v priebehu 60 dní usporiadať tie cenné voľby, ako to ustanovuje ústava?
<P>
Ak tieto veci skutočne ľutovali, pocity kapitána Moussu Dadisa Camaru a jeho priateľov sa v priebehu pár hodín zmenili na výčitky. V stredu 24. decembra sa za ovácií tisícov Guinejčanov neznámy kapitán vyhlásil za prezidenta republiky a 25. decembra na návrh občianskej vlády, ktorá súhlasila s jeho ultimátom, verejne zložil prísahu vernosti. Sľúbil, že bude bojovať proti korupcii a že do roku 2010 usporiada voľby. Za predsedu vlády vymenoval slušného muža, zamestnanca medzinárodných štátnych služieb so sídlom v Egypte. S uspokojením konštatoval, že nikto v Guinei ho neodsudzuje, že opozičné politické strany a občianska spoločnosť túto situáciu prijali.
<P>
Mal by byť tento štátny prevrat za týchto okolností odsúdený? Áno, dámy a páni, musíme ho odsúdiť! Skupina Európskej ľudovej strany (kresťanských demokratov) a európskych demokratov, v mene ktorej mám tú česť hovoriť, tento štátny prevrat odsudzuje, hoci nie sme naivní a vieme, že politické riešenia v situácii, keď sa krajina vymaňuje spod diktatúry, nikdy nie sú jednoduché. Vyzývame vás, aby ste hlasovali za spoločné uznesenie šiestich politických skupín.
<SPEAKER ID="209" NAME="Erik Meijer" LANGUAGE="NL">
Vážený pán predsedajúci, 15. februára 2007 sme diskutovali o naliehavom probléme štátneho násilia diktátora Lansanu Contého v Guinei. Tento diktátor prevzal moc po štátnom prevrate v roku 1984 a od tých čias bol pri moci. Krajinu považoval za svoje súkromné vlastníctvo, čo malo význam predovšetkým v súvislosti s jej prírodnými ložiskami zlata, železa a bauxitu. Väčšina strán sa nezúčastnila volieb, ktoré boli usporiadané pod jeho vedením, a oficiálna opozícia, ktorá bola dočasne zastúpená v parlamente, bola neskôr donútená odísť.
<P>
Následne sa konfederácie odborových zväzov CNTG a USTG stali hlavnou hnacou silou boja za demokraciu. Prezidentská bezpečnostná jednotka pod vedením diktátorovho syna zareagovala na protestné zhromaždenie dňa 22. januára 2007 tým, že zabila 59 ľudí a 150 ďalších zranila.
<P>
Tento otrasný režim sa neočakávane skončil úmrtím diktátora v decembri minulého roka. Junta za nového predsedu vlády vymenovala bankára. Momentálna otázka znie, pre čo vytvorila priestor vojenská junta, ktorá následne prevzala moc. Ide o krok smerom k demokracii a rovnosti pre všetkých obyvateľov alebo tento nový štátny prevrat uvoľní cestu novému diktátorovi, ktorého budú znovu zaujímať najmä prírodné zdroje krajiny a vyhliadka naplniť si vlastné vrecká?
<P>
Reakcie okolitého sveta sú zmätené. Hospodárske spoločenstvo štátov západnej Afriky ECOWAS tento ostatný štátny prevrat odsúdilo. Nigérijský prezident zosnulého diktátora chváli, no našťastie sa dožaduje, aby moc urýchlene prevzala demokraticky zvolená vláda. Francúzsko a Senegal tiež vyvíjajú tlak na to, aby sa voľby uskutočnili v priebehu roka.
<P>
Moja skupina v uplynulých rokoch vždy podporovala požiadavky guinejskej demokratickej opozície, ktorá sa ešte stále javí byť mimo hry. Neodsudzujeme prechod moci, no odsudzujeme možné pretrvávanie stavu bez demokracie v blízkej budúcnosti. Ešte neexistuje dôvod penalizovať alebo izolovať Guineu, no mali by sme novým vodcom pripomenúť, že ich obdobie na výslní môže mať len veľmi kráke trvanie. Krajina nepotrebuje ďalšieho diktátora, ale obnovenie demokracie.
<SPEAKER ID="210" NAME="Filip Kaczmarek" LANGUAGE="PL">
Vážený pán predsedajúci, pán komisár, doba, keď jediným známym riešením, ako zvrhnúť vládu v západnej Afrike, bolo uskutočniť vojenský prevrat, je našťastie za nami. Kým v krajinách hraničiacich s Guineou, menovite v Sierra Leone, na Pobreží Slonoviny, v Senegale alebo Libérii, dochádza k politickému roztápaniu ľadov, rúcajú sa vojenské režimy a nastupuje mladá demokracia, Guinea naďalej viazne v minulosti. Zosnulý prezident Conté sám násilne prevzal moc prostredníctvom vojenského prevratu a teraz akoby dochádzalo k déjà vu. Dvadsaťštyri hodín po oznámení prezidentovej smrti prevzalo moc v Guinei vojsko a pozastavilo ústavu.
<P>
Jediná dobrá správa je, že ostatné africké štáty aj Africká únia tento štátny prevrat odsudzujú. Ďalšia pomoc Európskej únie Guinei musí byť nepochybne spojená s obnovou ústavného poriadku a zvolaním prezidentských volieb v čo najkratšom čase. Nezávislé medzinárodné organizácie by mali pozorovať volebný postup a sledovať spravodlivosť týchto volieb. Ak sa chce kapitán Camara aspoň trochu stať guinejským Obamom, potom bude musieť v krajine dôjsť k radikálnemu poklesu korupcie a chudoby.
<SPEAKER ID="211" NAME="Ewa Tomaszewska" LANGUAGE="PL">
Vážený pán predsedajúci, deň po úmrtí prezidenta Lansanu Contého, 23. decembra 2008, prevzala moc v Guinei vojenská junta vedená kapitánom Camarom, ktorá pozastavila ústavu a právo na politickú činnosť a rozpustila vládu. Junta vyhlásila vojnu korupcii a zamýšľa usporiadať prezidentské voľby do decembra 2010, hoci predchádzajúce právne predpisy ustanovovali, že voľby sa musia uskutočniť v priebehu 60 dní po skončení funkčného obdobia.
<P>
Nemožno si však nevšimnúť, že obyvatelia Guiney túto novú vládu podporujú. 29. decembra pozastavila Africká únia Guinei členstvo a na obnovu ústavného poriadku jej dala šesť mesiacov. Európsky parlament by mal guinejskú vládu vyzvať, aby obnovila občianske právo a usporiadala demokratické prezidentské voľby v čo najkratšom čase. Dúfam, že Európska komisia poskytne humanitárnu pomoc civilnému obyvateľstvu a začne dialóg s vládou Guiney.
<SPEAKER ID="212" NAME="Charles Tannock" AFFILIATION="PPE-DE">
Vážený pán predsedajúci, prezident Lansana Conté bol prototyp silného afrického muža, skorumpovaného diktátora, ktorý guinejskému ľudu vládol železnou rukou. V skutočnosti Guinea počas pol storočia svojej nezávislosti ešte nemala možnosť tešiť sa skutočnej demokracii.
<P>
Po úmrtí pána Contého sa Guinei naskytla možnosť obrátiť list, no akúkoľvek nádej na prechod k pravej demokracii zmaril vojenský prevrat. Ako sa dalo predpokladať, reakcia Africkej únie na prevrat bola žalostne mdlá. AÚ nemôže čakať, že ju budú na medzinárodnej úrovni brať vážne, ak sa bude naďalej vykrúcať a otáľať. Prečo by sme my na západe mali tejto otázke venovať takú veľkú pozornosť, keď sa zdá, že vlády afrických krajín sa k nej stavajú tak ľahostajne?
<P>
EÚ by mala zvážiť dovolávanie sa ustanovení Dohody z Cotonou v súvislosti so sankciami. Kapitán Camara a vodcovia prevratu musia pochopiť, že EÚ na oplátku za obchodné vzťahy a svoju pomoc očakáva dodržiavanie určitých základných pravidiel vládnutia. Pre Guineu predstavuje demokratická, civilná vláda jedinú cestu k prosperite.
<SPEAKER ID="213" NAME="Zdzisław Zbigniew Podkański" AFFILIATION="UEN">
(PL) Vážený pán predsedajúci, pán komisár, máme pred sebou ďalší prípad toho, keď moc násilne prevzala skupina dôstojníkov. Vojenské junty sa správajú podobne: najprv prídu zatknutia, potom pozastavenie ústavy a neskôr oznámenie o konaní demokratických volieb. V tomto prípade sa voľby majú uskutočniť o dva roky. Prax je však taká, že dôstojníci začnú uplatňovať moc a zistia, že sa im to páči. To potom vedie k sociálnemu útlaku a vzburám a tiež k porušovaniu ľudských práv a zásad demokracie. Máme dôvod na podozrenie, že to isté sa môže stať aj v Guinei, hoci všetci dúfame, že veci budú tentoraz iné, že udalosti naberú smer k lepšiemu a že výsledok bude kladnejší.
<P>
Myslím si, že vyhlásenie Hospodárskeho spoločenstva štátov západnej Afriky a Africkej únie o tom, že pozastavujú účasť Guiney na svojich aktivitách, vyvíja istý tlak a dovoláva sa zdravého rozumu. Myslím si, že vzhľadom na spoločenskú situáciu, t. j. na neprestajne klesajúci príjem na hlavu, podnikne aj Európska únia, a tým Európska komisia, primerané a premyslené, no tiež odvážne kroky, ktoré zaistia návrat tejto krajiny do normálneho stavu v čo najkratšom čase, a to pre dobro jej ľudu a aby sa predišlo genocíde a porušovaniu ľudských práv.
<SPEAKER ID="214" NAME="Laima Liucija Andrikien" AFFILIATION="PPE-DE">
(LT) Dnes diskutujeme o štátnom prevrate v Guinei, v jednej z krajín s najväčšou mierou korupcie v Afrike. Navyše je sociálna a hospodárska situácia v Guinei nezávideniahodná, životné podmienky obyvateľstva sú neobyčajne drsné, je tam nedostatok základných potravín, dochádza tam k očividnému porušovaniu ľudských práv a všetko toto vytvára prostredie, ktoré je naklonené násilnému preberaniu moci nezákonnými prostriedkami.
<P>
Na druhej strane veľmi dobre vieme, že násilné preberanie moci pomocou vojenského prevratu sa v Guinei stalo tradíciou. Keď sa pred dvomi rokmi skončilo funkčné obdobie Národného zhromaždenia, neboli vyhlásené parlamentné voľby. Všetko toto nepochybne znepokojuje medzinárodné spoločenstvo. V každej krajine takáto situácia skôr či neskôr vedie k vzburám, nestabilite a často aj ku krviprelievaniu.
<P>
Preto úplne súhlasím s uznesením, o ktorom vedieme rozpravu, ktoré nalieha na usporiadanie parlamentných a prezidentských volieb, dodržiavanie medzinárodných noriem a pomoc zo strany Africkej únie a Hospodárskeho spoločenstva štátov západnej Afriky. Navyše musí byť pred voľbami zaručená sloboda tlače, prejavu a združovania. Inak sa z volieb stane volebná fraška.
<SPEAKER ID="215" NAME="Leopold Józef Rutowicz" AFFILIATION="UEN">
(PL) Vážený pán predsedajúci, štátny prevrat v Guinei postupuje podľa rovnakého modelu ako väčšina podobných prevratov v Afrike a na iných svetadieloch. Došlo k nemu hneď po úmrtí prezidenta Contého, ktorý sa moci ujal po prevrate spred 24 rokov. Hospodárska a politická situácia v tejto neobyčajne chudobnej krajine podnecuje ľudí k protestom. Tieto protesty potom upokojujú ozbrojené sily, ktoré posilňujú skorumpovanú vládu a rozdelenie krajiny na tých, ktorým sa darí a tých, ktorí zomierajú od hladu.
<P>
Skutočnosť, že Africká únia a Africké hospodárske spoločenstvo prerušilo vzťahy s juntou, je v tomto prípade pozitívny krok. Tlak zvonku môže juntu donútiť, aby zvolala demokratické voľby. Táto situácia nás učí, že ak máme podporiť demokraciu v Afrike, potrebuje Africká únia akčný plán, ktorý by zabránil prevratom vedúcim k obrovským stratám pre obyvateľstvo tejto chudobnej oblasti sveta. Vyslovujem tomuto uzneseniu podporu.
<SPEAKER ID="216" NAME="Vladimír Špidla" LANGUAGE="CS">
Vážený pán predsedajúci, dámy a páni, niekoľko hodín po správe o úmrtí guinejského prezidenta Lansanu Contého, ktorú sme prijali ráno 23. novembra 2008, nasledoval vojenský prevrat vedený juntou, ktorá vytvorila Národnú radu za demokraciu a rozvoj a ktorá vyhlásila pozastavenie ústavy a rozpustila vládne inštitúcie.
<P>
Európska komisia bezvýhradne podporuje vyhlásenie predsedníctva EÚ, ktoré odsudzuje toto násilné prevzatie moci a vyzýva guinejské orgány, aby sa čo najrýchlejšie vrátili k civilnej, ústavnej a demokratickej vláde. Kladné prijatie vojenského režimu guinejskou verejnosťou, a najmä politickými stranami a odbormi, jasne poukazuje na to, že životné podmienky guinejského obyvateľstva sa zhoršili natoľko, že dokonca aj vojenský prevrat vidia ako zmenu k lepšiemu a ako udalosť, ktorá vytvára optimistické vyhliadky do budúcnosti. Poukazuje to tiež na to, že predchádzajúci režim stratil dôveru guinejského obyvateľstva do takej miery, že uprednostňuje, aby sa vlády ujali radšej vojenské jednotky ako oficiálni nástupcovia prezidenta.
<P>
V tejto nejasnej situácii je dôležité uvítať rýchlu a účinnú iniciatívu Hospodárskeho spoločenstva štátov západnej Afriky (ECOWAS) a jeho predsedu, pána Chambasa, ako aj odhodlanie a rozhodnosť tohto spoločenstva a Africkej únie, ktoré pozastavili členstvo Guiney vo svojich organizáciách a odsúdili násilné prevzatie moci. Komisia sa hodlá pripojiť k snahám spoločenstva ECOWAS a Africkej únie a podporiť ich úsilie, aby umožnila čo najrýchlejší návrat k civilnej, ústavnej a demokratickej vláde prostredníctvom slobodných a transparentných volieb.
<P>
Úloha, ktorej bude medzinárodné spoločenstvo čeliť počas nasledujúcich mesiacov, je podporiť Guineu pri prechode k demokracii a pri usporiadaní slobodných a demokratických volieb zákonodarného zhromaždenia a prezidenta.
<P>
Dámy a páni, ako viete, po voľbách v marci roku 2004, ktoré nerešpektovali zásady demokracie a ktoré porušovali základné prvky Dohody z Cotonou, sme sa rozhodli začať dialóg medzi Guineou a Európskou úniou podľa článku 96 tejto Dohody. Pokrok sme dosiahli v nasledujúcich oblastiach: všeobecné voľby v roku 2006, liberalizácia médií, zmeny volebného systému vykonané spoločne s vládou a opozíciou a zlepšenie makroekonomického rámca.
<P>
Nestrácame nádej. Sme pevne presvedčení, že volebný proces, ktorý sa začal v októbri minulého roka, bude možné úspešne obnoviť. V stredu odchádza do Guiney spoločná misia predsedníctva a Komisie. Táto misia zahŕňa skupiny spoločenstva ECOWAS a Africkej únie a jej cieľom je zhodnotiť situáciu v krajine a navrhnúť primerané opatrenia na podporu Guiney pri prechode na demokraciu.
<SPEAKER ID="217" NAME="Predsedajúci">
Rozprava sa skončila.
<P>
Po skončení rozpráv pristúpime k hlasovaniu.
