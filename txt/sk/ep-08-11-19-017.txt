<CHAPTER ID="017">
Budúcnosť systémov sociálneho zabezpečenia a dôchodkov (krátke prednesenie)
<SPEAKER ID="377" NAME="Predsedajúca">
Ďalším bodom programu je správa pani Staunerovej v mene Výboru pre zamestnanosť a sociálne veci o budúcnosti systémov sociálneho zabezpečenia a dôchodkov: ich financovanie a smerovanie k individualizácii.
<SPEAKER ID="378" NAME="Gabriele Stauner">
spravodajkyňa. - (DE) Vážená pani predsedajúca, dámy a páni, prípravu správy z vlastnej iniciatívy o budúcnosti systémov sociálneho zabezpečenia a dôchodkov považujem za fascinujúcu úlohu, pretože ide o veľmi aktuálnu a komplexnú oblasť. Vzniká však veľké riziko, že správa bude len dlhým zoznamom želaní a vymenovaním požiadaviek všetkých racionálne zmýšľajúcich ľudí.
<P>
My sme však tomuto pokušeniu nepodľahli, keďže už na prvý pohľad predkladáme pomerne stručný a veľmi odborný text, ktorý sa dôsledne vyhýba kvetnatým rečiam. Preto by som chcela poďakovať všetkým svojim kolegom poslancom, najmä tieňovým spravodajcom a pani Lullingovej ako spravodajkyni Výboru pre práva žien a rodovú rovnosť požiadaného o stanovisko, za ich sebadisciplínu.
<P>
Mojím cieľom bolo vypracovať správu, ktorá poskytne všetkým subjektom s rozhodovacou právomocou a zainteresovaným stranám prehľad o vývoji na obdobie ďalších 30 až 40 rokov, a ktorá podnieti k zamysleniu a prinesie odporúčania pre ďalšie kroky v jednotlivých oblastiach sociálnej politiky. Systémy sociálneho zabezpečenia a dôchodkové systémy sa v členských štátoch tradične navrhovali, vypracúvali a financovali veľmi odlišným spôsobom. To je dôvod, prečo nie je možné tieto systémy harmonizovať na úrovni EÚ.
<P>
Napriek tomu všetky systémy čelia problémom v dôsledku demografického vývoja a zmien na pracovnom trhu, vyplývajúcich z globalizácie. To znamená, že reformy sú v každom prípade nevyhnutné. Vedecké zistenia potvrdili, že v žiadnom z existujúcich systémov nie je možné pokračovať zaužívaným spôsobom. To je prvý dôležitý záver.
<P>
Typ reforiem potrebných v každom členskom štáte sa evidentne líši v závislosti od štruktúry každého systému. Podľa nášho názoru všetky systémy okrem iného potrebujú viac opatrení a kvalitnejších opatrení, ktoré prinesú lepšie zosúladenie pracovného a rodinného života, čo pomôže predísť znižovaniu miery zamestnanosti a zabezpečiť, aby sa sociálne problémy nezhoršili v dôsledku rozsiahleho prisťahovalectva pracovníkov.
<P>
Po druhé, napriek zavedeniu takzvaných netypických pracovno-právnych vzťahov musíme zachovať tradičný model zamestnania na plný úväzok na dobu neurčitú, pretože toto je jediný spôsob, ako zaručiť stabilitu životných podmienok a systémov sociálneho zabezpečenia.
<P>
Po tretie, sociálne výdavky musia byť finančne zabezpečené prostredníctvom využívania príspevkového financovania a hybridného systému s kapitalizáciou a rovnako musíme riešiť aj oblasť sociálnych investícií.
<P>
Po štvrté, musíme zlepšiť produktivitu a schopnosť inovovať, pretože Európa je závislá od ľudského kapitálu.
<P>
Po piate, musíme zabezpečiť rovnocenný prístup ku kvalitnej zdravotnej starostlivosti vrátane nových lekárskych poznatkov a znížiť príspevky na zabezpečenie základnej starostlivosti pre všetkých občanov.
<P>
Po šieste, musíme zaviesť osobitné opatrenia na ochranu žien proti rizikám, ktorým sú vystavené, najmä proti chudobe v staršom veku, započítaním doby materskej dovolenky a opatery v rodine do zákonného dôchodkového poistenia.
<P>
Zmysel pre solidaritu medzi generáciami a sociálnymi skupinami musí byť v budúcnosti dôležitou súčasťou nášho úsilia. To platí najmä vo svete, pre ktorý sú charakteristické zmeny vyplývajúce z globalizácie, a ktorý sa stáva čoraz viac neosobným a anonymným. Solidarita a subsidiarita sú základnými princípmi európskeho sociálneho modelu. V tejto súvislosti musíme zabezpečiť, aby globalizácia mala aj sociálny aspekt, aby vysoko kvalifikovaní a prispôsobiví pracovníci mohli spolu so svojimi rodinami viesť dôstojný život, aby v chorobe dostávali kvalitnú zdravotnú starostlivosť a v starobe boli finančne zabezpečení.
<SPEAKER ID="379" NAME="Janez Potočnik">
člen Komisie. - Vážená pani predsedajúca, napriek tomu, že táto správa bola vypracovaná ešte pred začatím súčasných turbulencií na finančných trhoch a skôr, ako sa hospodársky úpadok stal realitou, je veľmi aktuálna a dôležitá. Chcel by som zablahoželať pani spravodajkyni k vynikajúcej práci.
<P>
Správa vyzdvihuje dlhodobé sociálne, demografické a hospodárske zmeny, ktoré vedú k modernizácii a k reformám systémov sociálnej ochrany. Zdôrazňuje význam spoločných hodnôt v oblasti sociálnej ochrany. Poukazuje aj na skutočnosť, ako tieto hodnoty môžu pomôcť dôchodkovým systémom a systémom zdravotnej starostlivosti stať sa trvalo udržateľnými.
<P>
Kľúčom k dlhodobej primeranosti a udržateľnosti sociálnej ochrany je dosiahnuť, aby čo najviac ľudí pracovalo čo najdlhšie. Toto je všeobecne prospešná stratégia. Správa spája udržateľnú, primeranú sociálnu ochranu s lisabonskou stratégiou a s naším záväzkom zaručiť udržateľné verejné financie. Obnovený sociálny program, ktorý navrhla Komisia, plní význam tohto spojenia tým, že obhajuje rozsiahly holistický prístup k budúcim sociálnym politikám a prioritám.
<P>
Vítam skutočnosť, že správa zdôrazňuje podporu úplnej integrácie žien na trhu práce a boj proti všetkým formám diskriminácie v snahe dosiahnuť, aby mal každý človek právo na primerané sociálne zabezpečenie a najmä právo na dôchodok.
<P>
Správa vyzdvihuje potrebu v mnohých členských štátoch kombinovať vyplácanie dôchodkov s vhodnými regulačnými rámcami na národnej úrovni i na úrovni EÚ s cieľom zabezpečiť občanom účinný dohľad a dôkladné sledovanie výsledkov.
<P>
Toto je veľmi aktuálny odkaz. Prístup ku kvalitnej lekárskej starostlivosti a k preventívnej starostlivosti je základom sociálnych modelov EÚ. Je to aj cieľ, ktorý by sme mali dosiahnuť, a nevyhnutná podmienka, aby produktívna pracovná sila mohla v období rýchleho starnutia populácie existovať.
<P>
Komisia sa stotožňuje s vašimi obavami, pokiaľ ide o nerovnosti v oblasti zdravia a potrebu zaručiť kvalitnú zdravotnú starostlivosť pre všetkých, a rovnako aj pokiaľ ide o solidaritu pri financovaní, ktoré sa má vzťahovať na všetkých obyvateľov. Tieto skutočnosti sa zohľadnia v oznámení Komisie o riešení nerovností v oblasti zdravia, ktoré Komisia uverejní na budúci rok.
<P>
Správa nás všetkých naliehavo vyzýva nielen k tomu, aby sme naďalej pracovali na splnení základných cieľov, ktorými sú rovnaký prístup pre všetkých, solidarita, primeranosť a udržateľnosť, ale aby sme ich naďalej zdokonaľovali a modernizovali.
<P>
Komisia vo svojom oznámení, ktoré zverení 26. novembra, poskytne svoje stanovisko k otázke finančnej krízy a k poklesu v reálnom hospodárstve.
<P>
Komisia sa bude podrobne venovať konštruktívnemu sociálnemu a hospodárskemu poslaniu sociálnej ochrany v spoločnej správe o sociálnej ochrane a sociálnom začleňovaní na rok 2009.
<P>
Môžem vás ubezpečiť, že Komisia má záujem prehodnotiť rôzne body tejto správy v úzkej spolupráci s Parlamentom.
<SPEAKER ID="380" NAME="Predsedajúca">
Tento bod programu je týmto uzavretý.
<P>
Hlasovanie sa uskutoční vo štvrtok 20. novembra 2008.
<P>
Písomné vyhlásenia (článok 142)
<SPEAKER ID="381" NAME="Bogusław Rogalski  " LANGUAGE="PL">
Starnutie a pokles populácie sú, bohužiaľ, pre budúcnosť Európy nezvratným faktom. Demografi tvrdia, že pôrodnosť neprinesie generačnú výmenu, pričom priemerná dĺžka života sa bude zvyšovať. Nízka pôrodnosť súvisí s problémom zosúladenia pracovného a rodinného života - máme nedostatok jaslí a materských škôl a chýba nám hospodárska podpora rodín. Do konca roku 2030 zrejme na dvoch pracujúcich pripadne jeden nepracujúci.
<P>
Zmiernenie následkov poklesu pracujúcej populácie prisťahovalectvom je iba jedným z možných riešení. Tento fakt bude viesť aj k vyššej etnickej, kultúrnej a náboženskej rozmanitosti. Preto musíme zvýšiť úroveň zamestnanosti osôb so zdravotným postihnutím a starších ľudí (formou vzdelávania a rekvalifikácie). Aj dôchodok musí byť flexibilnejší, čo môžeme dosiahnuť zavedením dobrovoľného odchodu do dôchodku, zmenou zamestnania a využívaním nových technológií.
<P>
Členské štáty musia uskutočňovať vyváženú finančnú politiku a spravodlivo rozdeliť daňové zaťaženie medzi pracovníkov, spotrebiteľov a podnikateľov.
<P>
Demografické zmeny budú mať zásadný vplyv na verejné výdavky v oblasti dôchodkov a starobných dôchodkov, čo je možné zmierniť čiastočným financovaním zo súkromných zdrojov. Zvýšia sa aj výdavky na zdravotnú starostlivosť.
<P>
Za týchto okolností je poskytovanie zdravotnej starostlivosti obyvateľom členských štátov, ako aj poskytovanie primeraných výhod na adekvátnej úrovni úlohou, ktorá si vyžaduje prijať okamžité opatrenia na mnohých sociálnych a vládnych úrovniach.
