<CHAPTER ID="020">
Trvalo udržateľná európska dopravná politika z hľadiska európskej energetickej a environmentálnej politiky (rozprava) 
<SPEAKER ID="139" NAME="Predsedajúca">
. - Ďalším bodom rokovania je správa pána Gabriela Albertiniho, v mene Výboru pre dopravu a cestovný ruch, o trvalo udržateľnej európskej dopravnej politike z hľadiska európskej energetickej a environmentálnej politiky.
<SPEAKER ID="140" NAME="Gabriele Albertini">
spravodajca. - (IT) Vážená pani predsedajúca, dámy a páni, správa o trvalo udržateľnej európskej dopravnej politike sa dostala do štádia rozpravy na plenárnom zasadnutí. Znenie návrhu prijal Výbor pre dopravu a cestovný ruch v januári priaznivo, bez väčších rozporov. Bolo predložených len približne štyridsať pozmeňujúcich a doplňujúcich návrhov.
<P>
Mojím hlavným cieľom bolo vypracovať túto správu z vlastnej iniciatívy čo najstručnejšie. Nechcel som, aby mala viac ako zhruba dvadsať odsekov, aby mohol Európsky parlament predložiť svoje odporúčania Komisii a Rade čo najúčinnejším spôsobom. Dôvodom je veľmi široký záber otázok, ktoré sa v správe riešia - európska dopravná, energetická a environmentálna politika. Prílišná podrobnosť a nadmerné množstvo odsekov by správu oslabilo, a konečné uznesenie Parlamentu by bolo nejasnejšie a menej výstižné.
<P>
Z rovnakého dôvodu som niektoré záležitosti zo správy vynechal. Nie je možné, aby sa správa z vlastnej iniciatívy podrobne zaoberala všetkými problémami odvetví dopravy, energetiky a životného prostredia. V budúcnosti však môže poslúžiť Komisii pri legislatívnych návrhoch a môže pomôcť poukázať na to, čo európski občania očakávajú od inštitúcií Spoločenstva.
<P>
K záverečnému posúdeniu na plenárnom zasadnutí boli predložené štyri pozmeňujúce a doplňujúce návrhy. V súvislosti s rozpravou vo Výbore pre dopravu a cestovný ruch v zásade neprinášajú nič nové. Jednako by som sa k nim rád stručne vyjadril.
<P>
Skupina zelených predložila šesť pozmeňujúcich a doplňujúcich návrhov a požiadala o hlasovanie po častiach o odseku 16. Táto požiadavka sa týka odstránenia odkazu na využívanie jadrovej elektrickej energie odvetvím železničnej dopravy. Ja osobne s ňou nesúhlasím. Železničná doprava patrí k druhom dopravy s najnižšou uhlíkovou stopou čiastočne vďaka využívaniu jadrovej elektrickej energie.
<P>
V pozmeňujúcom a doplňujúcom návrhu 6 sa žiada, aby Komisia zakročila s cieľom zriadiť jednotnú maximálnu povolenú rýchlosť pre európske diaľnice vo všetkých krajinách. Naši nemeckí priatelia už vo viacerých prípadoch dokázali, že nemecké diaľnice sú bezpečnejšie, a že počet dopravných nehôd na nich je nižší ako na diaľniciach vo viacerých členských štátoch Európskej únie, ktoré takúto maximálnu povolenú rýchlosť majú. V tomto prípade by sa mala aj naďalej bezpodmienečne uplatňovať zásada subsidiarity.
<P>
Ja osobne považujem pozmeňujúci a doplňujúci návrh 2 za ucelenejší, najmä jeho prvú časť, ktorá sa týka transparentnosti nákladov v leteckej doprave a cien leteniek.
<P>
Pán Blokland predložil pozmeňujúci a doplňujúci návrh 8 v mene skupiny IND/DEM. Jeho znenie sa týka odseku 2 a analyzuje opatrenia, ktoré by mali prijať občania na zlepšenie mestskej a prímestskej mobility. V uvedenom prípade musím žiadať o hlasovanie proti tomuto pozmeňujúcemu a doplňujúcemu návrhu, nakoľko jeho znenie má úplne opačný charakter ako znenie textu, ktorý prijal Výbor pre dopravu a cestovný ruch.
<P>
Nakoniec, moja politická skupina znova predložila pozmeňujúci a doplňujúci návrh, návrh 1 v súvislosti s odsekom 11, predloženým Výborom pre dopravu a cestovný ruch, ktorý sa týka revízie smernice Eurovignette. Ja osobne som nebol a ani nie som proti možnosti venovať sa tejto otázke vo vhodnom čase v júni. Európska komisia už oznámila, že v tom čase vydá návrh na revíziu. Domnievam sa však, v súlade s návrhom Výboru pre dopravu a cestovný ruch, že v súvislosti s predmetnými pozmeňujúcimi a doplňujúcimi návrhmi by sa malo hlasovať slobodne.
<P>
Rád by som poďakoval pánom poslancom za záujem, ktorý o túto správu a o moju prácu preukázali. Viem, že by radi vystúpili aj ďalší, a tak mi dovoľte dať im možnosť.
<SPEAKER ID="141" NAME="Jacques Barrot">
podpredseda Komisie. - (FR) Vážená pani predsedajúca, ďakujem pánovi Albertinimu za jeho výborne spracovanú správu. V súvislosti s potrebou zníženia vplyvov dopravy na životné prostredie a energiu je potrebný široký konsenzus Parlamentu, Rady a Komisie. Zároveň je však potrebné udržať mobilitu nevyhnutnú pre hospodársku súťaž a kvalitu nášho života.
<P>
Ako je možné dosiahnuť takúto trvalo udržateľnú mobilitu? Je to obrovská výzva. Do roku 2020 musíme o 20 % znížiť emisie skleníkových plynov, o 20 % znížiť spotrebu energie a v rámci spotreby energie zvýšiť o 20 % podiel obnoviteľnej energie. Dôležitú úlohu pri dosahovaní týchto cieľov bude zrejme zohrávať doprava.
<P>
V úvode sa pokúsim o načrtnutie našich rozličných iniciatív v tejto oblasti. Rozvoj transeurópskych sietí, pri ktorom, ako práve poznamenal pán Albertini, sa spoliehame na rozvoj železničného spojenia, vyvolá prechod k iným druhom dopravy, ktorý bude mať zjavne toto smerovanie. Na podporu námorných diaľnic slúžia projekt TEN-T a program Marco Polo. Vnútrozemskú vodnú dopravu podporujeme prostredníctvom programu NAIADES. Aj výskum nám zrejme umožní vyvíjať ekologickejšie a účinnejšie technológie. Vašu pozornosť by som rád upriamil aj na nedávny návrh smernice o podpore čistých a energeticky úsporných vozidiel v cestnej doprave, na ktorom začne pracovať Výbor pre životné prostredie, verejné zdravie a bezpečnosť potravín.
<P>
Komisia predloží prehľad všetkých európskych iniciatív s cieľom poskytnúť jasný obraz o všetkých spomínaných opatreniach. Prostredníctvom tohto kroku sa zhrnú všetky prijaté opatrenia a poučenia do budúcnosti. Ja osobne mám o toto zhrnutie veľký záujem.
<P>
Po druhé, smerujeme k stratégii internalizácie externých nákladov na všetky spôsoby prepravy. Súčasťou balíka, ktorý predložím v júni, bude stratégia internalizácie externých nákladov na všetky spôsoby prepravy, stratégia, o ktorú Európsky parlament naliehavo žiada. Uvedenou iniciatívou tejto žiadosti vyhovieme. Externé náklady na naše hospodárstvo a naše životné prostredie, znečisťovanie ovzdušia, hluk, preťaženie, sú vysoké. Táto skutočnosť má nepriaznivý účinok aj na mobilitu dopravy. Ak chceme dosiahnuť trvalo udržateľnú mobilitu, musíme si byť istí, že externé náklady na dopravu sú súčasťou toho, za čo používatelia platia. Náš návrh z roku 2006 zaradiť leteckú dopravu do európskeho systému výmeny emisných kvót bol krokom k internalizácii externých nákladov v odvetví leteckej dopravy.
<P>
Mám v úmysle spojiť túto stratégiu internalizácie s návrhom zmeny a doplnenia smernice o cestných poplatkoch pre ťažké nákladné vozidlá. Spomínaný krok umožní, ale neukladá členským štátom ako povinnosť zahrnúť do cestných poplatkov nielen náklady na infraštruktúru, ako je to v súčasnom období, ale aj externé environmentálne náklady. V súčasnosti to až na pár prípadov nie je možné. Táto zmena a doplnenie umožní internalizáciu externých nákladov v ďalšom odvetví, v železničnej doprave. Právne predpisy Spoločenstva umožňujú v prípade železničnej dopravy internalizáciu nákladov len vtedy, ak svoje externé náklady internalizujú aj ostatné druhy dopravy.
<P>
Slovom, smerujeme k inteligentným cestným poplatkom, k výchovným poplatkom, ktoré umožnia prísnejšie potrestať nákladné vozidlá, ktoré spĺňajú normy v oblasti životného prostredia len v nízkej miere, a ktoré využívajú hlavné trasy v časoch najväčšieho preťaženia cestných komunikácií a dopravných zápch.
<P>
Okrem toho, v druhej polovici roka vyvinieme sériu iniciatív. Budem informovať o opatreniach s cieľom znížiť hluk spôsobený železničnou dopravou. Isté zlepšenia nastanú aj na cestách, inteligentný systém dopravy umožní znížiť preťaženie. Budeme sa orientovať na jednotnú interoperabilitu. Bude prospešná pri zostavovaní logistických predpisov na európskej úrovni.
<P>
V správe pána Albertiniho sa zdôrazňuje aj potreba vytvoriť jednotné európske nebo. Pán Albertini sa nemýli, keď tvrdí, že tento krok je správny. Musíme tiež, ako už bolo uvedené, pokročiť aj v projekte CESAR. Pri rozvoji technológie, ktorá je požiadavkou na dosiahnutie tohto cieľa, musí projekt CESAR zohrávať najdôležitejšiu úlohu.
<P>
Naplánovali sme iniciatívy s cieľom znížiť emisie oxidov dusíka v odvetví leteckej dopravy a hluk v okolí letísk. Pracujeme aj na opatreniach pre odvetvie námornej dopravy. Zrejme bude potrebné podniknúť kroky aj v súvislosti s mestskou dopravou: 40 % emisií CO2 a 70 % ďalších znečisťujúcich emisií pochádza z dopravných prostriedkov v mestách.
<P>
V Európskom parlamente som veľmi vďačný pánovi Rackovi, ktorý sa zaoberá týmito otázkami a dúfam, že v jeseni budeme môcť pripraviť súbor nástrojov, ktoré budú mestá schopné využívať.
<P>
Poukázal som na pár príkladov širokospektrálnej činnosti, ktorá, musím poznamenať, patrí počas môjho funkčného obdobia k hlavným prioritám: zvýšenie ekologickosti dopravy a zároveň zaručenie toho, aby k nej všetci občania Európy mali prístup.
<P>
Pán Albertini mal pravdu v tom, že správa prichádza v správnom čase. Parlament a Komisia sa v otázke trvalo udržateľnej mobility viac-menej zhodli a ja by som rád poďakoval Parlamentu a pánovi Albertinimu za vynikajúco odvedenú prácu, ktorá pomohla do veľkej miery objasniť našu prácu v Komisii.
<SPEAKER ID="142" NAME="Edite Estrela">
spravodajkyňa Výboru pre životné prostredie, verejné zdravie a bezpečnosť potravín požiadaného o stanovisko. - (PT) V úvode by som aj ja rada poďakovala pánovi spravodajcovi a informovala ho, že Výbor pre životné prostredie je presvedčený o potrebe zlúčiť rôzne opatrenia s cieľom zabezpečiť trvalo udržateľný systém dopravy pre budúce generácie. Tieto opatrenia zahŕňajú riadenie dopravy, lepšiu logistiku, daňové stimuly pre dopravu a ekologické palivá, bezpečnú, ekologickú, efektívnu a cenovo prístupnú verejnú dopravu, modernizáciu železníc, nemotorizovanú mobilitu atď. Potrebné sú aj informačné a vzdelávacie kampane pre mladých ľudí.
<P>
Súhlasíme so začlenením leteckej dopravy do európskeho systému obchodovania s emisiami a s podporou podobných právnych predpisov pre odvetvie námornej dopravy, ako aj s prijatím ambiciózneho a záväzného obmedzenia emisií CO2 pre automobily, výsledkom čoho má byť nižšia spotreba paliva. Z uvedených dôvodov by Európska únia mala podporovať výskum s cieľom vyvinúť technológie nevyhnutné pre trvalo udržateľnú a ekologickú dopravu, napríklad vývoj alternatívnych a obnoviteľných palív, ako sú vodíkové a palivové články.
<SPEAKER ID="143" NAME="Etelka Barsi-Pataky">
spravodajkyňa Výboru pre priemysel, výskum a energetiku požiadaného o stanovisko. - (HU) Vážená pani predsedajúca, dopravná politika sa čoskoro podrobí zásadnej zmene: zmenia sa palivá, technológia, smernice aj očakávania spoločnosti. Začína sa nová éra odvetvia dopravy.
<P>
Je aj niečo, čo sa nezmení? Áno, mobilita, pretože by bolo nesprávne obmedziť mobilitu. Ak však nechceme obmedziť mobilitu, musíme zmeniť seba. Otázka znie, aká zmena je potrebná? Technologický rozvoj je nezadržateľný, zatiaľ však musíme vynakladať viac finančných prostriedkov a vo zvýšenej miere zamerať výdavky na rozvoj, aby sa na cestách čo najskôr objavili vozidlá šetrné k životnému prostrediu. Alternatívne palivá už zaznamenali značný a v niektorých prípadoch aj kontroverzný pokrok. Musíme si dôkladne vybrať z biopalív druhej generácie a možností využitia vodíka, aby sa dostali na trh ako výsledok výskumu a vývoja.
<P>
Čo sa týka financovania v súvislosti so siedmym rámcovým programom, je potrebné zamerať fondy Európskej únie, jednotlivé národné príspevky a súkromný kapitál na jeden cieľ. Inteligentné riešenia ako sú projekt CESAR a program Galileo napredujú príliš pomaly a je potrebné ich urýchliť. V záujme dosiahnutia našich cieľov musíme zmeniť hospodárske prostredie v súlade so zásadami "užívateľ platí" a "znečisťovateľ platí". Nakoniec, nezdaňujme vlastníctvo motorového vozidla, ale zaručme platby za jeho používanie. Až potom budeme schopní zmeniť svoje zvyky v súvislosti s riadením motorových vozidiel, ich používaním a cestovaním.
<P>
Vážená pani predsedajúca, ďakujem nášmu kolegovi, poslancovi Albertinimu, za jeho prácu a za dôkladne a uvážlivo spracovanú správu. Výbor pre priemysel, výskum a energetiku podporuje správu s týmito dodatočnými bodmi a zároveň ju odporúča do pozornosti Komisie v súvislosti s jej nadchádzajúcimi návrhmi ohľadom ekologickej dopravy. Ďakujem vám.
<SPEAKER ID="144" NAME="Robert Evans">
v mene skupiny PSE. - Vážená pani predsedajúca, ako sa zmienili pán Albertini a pán komisár, správa je veľmi aktuálna a dôležitá a my ju vítame. V úvode svojho vystúpenia pán Albertini povedal, že správa nám ponúka možnosť načrtnúť našu dopravnú politiku s ohľadom na účinnosť v oblastiach palív a životného prostredia, v oblastiach, na ktorých tomuto Parlamentu vždy záležalo, a ku ktorým sa vyjadroval.
<P>
Pán Barrot vo svojom príspevku nazval celú túto otázku veľkou výzvou, ktorou sa, a o tom viem, zaoberajú všetky naše vlády. Ako uviedol pán Barrot, musíme si uvedomiť zrejmý prínos dopravy a potrebu urobiť ju ekologickejšou. V tejto súvislosti som veľmi hrdý na skutočnosť, že Londýn prišiel ako prvý s mnohými iniciatívami, s poplatkom za vstup do centra mesta, nízkoemisnou zónou či vyššími poplatkami za menej ekologické vozidlá, čo sa stretlo s nesúhlasným postojom konzervatívcov.
<P>
Pán Barrot hovoril aj o potrebe uznať externé náklady na dopravu a pán Albertini sa vyjadril k niektorým pozmeňujúcim a doplňujúcim návrhom. Myslím si však, že v stanovisku skupiny PPE-DE je isté protirečenie - viem o tom, že skupina PPE-DE o ňom mala internú rozpravu - a v tejto správe je protirečenie. Napríklad v odôvodnení B sa hovorí o spotrebe energie a zdôrazňuje sa, že "cestná doprava, ktorá samotná predstavuje 83 % [...] energie". Naproti tomu, pozmeňujúci a doplňujúci návrh 1, ktorý predložila skupina PPE-DE a niektorí poslanci zo skupiny ALDE, sa jasne snaží zmeniť stanovisko prijaté Výborom na také, ktoré uprednostňuje cestnú dopravu pred železničnou. Tento návrh je v protiklade k balíku, ktorý presadzuje trvalo udržateľnú dopravu pred druhmi nešetrnými k životnému prostrediu.
<P>
Pýtam sa pána Albertiniho, keď bude robiť zhrnutie a pýtam sa skupiny ALDE, ktorá tento návrh tiež podporila, prečo sa pokúša dosiahnuť opak a prečo sa snaží uprednostňovať cestnú dopravu. Pripomínam, že človek, ktorý má v tejto záležitosti prsty tu dnes nie je prítomný, preto na moje otázky neodpovie.
<P>
Musím konštatovať, že moja skupina bude zvažovať, či podporí celú správu v prípade, že tento pozmeňujúci a doplňujúci návrh bude prijatý. Teším sa na to. Ostatné zásadné otázky v správe sú v poriadku.
<SPEAKER ID="145" NAME="Anneli Jäätteenmäki">
v mene skupiny ALDE. - (FI) Vážená pani predsedajúca, doprava má na svedomí zhruba štvrtinu emisií skleníkových plynov v Európskej únii. Z uvedeného dôvodu je potreba znížiť emisie z dopravy evidentná. Musíme znížiť záťaž znečistenia z dopravy.
<P>
Leteckej dopravy sa medzinárodné zmluvy v oblasti ovzdušia vôbec netýkajú. Napriek tomu však produkuje stále viac emisií a je potrebné zahrnúť ju do týchto dohôd. Niekto sa tu vyjadril, že zásada "užívateľ platí" je správna. Súhlasím. Je správna za predpokladu, že berieme na vedomie aj okolnosti. V Európe sa nachádzajú riedko osídlené krajiny a oblasti, v ktorých nie je verejná doprava, a teda ani iná možnosť prepravy ako osobné auto. V tomto prípade zásada "užívateľ platí" nie je veľmi vhodná. Jedna vec je používať auto z pohodlnosti a úplne iná používať ho ako nutnosť v situáciách, keď nie je možné použiť verejnú dopravu.
<P>
V budúcnosti sa budeme musieť snažiť odľahčiť cestné komunikácie od nákladnej dopravy. Vo všeobecnosti, musíme zmeniť používanie druhov dopravy poháňaných fosílnymi palivami na také, ktoré využívajú obnoviteľné palivá. Ak chceme skutočne dosiahnuť vytýčené ciele, teda znížiť emisie, máme na úrovni Európskej únie čo robiť. Je to vec vôle, a pretože sme sa rozhodli spoločne, všetky národy musia spoločne vyvíjať úsilie s cieľom zaručiť naplnenie týchto rozhodnutí.
<SPEAKER ID="146" NAME="Zdzisław Zbigniew Podkański">
v mene skupiny UEN. - (PL) Vážená pani predsedajúca, návrh uznesenia o trvalo udržateľnej európskej dopravnej politike z hľadiska európskej energetickej a environmentálnej politiky je pokusom o komplexný prístup k veľmi citlivej otázke. Za prístup k tejto otázke a za konštruktívne návrhy musím spravodajcovi, pánovi Albertinimu, zložiť poklonu.
<P>
Pán Alebertini, okrem iného, správne poukazuje na skutočnosť, že úloha železničnej dopravy, najmä nákladnej, sa podceňuje a zanedbáva sa jej rozvoj. Nesmieme zabúdať, že len samotná výstavba ciest problém nevyrieši, a že podstatné sú železničné projekty. Tým, ktorí si túto situáciu nevšimli, odporúčam previezť sa autom cez Poľsko, ktorého cesty sú v posledných rokoch zaplavené medzinárodnou nákladnou automobilovou dopravou.
<P>
Druhým problémom, ktorému je potrebné venovať osobitnú pozornosť, je dopravné preťaženie v mestských aglomeráciách a koncentrácia výfukových plynov v mestách a medzimestských dopravných koridoroch. Aj v tomto prípade sa podceňuje úloha železničnej dopravy, teda vysokorýchlostných vlakov. Tretiu dôležitú otázku predstavuje využívanie vnútrozemskej vodnej a námornej dopravy spolu s železničnou, ktoré nespôsobujú až také veľké znečistenie. V tejto oblasti máme oveľa viac problémov rozličného charakteru, od otázok technickej a energetickej kontroly a kontroly nákladov až po sociálne povedomie a správanie. Aby sme sa s týmito problémami vysporiadali, je potrebné uskutočniť celkovú analýzu dopravnej situácie v kontexte životného prostredia a začať vykonávať konkrétne integrované opatrenia.
<SPEAKER ID="147" NAME="Sepp Kusstatscher">
v mene skupiny Verts/ALE. - (DE) Vážená pani predsedajúca, pán komisár, správa obsahuje veľa dobrých návrhov, vychádza však z predpokladu, že neustály rast objemu dopravy je úplne prirodzený, a že technológia dokáže vyriešiť väčšinu problémov.
<P>
Správa obsahuje dva konkrétne body, ktoré by som rád zdôraznil. Po prvé, pri výpočte celkových nákladov prepravných činností, vrátane sociálnych nákladov, je potrebné začať európskou cestnou známkou, nakoľko ťažké nákladné vozidlá sú najväčšou záťažou nielen pre cestné siete, ale aj pre ľudí a životné prostredie. Aj napriek tomu, že komisár Barrot, ktorý je zodpovedný za dopravu, prisľúbil, že protokol o vykonávaní Alpského dohovoru v oblasti dopravy sa ratifikuje v priebehu francúzskeho predsedníctva Rady, som presvedčený, že my, Európsky parlament, by sme sa mali o tomto protokole v správe jasne zmieniť.
<P>
Znova počúvame pozitívne vyjadrenia na tému dopravy. Skutočnosťou však je, že objem emisií CO2 z dopravy sa v priebehu rokov 1990 až 2005 zvýšil o 31,2 % a objem emisií leteckej dopravy za to isté obdobie prudko vzrástol o 90 %. Naproti tomu emisie oxidu uhličitého, ničiteľa podnebia, zo všetkých ostatných oblastí sa v súlade s cieľmi Kjótskeho protokolu znížili o 9,5 %.
<P>
V tejto správe sa až príliš často upokojujeme vznešenými cieľmi a zbožnými nádejami. V skutočnosti však potrebujeme vysoké nároky a účinné opatrenia vrátane sankcií, inak bude všetko pokračovať spôsobom, ktorý potvrdí pravdivosť porekadla "Cesta do pekla je dláždená tými najlepšími úmyslami."
<SPEAKER ID="148" NAME="Michael Henry Nattrass">
v mene skupiny IND/DEM. - Vážená pani predsedajúca, Spojené kráľovstvo by si malo vytvoriť vlastné právne predpisy, preto tento návrh odmietam. Nenamietam však nič proti tomu, že automobily s nižšou spotrebou sú dobrým nápadom ani proti tomu, že domáca práca znižuje mieru znečistenia ovzdušia.
<P>
Znepokojujú ma skôr výrazy ako cenová politika a daň z fosílnych palív, pretože v súčasnosti nejestvujú žiadne seriózne alternatívy a tieto dane sú veľmi inflačné. V budúcnosti sa musíme zamerať na podporu inovácií a technológií, a nie na podvádzanie ľudí, ktorí nemajú inú možnosť než platiť vyššiu daň. Väčšina systémov verejnej dopravy vyhovuje dochádzajúcim, neuspokojuje však potreby podnikateľov, ktorí musia cestovať do práce autom, pretože ho budú v pracovnom čase potrebovať na návštevy klientov.
<P>
Štrasburg má prvotriedny systém električiek, zastávku máme aj pred Parlamentom. Prečo teda poslanci Európskeho parlamentu nejdú príkladom? Nechodia za klientmi, potrebujú sa dostať len sem, aby mohli zle spravovať Európu. Predsa však takmer všetci využívajú limuzíny s vodičmi a o električky nemajú ani najmenší záujem. Keby poslanci Európskeho parlamentu konali tak, ako kážu, možno by poslúchla aj verejnosť. Jednoducho povedané, pani predsedajúca, v tomto Parlamente vládne pretvárka hrubého zrna. Čo vlastne poslanci hovorili o trvalo udržateľnej doprave? Pretože ju ignorujú rovnako ako zákaz fajčenia v jedálňach Parlamentu.
<SPEAKER ID="149" NAME="Marian-Jean Marinescu" AFFILIATION="PPE-DE">
(RO) Realizácia integrovanej stratégie pre rozvoj trvalo udržateľnej dopravy sa musí stať maximálnou prioritou Komisie aj členských štátov.
<P>
Je potrebné urýchlene investovať do dopravných infraštruktúr, najmä do ekologických, napríklad do železníc, vnútrozemskej vodnej dopravy a námorných diaľnic. Povinné je komplexné hodnotenie interných nákladov a predovšetkým negatívneho vplyvu dopravy na životné prostredie. Je nutné určiť hodnotu takýchto negatívnych vplyvov a zhmotniť ich zahrnutím do cien, ktoré platia užívatelia. Následne je veľmi dôležité, aby sa vykonala internalizácia externých nákladov pre všetky druhy dopravy v rovnakom čase. Takto by sa zlepšilo rozdelenie podľa typu dopravy, pričom by sa uprednostňovali ekologickejšie spôsoby, ako aj rozvoj transeurópskej siete a intermodálnej nákladnej dopravy.
<P>
Som presvedčený, že lepšia logistika a zlepšenie riadenia, najmä prostredníctvom zintenzívnenia výskumu a využívaním nových technológií v oblasti inteligentných systémov, predstavujú pokrok, čo sa týka lepšieho plánovania a riadenia pohybu dopravy a rovnako pokiaľ ide o odstraňovanie aglomerácie dopravy a dopravných zápch.
<P>
Rumunsko vyvíja spoločné úsilie, aby sa prispôsobilo európskym štandardom, predovšetkým pritiahnutím investícií do znevýhodnených oblastí s cieľom zmenšovať rozdiely v rozvoji infraštruktúr. Rumunsko zároveň podporuje a propaguje činnosti zamerané na zníženie potreby energie s cieľom podieľať sa na znížení negatívneho vplyvu dopravy na životné prostredie a podporovať investície do alternatívnych zdrojov energie.
<P>
Týmto žiadam Komisiu o prehodnotenie viacročných finančných rámcov pre finančné zdroje v oblasti dopravy ako aj pre výskum v tejto oblasti s cieľom získať úsporné a výkonnejšie produkty a služby. Zároveň odporúčam členským štátom podporovať verejno-súkromné partnerstvá a následne súkromné investície v spomínanom odvetví. Odporúčam aj plné využívanie fondov sprístupnených na vytvorenie trvalo udržateľného odvetvia dopravy, na zlepšenie bezpečnosti dopravy a čistoty nášho životného prostredia.
<SPEAKER ID="150" NAME="Silvia-Adriana Ţicău" AFFILIATION="PSE">
(RO) Európska politika v oblasti trvalo udržateľnej dopravy z hľadiska európskej energetickej a environmentálnej politiky sa týka a priamo vplýva na približne 490 miliónov európskych občanov.
<P>
Požiadala som Komisiu a členské štáty, aby zhodnotili, ako dopravné infraštruktúry a platné tarify ovplyvňujú rozvoj miest a budúce požiadavky na dopravné služby.
<P>
Požiadala som Komisiu a členské štáty o zakročenie v súvislosti s modernizáciou infraštruktúry prístavov so zreteľom na námorné prístavy Európskej únie, ako aj na prístavy nachádzajúce sa na vnútrozemských vodných cestách s cieľom umožniť rýchlu dopravu nákladu a cestujúcich z jedného systému dopravy do druhého, a napomáhať tak zníženie spotreby energie v odvetví dopravy.
<P>
V roku 2007 sa Európska únia rezolútne a jednomyseľne zaviazala, že zníži emisie skleníkových plynov v porovnaní s hodnotami z roku 1990 minimálne o 20 %. Zavedenie inteligentných systémov dopravy s cieľom riadiť dopravu, najmä pokiaľ ide o veľké mestá, zabráni dopravným zápcham, ktoré stoja Európsku úniu ročne približne 1 % jej hrubého domáceho produktu. Rozvoj európskeho systému železníc zároveň prispeje k účinnejšej realizácii európskych politík v oblasti energetiky a riešenia problému klimatických zmien.
<P>
V uvedenej súvislosti som presvedčená o tom, že jednou z priorít rozvoja v oblasti transeurópskej dopravy by malo byť vybudovanie vysokorýchlostnej železničnej siete spájajúcej všetky hlavné mestá členských štátov. Vysokorýchlostné vlaky by mali premávať aj na linkách do Bukurešti a Sofie.
<SPEAKER ID="151" NAME="Leopold Józef Rutowicz" AFFILIATION="UEN">
. - (PL) Vážená pani predsedajúca, správa pána Albertiniho sa zaoberá všetkými činiteľmi, ktoré sú rozhodujúce pre európsku politiku v oblasti trvalo udržateľnej dopravy z hľadiska európskej energetickej a environmentálnej politiky. Na dopravu spotrebujeme viac ako 30 % energie a v priebehu 20 rokov sa táto spotreba zvýši o ďalších 30 %. Odvetvie dopravy využíva 70 % ropy a v mestách a zastavaných oblastiach produkuje 40 % emisií CO2 a 70 % emisií ostatných škodlivých zlúčenín.
<P>
Spravodajca podporuje technologické inovácie a ďalšie spôsoby šetrenia energiou. Európska únia potrebuje okamžité účinné opatrenia. Z dôvodu obrovského rastu ceny ropy je najprospešnejším zdrojom energie z hľadiska životného prostredia a hospodárstva elektrická energia. Mala by v doprave, vrátane mestskej, zohrávať dôležitejšiu úlohu, napríklad prostredníctvom výroby lacných mestských motorových vozidiel na elektrický pohon. Zvýšenú potrebu tohto druhu energie by mali pokrývať atómové elektrárne najnovšej generácie, ktoré neemitujú škodlivé plyny.
<SPEAKER ID="152" NAME="Johannes Blokland" AFFILIATION="IND/DEM">
. - (NL) Všetci si uvedomujeme, do akej miery prispieva doprava ku klimatickým zmenám. Správa pána Albertiniho je pre mňa primeraným a výstižným hodnotením praktických a technických opatrení, ktoré by hádam bolo možné zaviesť s cieľom znížiť vplyv dopravy. Keď sa rúbe les, lietajú triesky. Tieto opatrenia budú určite nepríjemné pre všetkých zúčastnených, ako pre profesionálnych prevádzkovateľov dopravy, tak aj pre jednotlivých občanov.
<P>
Na rozdiel od presvedčenia vyjadreného v odseku 2 si myslím, že nielen odborníci, ale aj bežní občania rozumejú a podporujú potrebu extrémnych opatrení za predpokladu, že v budúcnosti bude ich výsledkom preukázateľný prospech. Prvým hlavným cieľom je splniť do roku 2015 normy kvality vzduchu. Doprava zohráva pri dosiahnutí týchto cieľov, najmä v mestských oblastiach, dôležitú úlohu. Preto je nevyhnutné bezodkladne prijať a zaviesť dostupné metódy a opatrenia oboch druhov, počiatočné i koncové.
<P>
Vážená pani predsedajúca, ďakujem pánovi Albertinimu za jeho správu a dúfam, že všetci zainteresovaní zohrajú vo vyvíjaní požadovaného úsilia svoju úlohu.
<SPEAKER ID="153" NAME="Zsolt László Becsey" AFFILIATION="PPE-DE">
(HU) Ďakujem, pani predsedajúca. Rád by som zablahoželal svojmu kolegovi, pánovi Albertinimu, a vyjadril pár pripomienok.
<P>
1. Čo sa týka daní ako nástroja, súhlasím s tým, že tento nástroj má byť zavedený jednotne pre všetky druhy dopravy. Zároveň si musíme uvedomiť aj to, že výšku daní nemožno zvyšovať ad infinitum, pretože tento krok by zapríčinil výraznú infláciu a mohol by viesť k zvýšeniu nákladov a poklesu hospodárskej súťaže v celom odvetví. Preto jednotné zdaňovanie nie je vhodné vo všetkých prípadoch, napríklad v prípade spotrebnej dane z benzínu. Rád by som podčiarkol, že považujem prepojenie zdaňovania a stupňa znečistenia ovzdušia za dobrý nápad, napríklad v prípade systému registračnej dane z motorových vozidiel.
<P>
2. V prípade leteckej dopravy musíme vziať na vedomie skutočnosť, že rozšírenie obchodu s emisiami je činiteľom spôsobujúcim dodatočné náklady, ktoré sa premietnu do cien. V súvislosti s navrhovanou myšlienkou zavedenia nepriamych daní je potrebné zohľadniť aj tieto skutočnosti.
<P>
3. Na zníženie preťaženia dopravy v mestách, a teda aj emisií znečisťujúcich vzduch, je potrebné vyvinúť veľké úsilie. Pre nové členské štáty však nepredstavuje najdôležitejšiu výzvu len propagácia mestskej verejnej dopravy na elektrický pohon. Ešte väčšou výzvou je pravdepodobne výstavba vonkajších dopravných okruhov. Z relatívneho hľadiska najviac zaostávajú práve v tomto smere, preto by sa naň mal klásť väčší dôraz ako na prioritu z hľadiska využívania zdrojov Európskej únie.
<P>
4. Čo sa týka internalizácie externých nákladov, súhlasím s tým, že je potrebné stanoviť neutrálnosť v jednotlivých odvetviach. Pre nákladných dopravcov v nových členských štátoch však najdôležitejšiu výzvu predstavujú ustanovenia smernice o poplatkoch za využívanie určitých dopravných infraštruktúr (Eurovignette) z dôvodu stále sa sprísňujúcich noriem pre emisie z motorových vozidiel a iných dôvodov. V nových členských štátoch je preto potrebné zavádzať internalizáciu pomalšie a podľa osobitných zásad. Našich nákladných dopravcov nemožno trestať za to, že infraštruktúra je menej rozvinutá, čoho výsledkom sú aj väčšie dopravné zápchy.
<P>
5. Bolo by dobré, keby sa novým členským štátom poskytla v oblasti vnútrozemskej vodnej dopravy nielen verbálna, ale aj praktická podpora, najmä čo sa týka riek Dunaj a Tisa. Bolo by dobré, keby Komisia v uvedenom smere mohla poskytnúť pomoc. Dôležitá je intermodalita dopravy, ktorá môže poslúžiť ako najúčinnejšia podpora modernizácie železničnej siete. Prediskutujme radšej aj túto možnosť, než by sme mali uzatvárať železničné trate.
<P>
Nakoniec, dúfam, že po dostavaní vysokorýchlostnej železničnej siete sa oblasti na východe napokon objavia na mapách, nakoľko z dlhodobého hľadiska je železničná doprava jediným druhom dopravy, ktorý môže konkurovať osobným automobilom. Veľmi pekne vám ďakujem.
<SPEAKER ID="154" NAME="Bogusław Liberadzki" AFFILIATION="PSE">
(PL) Vážená pani predsedajúca, pán Albertini vykonal dobrú prácu. Patrí mu moja vďaka. Rovnako súhlasím aj s pripomienkami pána komisára Barrota. Oceňujem najmä spojenie politík v oblastiach technologického rozvoja, nástrojov trhu a sprievodných opatrení, ktoré sú prijateľné pre verejnosť a zostavené tak, aby sa dosiahlo racionálnejšie využívanie dopravy. K týmto krokom by som ešte pridal účinnú politiku v oblasti dopravy na mikro- a makroúrovni. Som rád, že toto spojenie opatrení sa týka aj pobrežnej oblasti Baltického mora. Ide bezpochyby o pozitívny prístup.
<P>
Pozdáva sa mi aj myšlienka transeurópskych sietí, avšak v roku 2008 sme očakávali 20 miliárd EUR a v súčasnosti máme k dispozícii len 8 miliárd. Naliehavo vás všetkých žiadam: venujme viac pozornosti efektívnemu využívaniu tej časti Kohézneho fondu, ktorá je pridelená pre oblasť dopravy. Týka sa to nových členských štátov, v ktorých sa situácia líši, vo všeobecnosti však nie je veľmi dobrá. Dovoľte mi aj jednoznačne vyjadriť skutočnosť, že internalizácia externých nákladov na dopravu má svoje hranice. Túto hranicu, pán komisár, je treba stanoviť odmietnutím záporného vplyvu na konkurencieschopnosť hospodárstva EÚ. Nakoniec, je nutné vybudovať spoločnú európsku železničnú sieť.
<SPEAKER ID="155" NAME="Richard Seeber" AFFILIATION="PPE-DE">
(DE) Vážená pani predsedajúca, rád by som poďakoval pánovi spravodajcovi za správu a viem, že v pánovi komisárovi Barrotovi máme majstra v politike trvalo udržateľnej dopravy. Ak doprava nebude riadne fungovať, môže pre hospodársky rast v Európe predstavovať isté riziko. Na tomto poli je potrebná väčšia, nie menšia miera európskej zodpovednosti, pretože v každom prípade, v ktorom má Európa menej právomocí, existujú národné špecifiká a hranice a tie sú pre prepravné činnosti nežiadúce. Z tohto dôvodu musíme hľadať európske riešenia, rovnako ako v súčasnosti v prípade oblasti leteckej dopravy alebo v minulosti v prípade balíka v oblasti železničnej dopravy.
<P>
Komisiu môžem len požiadať o zaradenie vyššej rýchlosti pri hľadaní ďalších a lepších európskych riešení, úspech však určite bude závisieť aj od zavedenia takých cien pre jednotlivé druhy dopravy, ktoré budú zohľadňovať náklady v plnej výške.
<P>
Aj Komisia zvolila správny prístup tým, že začala s oblasťou cestnej dopravy, nakoľko cestná doprava je určite odvetvím, ktoré v súčasnom období vytvára najvyššie sociálne náklady aj napriek tomu, že účastníkov cestnej premávky sa netýkajú v plnej miere.
<P>
Pán komisár, boli ste v Tirolsku, v citlivej alpskej oblasti a viete, aké škody tam spôsobuje ťažká nákladná doprava. Tieto následky sú aj dôkazom, že je najvyšší čas konať v súvislosti so zavedením európskych terčíkov na označenie zaplatených poplatkov za vozidlo, skutočne predložiť rámec, ktorý ste avizovali a pokračovať v intenzívnom uplatňovaní zásady, že užívatelia majú platiť skutočné náklady na cestnú dopravu.
<P>
Musím však vzniesť aj kritiku do vlastných radov. Moja skupina sa rozhodla podporiť pozmeňujúci a doplňujúci návrh 1. Rád by som vyjadril svoj nesúhlas s týmto návrhom a zároveň svoju plnú podporu ako aj plnú podporu úsilia zo strany svojich rakúskych kolegov poslancov s cieľom zaručiť, že Komisia predloží spomínaný rámec v júni a začne cestnou dopravou, a že neodloží jeho predloženie na neurčito z dôvodu, že v balíku je potrebné zaoberať sa všetkými druhmi dopravy. Je nutné začať konať. Začnime teda cestnou dopravou.
<SPEAKER ID="156" NAME="Inés Ayala Sender" AFFILIATION="PSE">
(ES) Vážená pani predsedajúca, správa pána Albertiniho je obrovskou výzvou, ktorej čelíme v súvislosti s udržaním cenovo dostupnej mobility pre všetkých. Prostredníctvom prístupu k novým druhom dopravy a k novým trasám je potrebné udržať mobilitu možnú vďaka voľnému pohybu osôb, tovaru a služieb, ktoré sú základom úspechu európskej integrácie a sociálnej, hospodárskej a územnej kohézie Európy. Zároveň je však potrebné dosiahnuť ju bez veľkých vplyvov na životné prostredie, ktoré sú výsledkom predovšetkým emisií, nehovoriac o hluku preťažení a bezpečnosti.
<P>
Výzva spočíva v udržaní pozitívnych a potrebných hľadísk tejto mobility, avšak najvhodnejším možným inteligentným spôsobom, inak povedané, dosiahnutím trvalo udržateľnej mobility a následným minimalizovaním vplyvu na naše životné prostredie a zdravie. Aby sme dosiahli tento cieľ, sú potrebné inovatívne opatrenia a nástroje, ako sa vyjadruje vo svojej správe pán Albertini.
<P>
Aj napriek tomu, že logistika sa v správe spomína, bola by som privítala, keby sa budúcej úlohe logistiky ako jedného z nástrojov inteligentnej mobility zefektívnenej pomocou inovácie a plánovania venovalo viac priestoru.
<P>
Jednako som však vďačná, že do správy zahrnul mestskú logistiku ako jedno z hľadísk mestskej dopravy ako aj za jeho podporu prioritných projektov týkajúcich sa logistiky. Som presvedčená aj o tom, že je správne zahrnúť aj letiská a požadovať, aby sa pripojili na železničnú dopravu a klásť dôraz na vývoj novej koncepcie "zelených koridorov".
<P>
Čo sa týka cestných poplatkov, o ktorých sa tu veľa hovorilo, vrátane smernice Eurovignette, bola by som samozrejme rada, keby Komisia do veľkej miery zvážila sociálny vplyv.
<P>
Zamýšľam sa nad budúcnosťou v súvislosti s tým, čo dnes odznelo z úst mojich kolegov na tému potreby diverzifikácie zdrojov palív a rada by som sa opýtala pána komisára na možnosť zahrnúť v budúcnosti siete vodných elektrární do transeurópskych energetických sietí.
<SPEAKER ID="157" NAME="Jim Higgins" AFFILIATION="PPE-DE">
(GA) Vážená pani predsedajúca, v prvom rade by som rád poďakoval pánovi Albertinimu za predloženie veľmi dôležitej a komplexnej správy. Som presvedčený, že táto správa ponúka realistický prehľad výziev, ktorým v rámci snahy o vypracovanie vhodnej politiky v oblasti dopravy čelíme.
<P>
Rád by som privítal prísľub intermodálnej dopravy. Pochádzam z ostrova, ktorého hospodárstvo závisí od námorných a letových trás a som presvedčený, že táto infraštruktúra by mala byť pripojená na železničnú dopravu. V Írsku to však tak nie je. Železničná doprava sa nevyužíva na prepravu nákladov. Od roku 1990 sa pre cestnú dopravu zvýšila spotreba energie o 225 %. V zmysle Kjótskeho protokolu neplníme očakávania.
<P>
Je zrejmé, že na rozvoj zmiešanej dopravy v Írsku sú potrebné veľké investície. Táto skutočnosť sa však nestane realitou dovtedy, kým miestne orgány a vlády nezmenia svoj postoj a politiky. Kým tieto politiky presadzujú zvýšený rozvoj cestnej dopravy, zanedbávajú rozvoj železničnej dopravy nielen vo väčších či menších mestách, ale aj vo vidieckych oblastiach.
<P>
Záverom radím Komisii, aby uznala všetkým členským štátom právo na stanovenie vlastných poplatkov za vstup do centra miest a daní
<SPEAKER ID="158" NAME="Pierre Pribetich" AFFILIATION="PSE">
(FR) Vážená pani predsedajúca, pán komisár, dámy a páni, pán Albertini v tejto správe z vlastnej iniciatívy zdôraznil potrebu vypracovať prierezovú politiku, ktorá sa bude zaoberať všetkými hľadiskami: dopravou, energiou a životným prostredím. Pohyb ľudí predstavuje pre spoločnosť zdroj bohatstva z rôznych hľadísk - hospodárskeho, sociálneho a kultúrneho, vyžaduje si však využívanie energie a veľmi často má katastrofálny vplyv na životné prostredie. Každá spoločnosť, nevynímajúc najmä Európsku úniu, musí hľadať rovnováhu. A to nie je jednoduchá úloha.
<P>
Z tohto hľadiska Európska únia dáva tým, že zohráva v harmonickom rozvoji dopravy rozhodujúcu úlohu, najavo svoju skutočnú hodnotu: jednotný železničný trh, jednotné európske nebo, transeurópske dopravné siete a európska prístavná politika. Energeticko-klimatickým balíkom sme si stanovili ambiciózne ciele a teraz je potrebné premeniť diskusie o týchto spoločných cieľoch na skutočnosť. Platón napísal: "Je iba na nás, či pôjdeme po ceste smerujúcej nahor a nie po tej, ktorá smeruje nadol."
<P>
Kľúčovými slovami tejto prierezovej politiky sú koordinácia a spolupráca. Koordinácia infraštruktúr na európskej úrovni s cieľom získať celkový obraz o dopravných sieťach, spolupráca s miestnymi subjektami, ktoré dokážu zaujať praktické a realistické stanovisko k problémom, pretože práve o tom je Európa. O odhodlaní harmonizovať prostredníctvom spojenia všetkých snáh, prostredníctvom výmeny osvedčených postupov v záujme občanov a životného prostredia, prostredníctvom, a na to v tomto do istej miery eklektickom zozname nesmieme zabudnúť, výraznej osobitnej finančnej podpory s cieľom čo najrýchlejšie realizovať európske projekty v oblasti dopravy.
<P>
V prvom rade, hoci sa zameriame na miestne hľadiská, zdá sa mi, že integrovaný prístup môže byť účinný len s použitím intermodálneho prístupu, ktorý finančne podporí Európa, najmä v preťažených veľkomestských aglomeráciách a mestských oblastiach s cieľom zabezpečiť spoľahlivú, bezpečnú a cenovo prijateľnú dopravu, skrátka, ekologickú a trvalo udržateľnú dopravu.
<SPEAKER ID="159" NAME="Péter Olajos" AFFILIATION="PPE-DE">
(HU) Vážená pani predsedajúca, nikdy predtým necestovali ľudské bytosti toľko ako v súčasnosti. Okrem toho, že potreba cestovať je významnou stratou času, predstavuje aj značný hospodársky problém a podstatnú záťaž pre životné prostredie.
<P>
Tretinu našej energie vynakladáme na dopravu. V Európe je našim základným dopravným prostriedkom auto. V posledných desiatich rokoch sa zvýšil počet áut na tisíc obyvateľov zo 400 na 460 a využívanie automobilu vzrástlo o 18 %. V posledných pätnástich rokoch sa emisie oxidu uhličitého z odvetvia dopravy dramaticky zvýšili. V niektorých členských štátoch o viac než 100 %. Podľa predpovedí Komisie sa energetický dopyt odvetvia dopravy v Európskej únii zvýši do roku 2030 minimálne o 30 %. To by mohlo znamenať neúspech v plnení našich záväzkov v rámci Kjótskeho protokolu.
<P>
Je poľutovaniahodné, že aj napriek stanoveným zásadám sa na projekty cestnej dopravy v Európe kladie väčší dôraz než na projekty železničnej dopravy. Zlé príklady sú nákazlivé: rovnováha bola narušená aj v strednej a východnej Európe, ktorá bola vo väčšej miere zameraná na verejnú dopravu. V mojej krajine, Maďarsku, klesol podiel verejnej dopravy v roku 2007 na úroveň iba 40 %. Zníženie znečistenia spôsobeného motorovými vozidlami je otázkou riadenia dopravy, otázkou technológie a hospodárnosti. Rozmach využívania technológií, ktoré sú šetrné k životnému prostrediu spočíva v internalizácii environmentálnych nákladov a v zavedení daňového systému založeného na emisiách oxidu uhličitého. Na letiskách je potrebné zaviesť diferenčné poplatky za vzlet a pristátie. Ponuka bezplatného parkovania, znížené poplatky za vjazd do centra a znížené cestné poplatky, nižšia sadzba pri zdanení vozidiel, automobilová daň, cestná daň pre zelené autá by mohli vyvolať radikálne zmeny.
<P>
Výdavky na boj so zdravotnými problémami, ktoré súvisia s dopravou sú obrovské. Je nespravodlivé vyžadovať, aby tieto výdavky platila celá spoločnosť. Som presvedčený, že náklady súvisiace so znečisteným ovzduším, škodlivým hlukom a dopravnými nehodami musí znášať odvetvie dopravy. Ďakujem.
<SPEAKER ID="160" NAME="Reinhard Rack" AFFILIATION="PPE-DE">
(DE) Vážená pani predsedajúca, vážený pán podpredseda, chcel by som sa zamerať na tri body vo vynikajúcej správe pána Albertiniho. V prvom rade, ako spravodajca v oblasti mestskej mobility som rád, že nám už poskytol niektoré veľmi významné kľúčové správy, na základe ktorých môžeme ďalej uvažovať o tejto veľmi dôležitej oblasti. Predpokladám, že by sme mali viesť diskusiu v našom výbore a následne aj v rámci komory týmto smerom. Pán podpredseda Barrot, odkazovali ste na iniciatívy, ktoré Komisia začne v súvislosti s touto oblasťou v rámci súčasného volebného obdobia. Dúfam, že sa nimi budeme s radosťou zaoberať.
<P>
Moja druhá poznámka sa týka ďalšej záležitosti, ktorá už bola nastolená, konkrétne internalizácie sociálnych a environmentálnych nákladov prepravných činností. Každý spôsob dopravy musí hradiť náklady, ktoré v skutočnosti vytvára. Vzhľadom na túto zásadu je veľká pozornosť venovaná otázke, o ktorej sme rozprávali v rámci diskusie o európskej cestnej známke, predovšetkým skutočnosti, že prevádzkovatelia ťažkých nákladných vozidiel na našich cestách by v skutočnosti mali platiť primeranú cenu, inými slovami, všetky vytvorené náklady im musia byť účtované. Niektorí kolegovia poslanci, ktorí kritizovali túto zásadu, už vykĺzli v ústrety noci. Domnievam sa, že skupinu PPE-DE netvoria len stúpenci pozmeňujúceho a doplňujúceho návrhu 1, ale aj niekoľko oponentov. Pokiaľ ide o nás, budeme určite hlasovať proti tomuto pozmeňujúcemu a doplňujúcemu návrhu.
<P>
Tretí bod, ktorému chcem venovať pozornosť je uvedený v odseku 22 a týka sa oblasti výskumu. Zámerom je poskytnúť výrobcom vozidiel jasne stanovené ciele, zreteľné ukazovatele smeru, ktorým sa odvetvie európskej dopravy zamýšľa uberať. Iba vtedy budú schopní dodávať to, čo potrebujeme, za prijateľné ceny a v primeranom čase.
<P>
Rád by som ešte raz osobitne poďakoval pánovi komisárovi Barrotovi za prípravu tohto vyčerpávajúceho programu na záver svojho volebného obdobia. Potrebujeme tento program a vďaka nemu sa úroveň nášho životného prostredia a systému dopravy zvýši.
<P>
Dovoľte mi v závere povedať parlamentnému kritikovi v zadnom rade, že tu v Štrasburgu kráčam každý deň pol hodiny z hotela do práce a späť, takže nepotrebujem limuzíny ani električky.
<SPEAKER ID="161" NAME="Ville Itälä" AFFILIATION="PPE-DE">
(FI) Vážená pani predsedajúca, pán komisár, rád by som zablahoželal pánovi Albertinimu k vynikajúcej práci a skvelým návrhom. Otázka, ktorá je predmetom diskusie, je mimoriadne dôležitá a verejnosť očakáva jasné odpovede na tento problém.
<P>
Nie je to veľmi jednoduchá otázka, ak zvážime, že základné piliere Európskej únie zahŕňajú pojem slobodného pohybu osôb a tovaru. V obidvoch oblastiach sa v budúcnosti očakáva nárast. Potrebujeme tiež samozrejme premýšľať o našom ďalšom smerovaní, o spôsobe dosiahnutia našich cieľov a o tom, aké prostriedky na to použijeme. Rozhodnutia, ktoré prijmeme, budú mimoriadne dôležité.
<P>
Ako uviedla pani Jäätteenmäkiová, v mojej krajine je napríklad veľmi zložité predstaviť si výrazné zníženie pohybu ako takého. Vzdialenosti sú veľké a ľudia musia využívať svoje autá, aby sa dostali do práce, keďže v niektorých oblastiach verejnú dopravu nemáme.
<P>
Ak začneme uvažovať nad postojom Parlamentu, súhlasím, že by mal slúžiť ako príklad. Musíme uvažovať nad tým, či dopravu nevyužívame zbytočne. Môžeme prestať zbytočne cestovať? Ako cestujeme? Parlament má vlastné služobné automobily, ktoré väčšina z nás využíva, a s ktorými máme veľmi dobré skúsenosti. Musíme však porozmýšľať nad tým, aký druh áut používame. Akú flotilu má Parlament, Komisia a Rada k dispozícii? Poslanci Parlamentu by mali používať autá s hybridným pohonom.
<P>
Príklad, ktorý dávame je nesmierne dôležitý. Nemôžeme od verejnosti alebo európskych spoločností očakávať, že budú konať inak ako my. Preto musíme ísť dobrým príkladom.
<SPEAKER ID="162" NAME="Avril Doyle" AFFILIATION="PPE-DE">
Vážená pani predsedajúca, kým podrobnosti niektorých jednotlivých návrhov v tejto správe vyžadujú pozorné preskúmanie súvisiace so zásadou subsidiarity, predovšetkým všetky otázky, týkajúce sa daní, celkové ciele správy si zaslúžia podporu.
<P>
Od júla 2008 bude Írsko svedkom zásadných zmien v našom platnom ročnom daňovom systéme pre autá a v systéme registračnej dane za vozidlá. V rámci systému registračnej dane za vozidlá bude zavedený sedempásmový systém založený na emisiách oxidu uhličitého a nie na objeme motora. Aj napriek pretrvávajúcim zápcham v našom hlavnom meste, sa írsky minister dopravy, Noel Dempsey minulý týždeň vyjadril, že nad poplatkami za vjazd autom do centra sa nebude v prípade Dublinu uvažovať, pretože chaotický stav verejnej dopravy ponúka málo možností pre súkromné autá. Nedostatočná frekvencia autobusových liniek, dve ľahko koľajové dráhy, ktoré nie sú spojené navzájom alebo so systémom hlavnej dráhy, nie sú napojené na letisko, metro a nemajú zabudovaný systém vydávania lístkov - to je príklad úsilia znížiť využitie uhľovodíkov a emisií skleníkových plynov. Tento obraz Dublinu sa vznáša pred zrakom Európskeho parlamentu, ktorý sa snaží a navrhuje opatrenia na prispôsobenie využitia verejnej dopravy najmä v mestských oblastiach.
<SPEAKER ID="163" NAME="Marusya Ivanova Lyubcheva" AFFILIATION="PSE">
(BG) Vážená pani predsedajúca, vážený pán komisár, politika trvalo udržateľnej dopravy zahŕňa pri zohľadnení energetických a environmentálnych aspektov otázku dopravnej infraštruktúry, zamestnanosti v doprave, otázku mobility obyvateľov a otázku voľného pohybu tovaru.
<P>
Paneurópska dopravná sieť si vyžaduje rovnakú úroveň kvality a environmentálnej bezpečnosti. To znamená dôsledné zistenie stavu, predovšetkým stavu železníc, posúdenie súčasných podmienok a sústredenie opatrení na krajiny, ktoré ešte nedosiahli vysokú európsku úroveň. Bude potrebné zahrnúť spoľahlivé finančné nástroje. Je obzvlášť dôležité ukončiť praktiku využívania niektorých nových členských štátov ako skládok pre staré európske dopravné prostriedky. Tento postup je z hľadiska životného prostredia úplne nesprávny.
<P>
Obávam sa stále, keď sú v správach EÚ uvedené názvy niektorých geografických regiónov a vynechané názvy iných. Čiernomorský región má tiež mimoriadny význam. V tejto oblasti sú tiež potrebné trvalo udržateľné intermodálne koncepty. Okrem toho by sme v rámci tejto správy mohli prerokovať otázku poplatkov a dopravy na moste cez rieku Dunaj medzi mestami Russe a Giurgu v Bulharsku a Rumunsku.
<SPEAKER ID="164" NAME="Zuzana Roithová" AFFILIATION="PPE-DE">
(CS) Vážená pani predsedajúca, dovoľte mi vyjadriť sa k rozprave, ktorá sa práve skončila: hoci väčšina z nás si želá, aby dopravná politika bola ekologickejšia a súhlasí s potrebou dosiahnuť tento cieľ, nikto nechce obmedziť mobilitu.
<P>
Naše stanoviská k riešeniu tejto otázky sa značne odlišujú. Nestanovili sme si svoje priority a to nám spôsobuje ťažkosti. Na jednej strane chceme zaujať neutrálne stanovisko k jednotlivým odvetviam dopravy a na strane druhej sa cítime byť vinní preto, že neuprednostňujeme železničnú dopravu pred cestnou dopravou.
<P>
Viete si to predstaviť bez zavedenia dôležitej environmentálnej dane pre nákladnú cestnú dopravu alebo bez významného uprednostňovania železníc? Internalizácii externých nákladov sa vytýka to, že bude mať vplyv na konkurencieschopnosť. Neexistuje štúdia o sociálnom vplyve zavedenia európskej cestnej známky v cestnej doprave. Nemali by sme si najskôr stanoviť svoje hlavné priority? Čo keby sme v súvislosti s týmito prioritami vyhlásili celoeurópske referendum?
<SPEAKER ID="165" NAME="Jacques Barrot">
podpredseda Komisie. - (FR) Vážená pani predsedajúca, dámy a páni, budem úplne stručný. So záujmom som si vypočul prejavy v rámci reakcie na správu pána Albertiniho. Možno povedať, že obavy, ktoré tak presne vyjadril pán Albertini vo svojej veľmi jasnej a výstižnej správe sú v plnej miere v súlade so snahou Komisie a vášho komisára pre dopravu.
<P>
Je pravda, že mobilita sa musí zmeniť, nie obmedziť. To je celý problém. Nebudem reagovať na všetky poznámky a vyjadrenia. Všetky sme zaznamenali.
<P>
Rád by som však mimochodom spomenul, že ak máme uskutočniť požadovaný prechod k iným druhom dopravy, potrebujeme vytvoriť infraštruktúry. Pánovi Albertinimu by som povedal, že tento bod musí byť zdôraznený, pretože Európa si dostatočne neuvedomuje budúcu potrebu infraštruktúr a investícií, aby bola schopná uskutočniť prechod k iným druhom dopravy.
<P>
Okrem toho, ak máme splniť výzvu trvalo udržateľnej mobility, potrebujeme mimoriadne vysoký stupeň výskumu v oblasti nových motorov a druhov energií. Nemôžem nechať bez povšimnutia slová, ktoré odzneli, aj napriek pozitívnemu prístupu všetkých, že by to boli zbožné želania, chvályhodné zámery, pretože rád by som upozornil na doteraz dosiahnuté výsledky. Napríklad klasifikácia nákladných áut do Euro kategórií, ktoré sú výsledkom rastúcich noriem, až do kategórie Euro 5. Možno povedať, že klasifikácia nákladných áut viedla k zníženiu emisií CO2 o 30 až 40 %. Ďalším príkladom je skutočnosť, že Európska únia chce v budúcnosti znížiť emisie na úroveň 120 g CO2/km. Tento cieľ sa v súčasnosti snaží dosiahnuť celý automobilový priemysel. To ma tiež núti zopakovať veľmi logickú poznámku pána Racka, podľa ktorej musíme byť opatrní, pretože ak sa priemyselné odvetvie chce prispôsobiť, musí si v plnej miere uvedomovať ciele a budúci rámec. Na tomto bode mi osobitne záleží: musíme stanoviť jasné ciele, aby celý výskum a priemyselné odvetvie zodpovedali týmto cieľom ako celok.
<P>
Nebudem sa tým príliš dlho zaoberať. Samozrejme, že opatrenia, ktoré majú byť prijaté, musia zachovať potrebnú mobilitu a musia byť účinné v rámci znižovania nepriaznivých účinkov. Zároveň však musia byť neustále prijateľné pre verejnosť a priemyselné odvetvie. V júni uplatníme túto metódu pri výpočte externých nákladov a dozvieme sa, ako možno každý druh dopravy začleniť v rámci poplatkov. Začleňovanie musí byť postupné, nemôže byť uskutočnené naraz. Potom môžeme mať cestné poplatky, ktoré naozaj vedú k iným návykom a vyššej informovanosti nielen dopravných prevádzkovateľov, ale aj pasažierov o tom, ktoré druhy dopravy spôsobujú najväčšie znečistenie, a ktoré sú najekologickejšie.
<P>
Naozaj som presvedčený, že správa pána Albertiniho bude, ak môžem použiť tento výraz, ďalšou Bibliou pre každého, pretože v súčasnosti je pre nás najdôležitejšie nájsť spôsob, ako dosiahnuť trvalo udržateľnú mobilitu.
<P>
Som vďačný Parlamentu za jeho prínos v tejto oblasti, ktorá má pre Komisiu mimoriadnu hodnotu.
<SPEAKER ID="166" NAME="Gabriele Albertini">
spravodajca. - (IT) Vážená pani predsedajúca, dámy a páni, rád by som poďakoval poslancom za ich konštruktívne poznámky. Nielen tým poslancom, ktorí podporili správu a vyzdvihli niektoré jej aspekty, ale najmä tým, ktorí na správu reagovali a tým, ktorí ju odôvodnene kritizovali.
<P>
Osobitné poďakovanie patrí komisárovi Barrotovi, nielen za jeho priaznivé vyjadrenia, ale najmä za veľmi rázne opatrenia, ktoré prijíma v súvislosti s predmetom správy a za jeho ochotu vstúpiť do spolupráce medzi Parlamentom a Komisiou, aby sme mohli účinne a zanietene plniť svoju úlohu v rámci zmeny mobility a nie v jej obmedzovaní, ako sa výstižne vyjadril vo svojom krátkom vystúpení.
<P>
Mobilita je výsledkom pokroku našej civilizácie a je aspektom našej modernej doby, je dôsledkom rozvoja a pokroku a rozhodne by sme ju nemali tlmiť. Musíme jednoducho zvýšiť jej úroveň a využívať ju, keď nemáme inú možnosť.
<P>
Posledná poznámka, ktorou pravdepodobne odbieham od otázky, o ktorej rokujeme, ale ktorú by som mal uviesť, pretože zlepšuje vyhliadky omnoho viac, než poznámky, o ktorých rokujeme v súvislosti s dopravou.
<P>
Obávame sa znečistenia a všetkých kritických problémov, ktoré doprava a jej využívanie zahŕňa. Možno by sme mali zaujať všeobecnejšie stanovisko, najmä v súvislosti s emisiami CO2 a s CO2, ktoré produkujú ostatné odvetvia našej industriálnej civilizácie. Rád by som uviedol niekoľko číselných údajov a uzavrel toto vystúpenie jednoduchou poznámkou. Je pravda, že odvetvie dopravy produkuje 23 % celkových emisií CO2 v celej Európe, výrobou elektrickej energie vzniká 43 %, priemysel produkuje 19 % a domácnosti a obchod 15 %. Ak chceme dosiahnuť zníženie emisií týchto neželaných vplyvov našej civilizácie o 20 % do roku 2020, možno budeme musieť prijať citlivejšie opatrenia a venovať väčšiu pozornosť aj ostatným odvetviam, ktoré, ako viete, sú na vedúcich priečkach v emisiách CO2. Nestačí sústrediť sa len na odvetvie dopravy. V tejto súvislosti nemožno pojem "jadrový" vynechať.
<SPEAKER ID="167" NAME="Predsedajúca">
Rozprava sa skončila.
<P>
Hlasovanie sa uskutoční v utorok, 11. marca 2008.
