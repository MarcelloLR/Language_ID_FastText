<CHAPTER ID="019">
Cezhraničné presadzovanie pravidiel v oblasti bezpečnosti cestnej premávky (rozprava) 
<SPEAKER ID="484" NAME="Predsedajúci">
Ďalším bodom programu je správa pani Ayalovej Senderovej v mene Výboru pre dopravu a cestovný ruch o návrhu smernice Európskeho parlamentu a Rady, ktorou sa zjednodušuje cezhraničné presadzovanie pravidiel v oblasti bezpečnosti cestnej premávky - C6-0149/2008 -.
<SPEAKER ID="485" NAME="Inés Ayala Sender">
spravodajkyňa. - (ES) Vážený pán predsedajúci, začnem s dlhým zoznamom poďakovaní. V prvom rade chcem poďakovať Komisii za predloženie dokumentu, ktorý nám poskytuje naliehavo potrebný nástroj. Chcem preto poďakovať Komisii, ktorú tu zastupuje pán komisár Tajani, za to, že bola taká láskavá a poskytla nám nástroj, ktorý je v súčasnosti, v roku 2008, nevyhnutne potrebný. Rok 2007 bol totiž aj napriek pokroku v oblasti bezpečnosti cestnej premávky, ku ktorému došlo ešte pred ním, veľmi zlý. Je veľmi potrebný, pretože od konečného termínu na splnenie záväzku a dosiahnutie cieľov týkajúcich sa zníženia počtu usmrtených osôb na polovicu, ktoré si stanovili všetky členské štáty Európskej únie, nás delia už len dva roky. Preto zaň Komisii ďakujem.
<P>
Moja vďaka patrí aj francúzskemu predsedníctvu (aj napriek tomu, že jeho zástupcovia práve opustili rokovaciu sálu), pretože si myslím, že nás svojím úsilím a vytrvalosťou presvedčilo, že v súvislosti s týmto spisom bolo možné pokročiť. Na začiatku sa ukázalo, že pre svoje dôsledky je zložitý, avšak francúzske predsedníctvo nás presvedčilo, že práca na ňom sa vyplatila.
<P>
Musím však poznamenať, že následne sme mali z dôvodu existencie iných, dôležitejších spisov isté problémy, ktoré sa týkali chápania motívu právneho servisu. Domnievali sme sa, že by mal za každých okolností pomáhať úradujúcemu predsedníctvu pri dosahovaní priorít a cieľov, ale v tomto prípade sme naopak zistili, že nám veľmi nepomohl.
<P>
Rada pre spravodlivosť a vnútorné veci predložila v určitom okamihu isté závery s tým najlepším zámerom. Nepomohla nám však zachovať neoblomný prístup v tom zmysle, že tento text alebo nástroj, na ktorom sme pracovali, bol nástrojom striktne zameraným na bezpečnosť cestnej premávky, vytvoreným na predchádzanie problémom cestnej premávky, dopravným nehodám a na odstránenie beztrestnosti vodičov.
<P>
Nakoniec by som rada osobitne a srdečne poďakovala tieňovým spravodajcom, predovšetkým pani Fouréovej, ktorá so mnou spolupracovala a s ktorou sme pri skvalitňovaní tohto textu tvorili dobrý tím. Chcem poďakovať aj ostatným svojim kolegom z výboru, pánovi Cocilovovi, pani Lichtenbergerovej a ďalším kolegom. Myslím, že spoločne sa nám nakoniec podarilo vytvoriť kvalitnejší text.
<P>
Verím, že sa nám podarilo doladiť postupy alebo systém v oblastiach, v ktorých ešte neboli doriešené určité otázky, napríklad následné sankcie za dopravné priestupky správnej povahy po výmene informácií a určení totožnosti páchateľa. V prípade členských štátov, kde sú takéto priestupky svojou povahou administratívne, chýbal doplnkový postup a myslím si, že sme minimálne navrhli možné riešenie.
<P>
Veľmi dôležité je aj to, že sme posilnili kontrolné mechanizmy. Sme si vedomí, že za bežných okolností nemáme šancu posilňovať kontrolné mechanizmy v oblasti bezpečnosti cestnej premávky, a v tomto smere nám pomohla Komisia.
<P>
Bolo nevyhnutné aj zaručiť ochranu osobných údajov, uznať prácu podporných skupín pre obete a vysvetľovať, ako by mal tento systém ovplyvniť motoristov.
<P>
Preto nerozumieme, prečo sa Rada rozhodla pridŕžať pozície a právneho základu, ktorý nám v žiadnom prípade nepomáha. Naopak, bráni akémukoľvek možnému pokroku. V tejto súvislosti musím poznamenať, že v Parlamente a v Komisii sme presvedčení o tom, že správnym postojom je zotrvávať na báze bezpečnosti cestnej premávky a že toto je dôležitý prvý krok smerom k pokroku práve v tejto oblasti, ako to od nás očakávajú všetci občania Európy. Preto musí ostať predmetom tretieho piliera. Avšak tretí pilier má byť čoskoro zrušený, pretože v Lisabonskej zmluve (ratifikovanej členskými štátmi, ktoré sú v súčasnosti v Rade zdržanlivé) sa plánuje jeho zrušenie. Niektoré z nich túto skutočnosť dnes vnímajú ako čosi, čím sa možno oháňať, aby sa v súvislosti s týmto textom zabránilo pokroku.
<P>
Dúfame a veríme, že problémy zapríčinené právnym základom sa vyriešia. (Ľudia neporozumejú, keď im budeme vysvetľovať, prečo im nemôžeme poskytnúť základný nástroj na zvýšenie bezpečnosti cestnej premávky a odstránenie beztrestnosti vodičov s trvalým pobytom v inej krajine, ktorí riadia svoje vozidlo na území iného štátu a porušujú zákon, pretože majú pocit, že ich nemožno potrestať.) Skutočne nechápeme, ako môžu tieto problémy pretrvávať. Preto vyzývame nadchádzajúce české predsedníctvo, aby zabudlo na svoje výhrady a v záujme bezpečnosti cestnej premávky uskutočnilo posun vpred.
<SPEAKER ID="486" NAME="Antonio Tajani" LANGUAGE="IT">
Vážený pán predsedajúci, dámy a páni, rád by som na úvod poďakoval pani Ayalovej Senderovej za veľké odhodlanie pri práci, ktorú skutočne vykonávala so zápalom, vytrvalo a objektívne.
<P>
Musím vám preto znova povedať, že úsilie Komisie má jeden hlavný cieľ, a tým je bezpečnosť cestnej premávky. Čo sa týka obsahu, preštudovali sme text pani Ayalovej Senderovej, jej pozmeňujúce a doplňujúce návrhy, a nemáme voči nim žiadne výhrady. Naopak, Komisia sa domnieva, že táto správa sa uberá rovnakým smerom ako návrh, ktorý sme predložili, dokonca nám z určitých hľadísk pomáha zlepšovať kvalitu textu.
<P>
Európsky parlament považuje napríklad elektronickú sieť zriadenú na výmenu informácií za nástroj, ktorý by mal byť riadený na úrovni Spoločenstva, aby zaručil ochranu osobných údajov občanov. Môžem len poznamenať, že podporujem tieto pozmeňujúce a doplňujúce návrhy, ktoré načrtávajú a bližšie určujú rámec návrhu. Rovnako si myslím, že niektoré pozmeňujúce a doplňujúce návrhy skutočne posilňujú návrh, ktorý sme predložili.
<P>
Mám na mysli pozmeňujúce a doplňujúce návrhy zaručujúce riešenie dopravných priestupkov v cestnej premávke, ktoré spadajú do jurisdikcie správnych orgánov, a návrhy, v ktorých je uvedená príprava usmernení pre členské štáty o metódach sledovania a postupov. Všetky uvedené prvky sú nevyhnutné pre zaistenie bezpečnosti cestnej premávky a dosiahnutie nášho cieľa znížiť počet smrteľných nehôd na európskych cestách minimálne o polovicu. Chcel by som vám pripomenúť, že na cestách v Európe každoročne zahynie viac ako 40 000 ľudí. V roku 2007 bol ich počet 42 500. Ak zvážime skutočnosť, že tento počet sa viac-menej rovná jednej havárii lietadla denne, je zrejmé, že túto tragédiu často podceňujeme. Zjavne nie sme zvyknutí premýšľať nad rozsiahlosťou tohto problému.
<P>
Je samozrejmé, že by sme mali urobiť viac, oveľa viac. A z uvedeného dôvodu vítam rýchle opatrenia Parlamentu v tomto smere a ešte raz by som rád poďakoval pani Ayalovej Senderovej a Výboru pre dopravu a cestovný ruch za vykonanú prácu a za to, že pochopili, o čo v tomto prípade ide: o bezpečnosť všetkých európskych občanov. Parlament a Komisia sú v tejto oblasti v dokonalom súlade. Obe inštitúcie trvajú na potrebe urýchleného zavedenia právnych predpisov, ktoré by skutočne pomohli znížiť počet dopravných nehôd na cestách.
<P>
Na poslednom zasadnutí Rady ministrov sa nám, žiaľ, nepodarilo dosiahnuť medzi členskými štátmi konsenzus. Francúzske predsedníctvo sa snažilo zhostiť úlohy sprostredkovateľa, ale 9. decembra sme museli čeliť faktu, že napriek dohode o celkovej stratégii znižovania počtu úmrtí bolo mnoho členských štátov neústupných v otázke tretieho piliera. Kým Komisia a Parlament majú rovnaké názory na prvý pilier, mnohé členské štáty sa stále vyjadrujú o potrebe regulovať túto problematiku v rámci tretieho piliera.
<P>
Mám dojem, že si celkom protirečia, a chcem to uviesť verejne pred týmto Parlamentom, čím len opakujem, čo som už povedal na zasadnutí Rady ministrov. Nerozumieme, ako sa môže Európska rada rozhodnúť usilovať o dohodu v súvislosti s prijatím Lisabonskej zmluvy prostredníctvom nového referenda v Írsku (ako všetci viete, Lisabonskou zmluvou sa tretí pilier ruší), keď zároveň členské štáty tvrdia, že všetky kroky týkajúce sa cezhraničného uplatňovania sankcií je potrebné regulovať na základe tretieho piliera. Táto situácia na mňa pôsobí veľmi rozporuplne a nemôže viesť k pozitívnemu výsledku. Pre právne ťahanice strácame čas a nie sme schopní prijať praktické opatrenia na poskytovanie praktickej pomoci občanom.
<P>
Dopravné nehody nie sú teoretickou záležitosťou, sú realitou, ktorá môže kedykoľvek zasiahnuť každú európsku rodinu, rodinu každého z nás. Po cestách sa pohybujú naše deti, ktoré sa v sobotu večer vracajú domov z klubov, idú hrať futbal alebo idú na večierok. Nemali by sme na to zabúdať. V tomto prípade nejde o právne ťahanice a nemáme čas nazvyš.
<P>
Mrzí ma, že tu dnes večer nie je žiadny zástupca Rady, pretože by som rád vyslovil ešte jednu srdečnú prosbu, a myslím, že by som ju mohol vysloviť aj v mene Parlamentu. Chcel by som požiadať Radu, aby zmenila svoju pozíciu a aby Rada pre dopravu konala rovnako ako Európska rada. Musíme hľadieť do budúcnosti, musíme sa upriamiť na Lisabonskú zmluvu. Všetci dúfame, že čoskoro nadobudne účinnosť, pretože si nemyslím, že v súvislosti s ochranou životov nás všetkých si môžeme dovoliť naďalej uplatňovať spiatočnícky prístup.
<SPEAKER ID="487" NAME="Brigitte Fouré">
v mene skupiny PPE-DE. - (FR) Vážený pán predsedajúci, v prvom rade musím poďakovať pani Ayalovej Senderovej za jej správu, pretože naša práca bola skutočne veľmi konštruktívna. Zohľadnila väčšinu pozmeňujúcich a doplňujúcich návrhov jednotlivých členov Výboru pre dopravu a cestovný ruch. Cieľom bolo dospieť k návrhu smernice, ktorý prijme Výbor pre cestovný ruch jednomyseľne, a ak nie jednomyseľne, aspoň veľkou väčšinou.
<P>
Rada by som vám znova pripomenula dnes už spomínaný cieľ tejto smernice, ktorým je bezpečnosť cestnej premávky. Cieľom je v prvom rade znížiť počet úmrtí a zranení na európskych cestách, ku ktorým každoročne dochádza pred našimi zrakmi, pretože predstavujú skutočné nešťastie a tragédiu. S týmto cieľom zjavne súhlasí 27 členských štátov spoločne so všetkými poslancami Európskeho parlamentu a túto skutočnosť má význam zopakovať. Cieľom je teda zachrániť životy a zároveň ukončiť diskrimináciu, ktorá doteraz existovala medzi domácimi vodičmi a vodičmi z ostatných členských štátov. Je neprijateľné, aby sa s dvomi rôznymi vodičmi zaobchádzalo na cestách v jednej krajine rozličným spôsobom. Túto situáciu nemožno v žiadnom prípade tolerovať a nesmie pretrvávať, a to, opakujem, predovšetkým v prípade, keď ide o životy ľudí.
<P>
Do rozsahu smernice sa správne zahrnuli priestupky, ktoré sú príčinami väčšiny dopravných nehôd. Ide o prekročenie maximálnej povolenej rýchlosti, jazdu pod vplyvom alkoholu, nezastavenie na červený svetelný signál a napokon nepoužívanie bezpečnostných pásov. Preto je presadenie tejto smernice absolútne nevyhnutné.
<P>
Nakoniec by som vám chcela pripomenúť, rovnako ako pred chvíľou pán komisár, že Rada ministrov vyjadrila výhrady v súvislosti s tretím pilierom a podobne. Som však presvedčená, že v záujme záchrany ľudských životov musíme nájsť právne riešenia a v tejto súvislosti mám niekedy dojem, že právne slovičkárstvo je len zámienkou. Myslím si, že prvoradou úlohou je odstránenie týchto skutočných tragédií z našich ciest, pretože nezapadajú do našej Európy. Európa nám musí v každom prípade pomôcť zachrániť tieto ľudské životy, ktoré každoročne vyhasínajú.
<P>
V tom je naša úloha v súvislosti s touto smernicou. Dúfam, že Európsky parlament ju prijme výraznou väčšinou, ak nie jednomyseľne, a že sa nám počas českého predsedníctva v tejto problematike podarí zaručiť dosiahnutie pokroku.
<SPEAKER ID="488" NAME="Silvia-Adriana Ţicău" LANGUAGE="RO">
V prvom rade by som chcela poďakovať pani Ayalovej Senderovej za jej správu o nesmierne dôležitej téme. Na európskych cestách prišlo o život približne 43 000 občanov a zhruba 1 300 000 občanov sa stalo účastníkmi dopravných nehôd. Počet úmrtí na európskych cestách, teda 43 000, je ekvivalentom havárie stredne veľkého lietadla každý týždeň. Myslím si, že túto situáciu už viac tolerovať nemôžeme.
<P>
Rada by som poznamenala, že navrhovaná smernica sa neodvoláva na trestné sankcie ani na bodové systémy, ktoré už v niektorých členských štátoch existujú. Chcela by som požiadať, aby sa prenos údajov medzi jednotlivými členskými štátmi uskutočňoval spôsobom, ktorý zaručí ich dôvernosť a bezpečnosť. Komunikácia medzi členskými štátmi by mala zahŕňať aj možné spôsoby platby a menu, v ktorej sa uvedená platba vykoná.
<P>
Navyše, ak sa ústredné orgány v členskom štáte trvalého pobytu rozhodnú nepokračovať a neuplatnia finančné sankcie uložené členským štátom, v ktorom k priestupku došlo, je potrebné v každom prípade oznámiť túto skutočnosť Európskej komisii. Som presvedčená, že táto smernica je mimoriadne dôležitá. Preto dúfam, že aj hlasovanie Európskeho parlamentu o tejto veci pomôže Európskej rade vykonať krok správnym smerom, inými slovami, schváliť túto smernicu. Je to absolútne nevyhnutné. Ďakujem.
<SPEAKER ID="489" NAME="Bilyana Ilieva Raeva" LANGUAGE="BG">
Pani Ayalová Senderová, najskôr by som vám rada zablahoželala k tomu, že ste jeden z najtragickejších spoločenských problémov premenili na našu spoločnú politickú prioritu. Ako ste uviedli, pán komisár, v súčasnosti je počet vyhasnutých ľudských životov na európskej úrovni oveľa vyšší, ako by sme radi videli.
<P>
V súčasnosti máme takmer 70 noriem pre rozličné náhradné diely vozidiel, nemáme však smernicu na obmedzenie počtu ľudí, ktorí prídu na európskych cestách o život. Je to absurdné. Bezpečnosť ľudských životov na našich cestách nie je menej dôležitá ako environmentálne normy, ktoré zavádzame v našich členských štátoch. V tejto súvislosti je potrebné podporiť v zajtrajšom rannom hlasovaní správu pani Senderovej navrhujúcu povinné cezhraničné sankcie v prípade štyroch hlavných priestupkov, ktoré sú príčinou 75 % smrteľných dopravných nehôd na cestách.
<P>
Uplatňovaním cezhraničných opatrení zameraných proti týmto priestupkom sa obmedzí počet vážnych a smrteľných nehôd a posunieme sa bližšie k dosiahnutiu cieľa znížiť počet dopravných nehôd do roku 2010 o 50 percent. Spoločná politika v oblasti cestnej premávky je založená na spoločných právnych predpisoch Európskej únie o cestnej doprave a na spoločných normách, nevyužíva však bezpodmienečne rovnaké referenčné kritériá. Hovoríme o červenom svetelnom signáli a prekračovaní maximálnej povolenej rýchlosti, nevyjadrujeme sa však o prevádzke svetelnej signalizácie alebo o kruhových objazdoch, či o používaní mobilných telefónov alebo fajčení počas jazdy. Nevyjadrujeme sa ani o autoškolách v Európskej únii či o spoločných pokutách, ktoré by ohromili aj tých najbezohľadnejších páchateľov.
<P>
Ak môže maďarský vodič v súčasnosti porušovať pravidlá cestnej premávky v Nemecku a nie je za to žiadnym spôsobom potrestaný, zavedenie tejto smernice a vaše návrhy zaručia, že bude potrestaný vo vlastnej krajine. Európska únia potrebuje spoločnú európsku politiku v oblasti bezpečnosti cestnej premávky, ktorou sa zavedie úroveň bezpečnosti dostatočná na ochranu ľudských životov na našich cestách, od ktorej sa členské štáty nebudú môcť odchýliť.
<P>
Samozrejme, môžeme sa spoľahnúť, že Komisia potrestá vlády, ktoré sa v dostatočnej miere nezaoberali odpadom, ktoré nedodržiavajú smernicu o pracovnom čase alebo poškodzujú životné prostredie. Nepotrebujeme teda mechanizmy na zaručenie toho, aby počty smrteľných dopravných nehôd v jednotlivých členských štátoch neprekročili priemerné hodnoty na európskej úrovni?
<P>
V tejto súvislosti by som ešte raz rada zdôraznila, aké dôležité je ako kritérium prijať spoločne uznávané európske ukazovatele dopravných nehôd. Pani Ayalová Snederová, myslím si, že vaša správa je pokrokom smerom k vytvoreniu integrovanej celoeurópskej politiky v oblasti bezpečnosti cestnej premávky. Táto smernica poskytne základ pre Európu bez dopravných priestupkov, bez hraníc aj bez možností ignorovať pravidlá.
<SPEAKER ID="490" NAME="Eva Lichtenberger">
v mene skupiny Verts/ALE. - (DE) Vážený pán predsedajúci, predovšetkým ďakujem našej pani spravodajkyni. V tejto oblasti, ktorá sa nečakane zmenila na veľmi kontroverznú otázku, vynaložila na dosiahnutie kompromisu - vrátane kompromisu s Radou - veľké úsilie. Stanovisko Rady k tejto otázke je veľmi nelogické a veľmi neeurópske, keďže prvotným cieľom viacerých vlád je zjavne ochraňovať svojich vodičov, ktorí prekračujú maximálnu povolenú rýchlosť, cestných pirátov či vodičov pod vplyvom alkoholu bez ohľadu na to, čie životy ohrozujú.
<P>
V súčasnosti sa deje to, že vodiči dodržiavajú obmedzenia vo svojich vlastných krajinách, avšak ihneď po prekročení hranice im oťažie noha a nedokážu odlepiť plynový pedál od podlahy, pretože sa už nemusia obávať platenia pokuty. Treba si vyjasniť jednu vec. Pre malé krajiny alebo krajiny s rozvinutým cestovným ruchom je veľmi zložité zaistiť, aby ich vlastní občania porozumeli problematike peňažných sankcií, teda vymáhania práva, keď sú si títo občania úplne istí, že v praxi ostatným sankcie nehrozia.
<P>
Takže ak mám za sebou cestného piráta, ktorý riadi svoje vozidlo v tesnej blízkosti za mojím, a jeho štátna poznávacia značka je značkou iného členského štátu Európskej únie, musím sa sama seba opýtať, či tak koná preto, lebo môj život je hodný menej ako život občana v jeho krajine, keďže dodržiava bezpečnú vzdialenosť medzi vozidlami len tam. Tento prístup nie je správny, nie je európsky a znižuje bezpečnosť cestnej premávky.
<P>
Vytvorili sme kvalitný text. Samozrejme, niečo mu ešte stále chýba. Nedostatočne je objasnená napríklad otázka ochrany údajov. Na záver vás však žiadam o podporu pozmeňujúceho a doplňujúceho návrhu, ktorý som predložila a ktorý sa týka limitu 70 EUR. Odstránime ním mnohé diskusie o nerovnosti. Ide jednoducho o to, že dobre premyslená horná hranica pokút má zmysel.
<SPEAKER ID="491" NAME="Sebastiano  Musumeci" LANGUAGE="IT">
Vážený pán predsedajúci, pán Tajani, dámy a páni, 40 000 úmrtí ročne, to je hrozivá štatistika.
<P>
Ak aj smrteľné dopravné nehody nie sú hotovou katastrofou, určite predstavujú veľmi vážny spoločenský jav, v súvislosti s ktorým členské štáty často nemôžu robiť nič iné, len viesť neradostné záznamy a vytvárať alarmujúce štatistiky. Podľa niektorých je výsledkom zvýšenej mobility osôb, podľa iných zas výsledkom rozmachu mechanizácie. Samozrejme, ale je aj následkom nepružnej politiky prevencie na jeden strane a na strane druhej potláčania zo strany členských štátov a vlastne aj Európske únie, ktorá doteraz nebola schopná zabezpečiť spoločnú politiku bezpečnosti cestnej premávky.
<P>
Nedávny prieskum talianskeho štatistického úradu ukázal, že v roku 2007 nočné dopravné nehody, ktoré sa stali v čase od piatka večera do nedele rána, predstavovali 44 % všetkých dopravných nehôd v Taliansku. Nezodpovedné správanie osôb za volantom sa však, žiaľ, netýka len jednej krajiny, preto je veľmi dôležité, aby sme preskúmali tento návrh smernice, ktorá prestavuje pokus o odradenie vodičov od páchania dopravných priestupkov bez ohľadu na to, kde sa nachádzajú, a ktorej cieľom je znížiť do roku 2010 počet smrteľných dopravných nehôd na cestách o polovicu.
<P>
Ide o dobrú vec, ale aspoň v určitých prípadoch sú potrebné ďalšie zlepšenia. Dovoľte mi uviesť len jediný príklad, riešenie dopravných priestupkov. Pán Tajani, podľa mňa by sme mali nasledovať príklad Švajčiarska. Každého, kto v tejto krajine vykoná dopravný priestupok, o pár kilometrov ďalej zastaví dopravná hliadka a stane sa jedna z dvoch vecí: vodič buď zaplatí pokutu na mieste alebo mu skonfiškujú auto, až kým ju nezaplatí.
<P>
Som si plne vedomý, že zavedenie takejto politiky nie je jednoduché a že táto politika môže pôsobiť bezohľadne. Bezpochyby je však účinná a navyše všetci vieme, že rakovinové ochorenie nevyliečime aspirínom, a to, čomu v súčasnosti čelíme, už možno nazvať metastázami. Správa pani Ayalovej Senderovej je napriek tomu rozhodne kvalitná a, samozrejme, ju podporím.
<SPEAKER ID="492" NAME="Luís Queiró" AFFILIATION="PPE-DE">
(PT) Vážený pán predsedajúci, môj kolega Ari Vatanen, známy majster motoristického športu, často vraví, že všetci musíme raz zomrieť, ale dodá, že sa to nemusí stať za volantom. Od roku 2005 však počet obetí smrteľných dopravných nehôd neklesá, ako by mal. Údaje z roku 2007 prehlbujú naše obavy. Práve toto kolísanie najlepšie ukazuje, koľko práce je ešte potrebné vykonať.
<P>
Všetci si uvedomujeme, že sankcie uložené za mnohé priestupky spáchané na území iných členských štátov, ako je štát pobytu vodiča, sa zväčša nevymáhajú. V návrhu smernice, o ktorom práve diskutujeme, sa správne načrtáva zavedenie elektronickej siete na výmenu údajov, ktorej cieľom je uľahčiť cezhraničné vymáhanie finančných sankcií v oblasti cestnej dopravy so zameraním na štyri hlavné priestupky, pokiaľ ide o ľudské životy v Európe. Táto sieť je sama osebe opodstatnená. Je však potrebné zaručiť práva občanov s ohľadom na ochranu ich osobných údajov.
<P>
Hodnotenie uplatňovania tejto smernice zo strany Európskej komisie je preto kľúčové a malo by sa realizovať dôsledne. Naďalej existuje problém rozdielnej právnej kvalifikácie priestupkov podľa členských štátov, v ktorých k nim dochádza. V niektorých prípadoch majú tieto priestupky len správnu povahu, kým v iných sú kvalifikované ako trestné činy. V niektorých prípadoch sú sprevádzané doplnkovými sankciami, napríklad zákazom viesť motorové vozidlo, v iných nie. Teraz nie je čas na to, aby sme sa zaoberali technickými podrobnosťami, ale na to, aby sme vyzvali na nájdenie najlepších budúcich riešení pre uplatňovanie smernice.
<P>
Pani spravodajkyňa, ktorej musím zablahoželať, dokonca navrhuje možné riešenia vrátane harmonizácie pevne stanovených sankcií, ako aj postupov a vybavenia v oblasti kontroly bezpečnosti cestnej premávky. Podľa nášho názoru prevládajú určité pochybnosti aj v súvislosti s účinným právom podať odvolanie v prípade, že vodič s uloženou sankciou nesúhlasí. Bude toto právo náležitým spôsobom zaručené v prípade, keď sa bude musieť odvolávajúca sa strana odvolať v rámci jurisdikcie a proti zákonom, ktoré nie sú zákonmi krajiny jej pobytu? Odpoveď na túto otázku nechám na pána komisára Tajaniho.
<P>
A na záver, vodiči musia byť dostatočne informovaní o svojich nových právach a povinnostiach. Len tak budú túto iniciatívu vnímať nie ako represívny nástroj, ale skôr ako spôsob podpory správania za volantom vozidla, ktoré je bezpečnejšie a ohľaduplnejšie k životom iných a k vlastnému životu.
<SPEAKER ID="493" NAME="Predsedajúci">
Ďakujem vám, pán Queiró. Čo sa mňa týka, rád by som vás uistil, že častejšie ako auto používam moped, ale rád by som sa vyhol nielen tomu, že budem usmrtený počas jazdy na aute, ale aj počas jazdy na mopede.
<SPEAKER ID="494" NAME="Robert Evans" AFFILIATION="PSE">
Vážený pán predsedajúci, tento spis je dôležitý a som sklamaný, že Rada nie je prítomná. V tomto momente zohráva zásadnú úlohu, keďže jej spôsob zmýšľania sa, pokiaľ viem, dosť odlišuje od spôsobu zmýšľania Parlamentu.
<P>
Pani Ayalová Senderová spomenula obavy v súvislosti s právnym základom. Zásadu cezhraničného presadzovania síce podporujem, musí však byť právne vyhovujúce a dôraznejšie ako v súčasnosti.
<P>
Priestupky, ktorými sa zaoberá tento návrh, sú obmedzené na prekročenie maximálnej povolenej rýchlosti, jazdu pod vplyvom alkoholu, nepoužitie bezpečnostného pásu a nezastavenie na červený svetelný signál. Pani Fouréová uviedla, že tieto priestupky nemožno tolerovať, a pani Ayalová Senderová spomenula ľudí, ktorí z nich vyviazli bez problému. Dúfam, že v priebehu ďalšej fázy diskusie sa budeme zaoberať týmto hľadiskom unikania pred trestom. Vodiči, ktorí nie sú potrestaní za jazdu pod vplyvom alkoholu, prekračovanie maximálnej povolenej rýchlosti alebo nerešpektovanie červeného svetelného signálu, sú nebezpeční pre ostatných občanov. Dovolím si tvrdiť, že sú to často presne tí, ktorí si myslia, že pre nich neplatia ani ostatné pravidlá cestnej premávky, či už hovoríme o obmedzení státia, poplatkoch za preťaženie alebo, ako spomínala pani Raevová, o telefonovaní počas vedenia vozidla. Sú aj takí, ktorí ignorujú inovačné opatrenia, napríklad nízkoemisné zóny. Uvedené otázky sú veľmi dôležité a nikto by ich nemal ignorovať. Na boj proti všetkým týmto javom je potrebné cezhraničné, celoeurópske presadzovanie opatrení.
<P>
Všetci títo ľudia, ktorí porušujú zákony, prispievajú k 42 000 úmrtí, o ktorých pred chvíľou hovoril pán komisár. Keby zahynulo 42 000 ľudí v inej sfére európskej činnosti ako počas jazdy, boli by sme rozhorčení denne, každý týždeň a každý mesiac.
<P>
Kolegovia, musíme spoločne posilniť tento právny predpis, ktorý máme pred sebou už druhýkrát, pre dobro všetkých našich občanov zo všetkých 27 členských štátov.
<SPEAKER ID="495" NAME="Predsedajúci">
Chcel by som vás informovať, že sekretariát Rady je prítomný a že si robí podrobné poznámky o všetkom, čo je povedané. Uvedenú skutočnosť oznamujem všetkým z vás, ktorí vystúpili, a z dôvodu poznámok, ktoré odzneli. Pán Rack, máte slovo na dve minúty.
<SPEAKER ID="496" NAME="Reinhard Rack" AFFILIATION="PPE-DE">
(DE) Vážený pán predsedajúci, pán komisár, je dobré, že sa zhodneme aspoň na spoločnom stíhaní štyroch základných priestupkov. V reálnom živote je však dôležité, aby sa tieto dopravné priestupky skutočne trestali. Nestačí, ak sa zhodneme, že mnohé z nich by mali byť stíhané.
<P>
Kľúčový problém v skutočnosti spočíva v tom, že mnohé členské štáty nestíhajú priestupky, ktoré je potrebné stíhať. S ohľadom na to sa mi zdá nepochopiteľné - a treba to povedať jasne a nahlas -, že niektoré členské štáty - a sú to tiež predovšetkým tie, ktoré nechcú trestať dopravné priestupky z iných členských štátov - sa skrývajú za otázku práva a konflikt právomocí. V tejto súvislosti je dôležité riadiť sa základnou pozíciou prijatou v Lisabonskej zmluve.
<P>
V každom prípade je dôležité, aby členské štáty nechránili svojich občanov pred tým, čo vykonali v inom členskom štáte. Vzhľadom na túto situáciu ma mrzí, že musím vzniesť kritiku voči Komisii, ale musím to urobiť a položiť otázku, prečo ešte nikto nezvážil začatie konania o porušení alebo aspoň hrozbu tohto konania voči členským štátom, ktoré systematicky nestíhajú páchateľov určitých priestupkov.
<P>
Myslím, že by to bol rozumný prístup, veľmi jasný signál, že Európa a Európske spoločenstvo má v tomto smere skutočné obavy, a preto by som odporúčal práve tento prístup.
<P>
Druhý bod, ktorý považujem za dôležitý, je, prečo do tohto systému nezačleníme aj kandidátske krajiny? Som z krajiny, v ktorej jazdí veľké množstvo vodičov zo susedných krajín, ktoré ešte nie sú alebo sa iba nedávno stali členskými štátmi Európskej únie, a ich carte blanche v našej krajine považujem za úplne neopodstatnenú.
<SPEAKER ID="497" NAME="Bogusław Liberadzki" AFFILIATION="PSE">
(PL)Vážený pán predsedajúci, pán komisár, rád by som zablahoželal pani Ayalovej Senderovej k jej vynikajúcej správe. Je to najnovšia z mnohých kvalitných správ, ktoré vypracovala jedna z najschopnejších kolegýň v tomto výbore.
<P>
Boli určené štyri dôvody dopravných nehôd a štyri oblasti regulácie na európskej úrovni. Ide o prekročenie maximálnej povolenej rýchlosti, nepoužívanie bezpečnostných pásov, jazdu pod vplyvom alkoholu a nezastavenie na červený svetelný signál. Uvedené faktory sú v súvislosti s dopravnými nehodami naozaj veľmi dôležité.
<P>
Pán komisár, váš postoj v súvislosti s Európskou radou znel dosť radikálne. Je veľmi poľutovaniahodné, že naši ministri takto pristupujú k takým zásadným otázkam, akou je bezpečnosť cestnej premávky. Táto otázka sa týka priestoru našej Únie, ktorý je otvorený. Beztrestnosť alebo pocit beztrestnosti je skutočným zdrojom nezodpovedného správania.
<P>
Rád by som sa zmienil o ďalšom veľmi dôležitom faktore. S občanmi Únie sa zaobchádza rôznym spôsobom v závislosti od toho, na území ktorej krajiny sa nachádzajú. Potrebujeme účinný systém. Je potrebné presadiť povedomie, že sankcie budú ukladané bez ohľadu na konkrétny geografický priestor Európskej únie. Ak nám to pomôže dosiahnuť regulácia o ktorej diskutujeme, budeme ju môcť považovať za jeden zo svojich úspechov. Veľmi ma teší, že som dostal slovo, pretože poznám situáciu vo svojej krajine, v Poľsku, kde každoročne príde pri dopravných nehodách o život 5 600 ľudí.
<SPEAKER ID="498" NAME="Justas Vincas Paleckis" AFFILIATION="PSE">
(LT) Zápisy v čiernej knihe smrteľných nehôd na európskych cestách pribúdajú hrozivým tempom. Hoci mal počet smrteľných prípadov klesajúcu tendenciu, v posledných rokoch sa stabilizoval. Na uskutočnenie načrtnutých cieľov EÚ je potrebné nové úsilie. Európska komisia pripravila návrhy, ktoré pani spravodajkyňa pripojila k svojim návrhom, a výsledkom je správa o uplatňovaní sankcií v oblasti cestnej premávky voči páchateľom z iných členských štátov, ktorá je dôležitá pre všetkých. Počet smrteľných obetí sa v jednotlivých štátoch Európskej únie výrazne líši. V Litve zahynie na cestách päťkrát viac ľudí ako v starých členských štátoch EÚ. Bez toho, že by som si želal presunúť hlavnú záťaž do Bruselu, a so zdôraznením zodpovednosti členských štátov napriek tomu nepochybujem, že Európska únia by mala postupne dospieť k spoločnej alebo aspoň ku koordinovanej politike v oblasti správania vodičov na cestách a nariadení v tejto oblasti. o uvedenej problematike sa už diskutovalo a ja plne súhlasím.
<P>
O to viac, že v dôsledku rozšírenia schengenského priestoru sa v starých aj nových členských štátoch Európskej únie objavuje čím ďalej, tým viac áut so štátnymi poznávacími značkami rôznych členských štátov. Je v záujme nás všetkých, aby sa v celej Európskej únii rozšírila kultúra inteligentného vedenia motorových vozidiel, aby sa vytratil pocit beztrestnosti: "V zahraničí si budem šoférovať a parkovať, ako sa mi zachce, aj tak ma nikto nechytí." Členské štáty, ktoré sú proti návrhom tejto smernice, spôsobujú, bez ohľadu na svoje zámery, že stránky v čiernej knihe sa zapĺňajú stále rýchlejšie.
<SPEAKER ID="499" NAME="Zuzana Roithová" AFFILIATION="PPE-DE">
(CS) Pátranie po vodičoch a sankcie voči vodičom, ktorí sa dopúšťajú dopravných priestupkov v Európskej únii, je síce nepopulárny návrh, je však úplne logický a účelný. Je nepochopiteľné, že členské štáty sa dokážu dohodnúť na zosúladení nových bezpečnostných prvkov pri výrobe vozidiel pre cesty EÚ s cieľom znížiť dôsledky dopravných úrazov, ale nechcú sa dohodnúť na prevencii. Návrh elektronickej siete umožňujúcej členským štátom výmenu informácií o dopravných priestupkoch by mal byť v prostredí, v ktorom už roky reálne funguje voľný pohyb osôb, samozrejmosťou.
<P>
Bolo by však užitočné zosúladiť aj systémy dopravných priestupkov. Uvedomujem si, že bude zložité uplatňovať rovnaké kritériá pre južné Taliansko a severnú Európu, a niektoré pravidlá dokonca nevedú k rovnakým dopravným priestupkom alebo k ich rovnakej závažnosti. Podľa mňa by sa však mali štáty EÚ dokázať dohodnúť na hlavných priestupkoch, o ktorých sa vie, že spôsobujú každoročne väčšinu dopravných nehôd. Návrh Komisie a pani spravodajkyne, samozrejme, podporujem.
<SPEAKER ID="500" NAME="Marios Matsakis" AFFILIATION="ALDE">
Vážený pán predsedajúci, je zarážajúce, ako dlho už trvá pokus o prijatie právnych predpisov, ktoré by poskytli ruke zákona v oblasti pravidiel cestnej premávky možnosť prekročiť hranice členských štátov EÚ v záujme záchrany ľudských životov. A ešte zarážajúcejšie je, že Rada tento pokus brzdí. Zarážajúce je aj to, že stanovujeme maximálnu povolenú rýchlosť pre automobily, ale zároveň vyrábame vozidlá, ktoré dokážu maximálnu povolenú rýchlosť prekročiť dvoj- alebo trojnásobne. Udivujúce je aj to, že máme právne predpisy stanovujúce hladinu alkoholu pre vodičov, ale svojich občanov bombardujeme - najmä počas sviatkov - reklamami na alkohol. A v niektorých prípadoch spájame požívanie alkoholických nápojov predovšetkým so sexuálnou príťažlivosťou a mužnosťou.
<P>
Pán komisár, nevzdávajte sa, prosím, vo svojom boji. Bojujte, prosím, s nami proti Rade, ktorá tu dnes nie je prítomná, aby sme zachránili životy a urobili naše cesty bezpečnejšími.
<SPEAKER ID="501" NAME="Antonio Tajani" LANGUAGE="IT">
Vážený pán predsedajúci, dámy a páni, musím poďakovať všetkým, ktorí sa zúčastnili na tejto rozprave. Prispeli k dôležitosti rozhodnutia, ktoré sa, dúfam, prijme v zajtrajšom hlasovaní Parlamentu, ako aj k dôležitosti práce Komisie v Rade. Nebude to jednoduché, ale som presvedčený, že spoločne dôjdeme do cieľa.
<P>
Musím zdôrazniť závažnosť dopravných priestupkov, o ktorých diskutujeme a ktoré sú príčinou väčšiny smrteľných nehôd. Dovoľte mi vrátiť sa ešte na chvíľu k niektorým štatistikám. Na základe hodnotenia vplyvu v roku 2007, ktorého súčasťou sú aj hodnotenia predošlých troch rokov, bolo 30 % úmrtí na cestách spôsobených prekročením maximálnej rýchlosti a 25 % dôsledkom jazdy pod vplyvom alkoholu. Mal by som dodať, že aj jazdy pod vplyvom drog. Z uvedeného dôvodu podporujem pozmeňujúci a doplňujúci návrh č. 38 pani Lichtenbergerovej, ktorý je istým zdokonalením textu Komisie. Mám isté pochybnosti, pokiaľ ide o otázku 70 EUR, pretože táto suma by mohla viesť k nerovnému zaobchádzaniu.
<P>
Sedemnásť percent nehôd je zapríčinených nepoužitím bezpečnostného pásu a približne 4 % nezastavením na červený svetelný signál. Celkovo je 75 % cestných dopravných nehôd výsledkom jedného alebo viacerých z týchto štyroch porušení pravidiel cestnej premávky. Myslím, že to je všetko, čo by som k tomu povedal. Aby sa predišlo nejasnostiam, dovoľte mi obrátiť sa na Radu, na tých, ktorí ju zastupujú, teda na Generálny sekretariát Rady, a zopakovať, čo som už uviedol pred pár dňami na stretnutí Rady ministrov pre dopravu. Zámerom Komisie nie je obmedziť právomoci členských štátov, zaujíma nás iba zníženie počtu úmrtí na cestách Európskej únie. Pri týchto krokoch nikdy nemáme v úmysle, a tým odpovedám aj pánovi Rackovi, skrývať sa za uplatňovanie právnych predpisov.
<P>
Pokiaľ ide o priestupky, vo vzťahu k členským štátom sme neoblomní, avšak len v záležitostiach týkajúcich sa iných druhov dopravy, než je automobilová. Podobné opatrenia totiž prijímame v odvetví automobilovej dopravy prvýkrát. Máme právne predpisy v odvetví ťažkých nákladných vozidiel, nie však v odvetví osobných automobilov. Preto som presvedčený, že vďaka dnešnej podpore tohto Parlamentu môžem vás všetkých a pána Matsakisa uistiť, že my v Komisii pokračujeme ďalej zo všetkých síl. V našich snahách nepoľavíme, pretože opakujem, pokiaľ ide o záchranu ľudských životov, nemôže činnosť tých, ktorí majú politickú zodpovednosť vo vzťahu k pol miliarde európskych občanov, zastaviť žiadna právna výhrada.
<P>
Na záver, pán predsedajúci, dúfam, že Vianoce a Nový rok poskytnú čas na zamyslenie všetkým ministrom, ktorí mali obavy v súvislosti s textom predloženým Rade Komisiou s podporou Parlamentu. Pán predsedajúci, vzhľadom na to, že toto je moje posledné vystúpenie pred vianočnou prestávkou, chcel by som na záver v mene Komisie zaželať príjemné sviatky všetkým paniam poslankyniam a pánom poslancom, predsedníctvu a celému Parlamentu.
<SPEAKER ID="502" NAME="Predsedajúci">
Ďakujem vám, pán Tajani. Aj my vám, samozrejme, prajeme príjemné prežitie sviatkov a čo sa týka Rady, ak nebudú poslúchať, dostanú od nás na Troch kráľov veľké vrecia s uhlím.
<SPEAKER ID="503" NAME="Inés Ayala Sender">
spravodajkyňa. - (ES) Vážený pán predsedajúci, mala som v úmysle predložiť vám sťažnosť týkajúcu sa práve neprítomnosti Rady, vidím však, že ju skutočne zastupuje jedna osoba. Samozrejme, že by som však uprednostnila, keby sa tu dnes zúčastnil priamy zástupca predsedníctva. Pravdou je, že pán Borloo bol veľmi unavený.
<P>
Rada by som poďakovala svojim kolegom poslancom za ich pripomienky. Môžem niektorých z nich uistiť, že sme hovorili s európskym dozorným úradníkom pre ochranu údajov, aby sme zaručili stopercentnú dôvernosť osobných údajov. Čo sa týka konkrétne procesných záruk, pokúsili sme sa s neoceniteľnou pomocou Komisie a právneho servisu Parlamentu zaoberať všetkými, ktorými bolo možné zaoberať sa v tejto fáze smernice.
<P>
Čo sa týka švajčiarskeho systému, môžem vás ubezpečiť, že problém v súčasnosti spočíva v tom, že naša polícia za bežných okolností nemôže uskutočňovať výmenu údajov osôb s trvalým pobytom v inej krajine ani im zasielať oznámenia o priestupkoch. V prípade prichytenia previnilcov ich donútia zaplatiť a je to tak vo všetkých našich členských štátoch. Tieto informácie však nemožno získať v prípade použitia radarov alebo kamier, teda mechanických prostriedkov, a práve tento systém teraz zavádzame.
<P>
Rada by som sa všetkým poďakovala za trpezlivosť, pretože v niektorých oblastiach sa nám nepodarilo nadviazať na prácu, ktorú vykonali napríklad pán Evans, pani Lichtenbergerová a pani Ţicăová. Máme však doložku o preskúmaní. Komisia nás ubezpečila, že umožní, aby sa do dvoch rokov po zavedení smernice uskutočnilo hodnotenie a zaviedli sa nové aspekty, ktoré budú v danom čase potrebné.
<P>
Na to je však, samozrejme, potrebné smernicu prijať. A preto potrebujeme politické riešenia a nie triviálne právne úskoky. Preto ďakujem Komisii a francúzskemu predsedníctvu a predovšetkým svojim kolegom poslancom, a to nielen za trpezlivosť a podporu, ale dúfam, že aj za zajtrajšie hlasovanie. Je potrebné, aby jeho výsledok bol čo najjednomyseľnejší, aby sme sa spoločne s Komisiou dokázali postaviť pred nadchádzajúce české predsedníctvo a zdôrazniť mu potrebu pokroku v súvislosti so schválením tejto smernice.
<SPEAKER ID="504" NAME="Predsedajúci">
Rozprava sa skončila.
<P>
Hlasovanie sa uskutoční v stredu 17. decembra.
<P>
Písomné vyhlásenia (článok 142)
<SPEAKER ID="505" NAME="Zita Pleštinská  " LANGUAGE="SK">
Nadmerná rýchlosť, riadenie pod vplyvom alkoholu, nepoužívanie bezpečnostných pásov alebo nezastavenie na červenú sú hlavnými príčinami častých smrteľných dopravných nehôd na európskych cestách, preto sa EÚ snaží v prvom kroku harmonizovať pravidlá práve pre tieto štyri priestupky.
<P>
Prínos smernice vidím v jednotnom európskom prístupe k vymáhaniu a výške sankcií a v používaní elektronickej siete na výmenu informácií. Za negatívum pokladám nedostatočnú informovanosť vodičov so zmenami pravidiel v oblasti vymáhania pokút v rámci EÚ.
<P>
Za dôležité považujem, aby Komisia v spolupráci s členskými štátmi uskutočnila informačnú kampaň, pretože občania musia byť už pri prekročení hraníc iného členského štátu EÚ v predstihu informovaní o právnych dôsledkoch v oblasti výšky a ukladania sankcií za porušenie. Je potrebné, aby mali vodiči právo na doručenie oznámenia v jazyku, ktorému rozumejú, najmä v prípade, ak sú s prijatím oznámenia spojené právne účinky. Musia vedieť právoplatnosť rozhodnutia a o spôsobe odvolania, prípadne o následkoch nereagovania.
<P>
Verím, že aj na základe tejto smernice budú vodiči jazdiť opatrnejšie a bezpečnejšie a smernica prispeje k zníženiu smrteľných dopravných nehôd na európskych cestách, na ktorých v roku 2007 zahynulo 40 000 osôb. Podporujem prijatie smernice o zjednodušení cezhraničných pravidiel v oblasti bezpečnosti cestnej premávky, a preto vítam správu spravodajkyne Ayaly Senderovej.
