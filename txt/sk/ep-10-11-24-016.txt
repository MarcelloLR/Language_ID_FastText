<CHAPTER ID="016">
Situácia v Západnej Sahare (rozprava) 
<SPEAKER ID="406" NAME="Predsedajúca">
Ďalším bodom programu je rozprava o situácii v Západnej Sahare.
<P>
Vyhlásenia Rady a Komisie.
<SPEAKER ID="407" NAME="Andris Piebalgs">
člen Komisie v mene podpredsedníčky Komisie a vysokej predstaviteľky Únie pre zahraničné veci a bezpečnostnú politiku. - Vážená pani predsedajúca, ďakujem Parlamentu za veľmi správne načasovanú rozpravu o Západnej Sahare. Budem odpovedať v mene pani Catherine Ashtonovej na základe ústnych otázok predložených poslancami tohto Parlamentu.
<P>
Európska únia má obavy z udalostí, ku ktorým došlo začiatkom novembra v meste El-Aaiún, a vyjadruje ľútosť zo strát na životoch. Teraz sa do El-Aaiúnu vrátil pokoj, aj keď zásadné napätie stále pretrváva. Európska únia sa obáva, že násilné nepokoje, ku ktorým došlo v El-Aaiúne, by mohli ohroziť pokusy generálneho tajomníka OSN o nájdenie vzájomne prípustného riešenia konfliktu v Západnej Sahare.
<P>
Pokiaľ ide o obavy, o ktorých dnes hovoríme, musíme zabezpečiť, aby sa vhodnými cestami dostali k marockým úradom. Problém Západnej Sahary je na programe ďalšieho stretnutia Asociačnej rady v decembri. Mal by sa otvoriť aj v rámci spoločného parlamentného výboru Európskeho parlamentu a Maroka.
<P>
Európska únia sa naďalej zapája s Marokom do reforiem v oblastiach, ako sú dobré riadenie, právny štát a dodržiavanie ľudských práv. Európska únia vedie s Marokom dobrý a úprimný politický dialóg v rámci orgánov zodpovedných za postupovanie podľa našej dohody o pridružení. V rámci toho Európska únia pripomenula nášmu partnerovi, aké dôležité je, aby dodržiaval medzinárodné záväzky, ktoré prijal v oblasti dodržiavania ľudských práv. Pokiaľ ide o prírodné zdroje Západnej Sahary, je zodpovednosťou Maroka dodržať svoje povinnosti podľa medzinárodného práva vrátane povinností súvisiacich s využívaním prírodných zdrojov Západnej Sahary.
<P>
Európska únia podporuje úsilie generálneho tajomníka Organizácie Spojených národov o dosiahnutie spravodlivého, trvalého a vzájomne prijateľného politického riešenia, ktoré zabezpečí sebaurčenie ľudu Západnej Sahary v súlade s uzneseniami Bezpečnostnej rady.
<SPEAKER ID="408" NAME="Bernd Posselt" AFFILIATION="PPE">
(DE) Vážená pani predsedajúca, 70 minút čakám na začatie hodiny otázok a chcel by som sa opýtať, kedy sa naozaj začne. Bežne sa rozprava preruší počas hodiny otázok a potom znovu pokračuje.
<SPEAKER ID="409" NAME="Predsedajúca">
Dnes hodina otázok nebude, pretože predsedovia skupín sa na Konferencii predsedov rozhodli, že sa neuskutoční. Nemyslím si preto, že má pre vás nejaký zmysel čakať ďalej.
<SPEAKER ID="410" NAME="José Ignacio Salafranca Sánchez-Neyra" LANGUAGE="ES">
Vážená pani predsedajúca, hovorí sa, že filozof Aristoteles sa prechádzal po svojej slávnej potulnej škole so svojimi študentmi, keď jeden z nich vyslovil niečo, čo jeho majstra rozrušilo. Chcel sa ospravedlniť, a preto povedal: "To nie je moje pozorovanie, vyslovil ho váš majster Platón." Aristoteles sa vtedy zastavil a vyslovil frázu, ktorá sa od 4. storočia pred naším letopočtom až do dneška na európskej scéne zvykne stále opakovať. Povedal: "Platón je priateľ, ale ešte väčším priateľom je pravda."
<P>
Pani predsedajúca, Maroko je pozitívnym a aktívnym partnerom Európskej únie a je tiež hlavným strategickým spojencom pri obmedzovaní radikálneho islamského fundamentalizmu. Ale tento Parlament - ako to hovoril prezident Sarkozy vo svojom prejave - je inštitúciou, v ktorej tlčie demokratický pulz Európskej únie a ktorá má neodvolateľný a nepopierateľný záväzok voči ľudským právam. A ak tieto práva nie sú uznávané, nemôže stáť bokom, nemôže sa pozerať inam. Musí sa nahlas ozvať a jasne a rozhodne povedať, aké sú zásady, ktoré nás vedú.
<P>
Pani predsedajúca, Európska únia bola, je a bude lojálnym partnerom Maroka, ale toto partnerstvo je založené na zásadách a hodnotách a tieto zásady a hodnoty musíme presadzovať.
<P>
Na záver poviem, pani predsedajúca, že umiernenosť v charaktere alebo temperamente je skutočne vždy dobrou vlastnosťou, ale umiernenosť v obrane ľudských práv a základných slobôd, najmä pokiaľ ide o slobodu prejavu, je vždy zlá, je to vždy slabosť a je to vždy zbabelosť, ktorú ako zástupcovia občanov Európskej únie nesmieme dovoliť.
<SPEAKER ID="411" NAME="Véronique De Keyser" LANGUAGE="FR">
Vážená pani predsedajúca, rokovanie o tomto uznesení bolo náročné, ale napokon sme dospeli k niečomu, čo podľa mňa uspokojilo všetky skupiny. Chcela by som sa poďakovať kolegom poslancom za ich úsilie, pretože sa už neodvážime toľko hovoriť o Sahare, keďže dobre vieme, že je to veľmi citlivá téma. Nebude tu teda žiadne politické stanovisko ku konfliktu medzi Marokom a Saharou.
<P>
Na druhej strane, prvý bod odsudzuje násilie, ku ktorému došlo počas rušenia tábora pri meste El-Aaiún, a toto odsúdenie násilia je jasné, aj keď zatiaľ nepoznáme všetky fakty, aby sme mohli povedať, čo kto urobil.
<P>
Pokiaľ ide o druhý bod, ľutujeme - ak to poviem mierne -, že nejestvuje sloboda tlače a že humanitárne organizácie a predstavitelia parlamentov nemôžu do regiónu vycestovať. Domnievame sa, že je to neprípustné.
<P>
S tým úzko súvisí aj tretia vec, ktorú spomeniem. Zaregistrovali sme, že Maroko sa chystá spustiť vyšetrovanie, ale sme pevne presvedčení a žiadame, aby udalosti objasnilo medzinárodné vyšetrovanie.
<P>
No okrem toho, keďže ide o politický konflikt, mali by sme vec ponechať na OSN a obe strany naliehavo vyzývame, aby pokračovali v rokovaniach.
<SPEAKER ID="412" NAME="Ivo Vajgl">
v mene skupiny ALDE. - (SL) Vážená pani predsedajúca, pán komisár, túto rozpravu a uznesenie, o ktorom budeme zajtra hlasovať, spustili dve udalosti. Prvou bolo úmrtie štrnásťročného chlapca, ktorého zabila guľka marockého policajta. A druhou bolo násilné rušenie protestného tábora o niekoľko dní neskôr, v ktorom bývalo viac než desaťtisíc pôvodných obyvateľov Západnej Sahary, ktorí sa mierovou cestou pokúsili upozorniť svet a nás na neúnosnosť svojej sociálnej, politickej a hospodárskej situácie.
<P>
Táto udalosť mala za následok nové obete na životoch, čo je nám ľúto. Zaplatili najvyššiu možnú cenu za tento pretrvávajúci problém, ktorý je nám všetkým známy. Západná Sahara je na svete posledným príkladom procesu dekolonializácie, ktorá nebola dokončená, pri ktorej susediaca krajina využíva výhody nezákonnej okupácie zahraničného územia, odmieta rezolúcie Bezpečnostnej rady, opakovane ignoruje požiadavky OSN na referendum a právo na sebaurčenie ľudí Západnej Sahary a porušuje ľudské práva a normy medzinárodného práva.
<P>
Západná Sahara, krajina piesku a kameňa, ktorú križuje múr hanby merajúci viac než tisíc kilometrov, je dostatočne bohatá na to, aby vyvolávala chute a očakávania Maroka a krajín, ktoré aktívne či pasívne podporujú tento bezcitný postoj. Vieme, o koho ide. Problém Západnej Sahary je politický problém, problém dekolonializácie. Dá sa vyriešiť len jediným spôsobom, rovnako, ako sa podobné problémy vyriešili inde, teda na základe medzinárodného práva, sebaurčenia národov a dohôd. Musíme posilniť úlohu Organizácie Spojených národov v Západnej Sahare, lebo mandát misie MINURSO je príliš obmedzený. Táto misia len udržiava status quo a ukazuje sa ako bezmocná a čisto formálna.
<P>
Pán komisár, ďakujem vám veľmi pekne za jasné slová. Napriek rôznym záujmom niektorých vplyvných členských štátov alebo práve preto by mala Európska únia zohrávať aktívnejšiu úlohu a využiť všetky prostriedky, ktoré má k dispozícii. Aj Maroko, ktoré sa teší podpore a pochopeniu u mnohých, by sa malo snažiť konštruktívne vyriešiť situáciu.
<SPEAKER ID="413" NAME="Raül Romeva i Rueda" LANGUAGE="ES">
Vážená pani predsedajúca, v prvom rade chcem vyjadriť radosť z toho, že konečne máme príležitosť hovoriť o Západnej Sahare a prijať uznesenie. Tlak zo strany Maroka konečne neskončil triumfom, ako pri iných príležitostiach. Myslím si, že je to dobré pre dôveryhodnosť Parlamentu, ale aj pre transparentnosť toho, čo sa deje v Západnej Sahare.
<P>
Po druhé chcem hlasno, jasne a dôrazne odsúdiť nezodpovedný a provokatívny spôsob zrušenia tábora Gdaim Izyk. Je pravda, že násilie prišlo z mnohých strán, ale dávať na rovnakú úroveň tých, ktorí sa bránia proti agresii, s tými, ktorí utláčajú, prenasledujú a mučia, mi pripadá úplne neospravedlniteľné.
<P>
Preto žiadame o nezávislé vyšetrovanie pod záštitou OSN. Nehovoríme tu o konflikte medzi rovnocennými stranami. Nie všetci majú rovnakú zodpovednosť a nie všetci v tomto konflikte konajú podľa rovnakej stratégie ani použitím rovnakých zbraní.
<P>
Musíme požadovať pokoj od všetkých strán, ale predovšetkým musíme žiadať od Marockého kráľovstva, aby ukončilo svoj nepriateľský prístup k saharskému ľudu a zastavilo prenasledovanie predstaviteľov parlamentov, masmédií a obrancov ľudských práv.
<P>
Európska únia sa nesmie tváriť, akoby sa nič nedialo. Ako Európska únia máme obrovskú historickú zodpovednosť, najmä niektoré krajiny ako Španielsko a Francúzsko.
<P>
Áno, konajme rozumne, ako nás o to žiadala pani ministerka Trinidad Jiménezová, ale dnes je rozumné povedať marockému režimu "dosť". Je veľmi dobré usilovať o dobré obchodné vzťahy s Marokom. Je to potrebné a je to pozitívne, ale nie na úkor ľudských práv a nie za cenu porušovania medzinárodného práva.
<P>
Pani Jiménezová, pani barónka Ashtonová, ak chceme dospieť k spravodlivému, udržateľnému a vzájomne prijateľnému riešeniu, treba uskutočniť referendum o sebaurčení. Postarajme sa, aby sa to podarilo.
<SPEAKER ID="414" NAME="Charles Tannock">
v mene skupiny ECR. - Vážená pani predsedajúca, zmrazený konflikt o Západnú Saharu destabilizuje okolitý región. Neústupnosť Maroka naďalej vedie k odopieraniu spravodlivosti ľuďom zo Západnej Sahary, ktorí už 20 rokov čakajú na referendum o nezávislosti.
<P>
Aj keď uznávam, že Maroko je dôležitým spojencom Západu v boji proti terorizmu, je hlboko poľutovaniahodné, že Maroko nesplní svoje záväzky stanovené v pláne usporiadania OSN. Vzhľadom na správu o násilí páchanom na ľuďoch zo Západnej Sahary by sme teraz mali dať misii OSN mandát na monitorovanie ľudských práv Západosaharčanov. Francúzsko však, bohužiaľ, sústavne blokuje snahy o rozšírenie tejto kompetencie. Táto misia je takmer jedinečná spomedzi všetkých misií OSN, veď ako jediná nemá mandát v oblasti ľudských práv. Maroko aj hnutie Polisario musia pochopiť, čo od nich medzinárodné spoločenstvo očakáva, pokiaľ ide o jeho normy. Tu v EÚ máme na Maroko veľký vplyv, najmä vo vzťahu k právam na rybolov a pomoc.
<P>
Môžeme len dúfať, že nastávajúce referendum naplánované v Južnom Sudáne, ktorým sa vytvorí nový zvrchovaný štát na juhu, prinesie novú motiváciu pre všetky zainteresované strany, aby hľadali konečné riešenie tohto dlhotrvajúceho sporu o Západnú Saharu - o územie a ľud, ktorí si, podľa mňa, zaslúži pokojnú a prosperujúcu budúcnosť.
<SPEAKER ID="415" NAME="Willy Meyer" LANGUAGE="ES">
Vážená pani predsedajúca, na úvod by som chcel povedať niečo očividné. Musíme povedať Marockému kráľovstvu, že toto nie je ich parlament. Tento Parlament má zvrchovanosť, ktorá pochádza od európskych občanov, a preto si určuje svoj program, určuje si svoje témy a určuje si svoje uznesenia a stále zasahovanie zo strany Marockého kráľovstva v tejto inštitúcii je neprípustné.
<P>
Po druhé, dámy a páni, zásadná otázka je, že tu stojíme pred vojenskou, policajnou a kolonialistickou marockou okupáciou, nezákonnou okupáciou tzv. neautonómneho územia, ako ho definuje medzinárodné právo. Maroko nemá zvrchovanosť nad Západnou Saharou, opakujem, nemá. Nemôže uplatňovať svoje zákony, nemôže uplatňovať svoju zvrchovanosť, a preto tento Parlament musí vyslať veľmi jasný odkaz medzinárodnému spoločenstvu a obyvateľom Sahary, že práve oni musia rozhodnúť o svojej budúcnosti prostredníctvom referenda o sebaurčení a že práve na tom sa dohodla Bezpečnostná rada OSN.
<P>
Všetko násilie, všetok útlak, ktorý pácha marocká vláda v Západnej Sahare, má len jeden cieľ: aby nemohli uplatňovať svoje právo na sebaurčenie. Preto musí tento Európsky parlament s väčšou neochvejnosťou obhajovať toto právo, musí stáť pri Saharčanoch a odsúdiť zneužívanie moci. Zrušenie tábora dôstojnosti sa nemalo nikdy dovoliť.
<P>
Bol som tam niekoľko hodín predtým. Som voleným zástupcom a nemohol som vystúpiť zo španielskeho lietadla, aby som sa zúčastnil toho, čo sa, bohužiaľ, malo stať o pár hodín neskôr, lebo nechceli žiadnych svedkov. Majú toho veľa čo skrývať a Parlament nemôže byť komplicom tohto systematického zatajovania všetkého, čo tento útlak znamená. A pokiaľ ide o dohodu o pridružení, dámy a páni, pani barónka Ashtonová - ktorá tu, bohužiaľ, chýba -, kedy bude zamrazená? Kedy povieme, že toto smerovanie je neprípustné? Domnievam sa, že Parlament sa musí vyjadriť nahlas a zreteľne, dámy a páni.
<SPEAKER ID="416" NAME="Jarosław Leszek Wałęsa" AFFILIATION="PPE">
(PL) Vážená pani predsedajúca, Západná Sahara sa dnes nachádza na križovatke. Nesmieme ignorovať nedávne kroky marockej vlády. Pokiaľ ide o to, čo sa naozaj stalo v tábore na okraji mesta El-Aaiún, správy si odporujú. Nesmieme však brať na ľahkú váhu skutočnosť, že 15 000 ľudí prišlo o domovy a boli nútení opustiť mestá, v ktorých žili. A toto je len jedným príkladom porušovania ľudských práv, ktoré trvá od roku 1975. My poslanci Európskeho parlamentu sa musíme lepšie pozrieť na históriu tohto regiónu a krutosti, ktoré Západosaharčania zažili, a musíme posilniť politiku zameranú na vyriešenie konfliktu a tohto problému.
<P>
Niektoré členské štáty sa pokúsili vyriešiť tieto problémy spoluprácou s OSN, ale tieto snahy sa ukázali ako neúspešné. Nebolo možné dohodnúť sa na odporúčaniach, ktoré by doviedli Maroko k zodpovednosti. Činnosť bezpečnostných síl OSN v Západnej Sahare je obmedzená, pričom by mali mať možnosť vykonávať kompletnú kontrolu a dozerať na humanitárnu pomoc. Maroko navyše nezrušilo blokádu voľného prístupu do regiónu pre novinárov a medzinárodných pozorovateľov.
<P>
Jeden pozorovateľ OSN správne poznamenal, že pozornosť zameraná na tento africký región by mohla zachrániť životy a ochrániť Západosaharčanov pred marockou politikou vyhladzovania. Organizácia Amnesty International žiada nezávislé vyšetrovanie násilia. To je dobrý nápad. Treba ho zrealizovať. Dnes nevieme, koľko ľudí zomrelo, bolo vážne zranených alebo jednoducho zmizlo v dôsledku konania Maroka.
<P>
Na záver by som rád vyzval náš Parlament, aby dal definitívnu odpoveď, ktorá ukončí súčasnú pomalú medzinárodnú diplomaciu, a aby vypracoval riešenie, ktoré ochráni Západosaharčanov pred ďalšími krutosťami.
<SPEAKER ID="417" NAME="María Muñiz De Urquiza" AFFILIATION="S&amp;D">
(ES) Vážená pani predsedajúca, násilie, ktoré otriaslo Západnou Saharou a ktoré dôrazne odsudzujeme, rovnako ako vyjadrujeme ľútosť nad stratami na životoch a žiadame dodržiavanie ľudských práv, už nemôže znovu prepuknúť.
<P>
Je potrebné konečné, spravodlivé a vzájomne prijateľné riešenie tohto konfliktu v rámci Organizácie Spojených národov, konfliktu, ktorý už trvá viac než 30 rokov a ktorý tisíce saharských utečencov odsudzuje k zúfalstvu a susedskú oblasť zásadného významu pre Európsku úniu odsudzuje k nestabilite.
<P>
Vyzývame preto Maroko, ktoré je význačným a spoľahlivým partnerom Európskej únie, s ktorým máme spoločné hlavné záujmy a projekty, aby zosilnilo svoje úsilie v dialógu s cieľom ukončiť konflikt dohodou. Vyzývame na pokoj aj medzi saharským ľudom a jeho zástupcami, ktorým chceme vyjadriť solidaritu v ich situácii. Vyzývame ich tiež, aby naďalej viedli dialóg s otvoreným a konštruktívnym prístupom.
<P>
Žiadame Európsku úniu, aby spojila úsilie skupiny spriatelených krajín Sahary, medzi ktorými je aj moja domovina Španielsko, a aby zabezpečila dialóg ako dôveryhodný vyjednávač v regióne. Otvorenie marockého parlamentného vyšetrovania udalostí v Sahare a to, že marocké úrady sú pripravené informovať Parlament o tom, čo sa stalo, sú významné znaky, že prinášame hodnotu. Nenahradia však politiku transparentnosti informácií, ktorá zaistí prítomnosť všetkých médií v oblasti.
<P>
Uznesenie, ktoré zajtra prijmeme, je výsledkom komplexnej dohody a vyjadruje obavy Parlamentu týkajúce sa stability v Maghrebe a ľudských práv. Zároveň je vyjadrením toho, že Parlament podporuje ukončenie konfliktu dohodou bez akýchkoľvek podmienok a na základe rezolúcií Bezpečnostnej rady OSN, ktoré stanovujú právo na sebaurčenie Západosaharčanov.
<SPEAKER ID="418" NAME="Izaskun Bilbao Barandica" AFFILIATION="ALDE">
(ES) Vážená pani predsedajúca, marocké úrady si zaslúžia naše odsúdenie za útok na tábor Gdaim Izyk, po ktorom došlo k vážnym incidentom v meste El-Aaiún. Došlo k porušeniu individuálnych práv Západosaharčanov, ktorí mierovou cestou žiadali o lepšie životné podmienky. Došlo aj k obmedzeniu slobody tlače a informácií a mnohým zástupcom rôznych parlamentov vrátane toho môjho, baskického parlamentu, bol odopretý prístup do oblasti.
<P>
K dispozícii nie sú žiadne spoľahlivé informácie, a preto žiadame Organizáciu Spojených národov, aby uskutočnila oficiálne vyšetrovanie toho, čo sa stalo. Vieme však, že tam boli mŕtvi, zranení a stovky ľudí boli zadržané. Vyjadrujeme ľútosť nad všetkými úmrtiami, ku ktorým došlo počas tohto incidentu, pretože ani jeden z týchto stratených životov, či už v radoch marockej polície, alebo saharských aktivistov, sa nedá vrátiť späť. Chcela by som vyjadriť svoju solidaritu so všetkými ich rodinami.
<P>
Útok na tábor sa odohral v deň, keď sa v New Yorku začínalo tretie kolo neformálnych stretnutí o situácii v Západnej Sahare. Tento útok nepomáha dialógu, dohodám ani mieru, práve naopak, je prekážkou mierového a spravodlivého výsledku okupácie Západnej Sahary.
<P>
Chcem požiadať o to, aby sa strany utíšili. Vyriešenie tohto problému si vyžaduje stály dialóg medzi Marokom a obyvateľmi Sahary na základe vzájomného rešpektu a s cieľom plniť rezolúcie Organizácie Spojených národov, ktorých súčasťou je uplatňovanie práva Západosaharčanov na sebaurčenie.
<P>
Svoj prejav uzavriem sebakritikou. Vždy musíme kritizovať porušovanie ľudských práv. Nezáleží na tom kto, kde, ako a prečo toto porušenie spáchal, pretože demokratické zásady a hodnoty musia mať vždy prednosť pred záujmami. Žiadam preto Európsku úniu, aby sa viac angažovala.
<SPEAKER ID="419" NAME="João Ferreira" AFFILIATION="GUE/NGL">
(PT) Vážená pani predsedajúca, udalosti posledných týždňov v Západnej Sahare neboli ojedinelým incidentom. Sú súčasťou dlhej histórie útlaku, násilia a potláčania ľudí, ktoré trvajú tri a pol desaťročia. História Západnej Sahary je plná sústavných pokusov Maročanov o zablokovanie rokovaní o uplatňovaní nescudziteľného práva Západosaharčanov na sebaurčenie.
<P>
Nastal preto čas znovu odsúdiť brutálny marocký útlak všetkých osôb na okupovaných územiach, ktoré odolávajú kolonizácii a bojujú za legitímne právo svojho ľudu na sebaurčenie. Nastal aj čas odhaliť skutočnú humanitárnu tragédiu, ktorú zažívajú Západosaharčania, nútení žiť ďaleko od svojej domoviny v utečeneckých táboroch, a vyzvať na naliehavé zintenzívnenie medzinárodnej humanitárnej pomoci. Mali by tiež zaznieť požiadavky na presadzovanie medzinárodného práva a rezolúcii OSN a na potrebu uskutočniť referendum.
<P>
Európska únia a členské štáty majú veľkú zodpovednosť v celom tomto procese, ktorú nemôžu ignorovať, ak sa nechcú stať komplicmi, keď sa Maroku správajú ako ku krajine, ktorá ťaží zo špeciálneho štatútu vďaka niekoľkým dohodám s EÚ.
<SPEAKER ID="420" NAME="Santiago Fisas Ayxela" AFFILIATION="PPE">
(ES) Vážená pani predsedajúca, tisíce Saharčanov opustili svoje mestá a pokojne si zriadili tábor Gdaim Izyk, aby žiadali o lepšie životné podmienky. Marocké bezpečnostné sily tábor násilne zrušili, v dôsledku čoho prepukli v El-Aaiúne závažné nepokoje. Marocké ozbrojené sily zabili mladého Západosaharčana a za nejasných okolností zomrel jeden španielsky občan.
<P>
Pokiaľ ide o počet mŕtvych, zranených, stratených či zatknutých osôb počas týchto výtržností, momentálne nejestvujú žiadne spoľahlivé údaje. Navyše bol zakázaný vstup do Sahary mnohým poslancom EP, ako aj novinárom, ktorí majú ešte vždy vážne problémy vykonávať svoju prácu.
<P>
Maroko je priateľom a strategickým spojencom Európy a nie je dobré, keď sú medzi priateľmi pochybnosti a nejasnosti. Ak Maroko nemá čo skrývať, musí umožniť objasnenie udalostí, ku ktorým došlo. Aj keď je teda pravda, že marocký parlament zriadil komisiu pre vyšetrovanie, myslím si, že je podstatné zriadiť aj medzinárodnú komisiu, aby mali Európania, politici a novinári voľný prístup do oblasti a aby sa mohol rozšíriť mandát misie OSN pre referendum v Západnej Sahare na ochranu ľudských práv, a to tak v oblasti kontrolovanej Marokom, ako aj v oblasti kontrolovanej hnutím Polisario.
<P>
V reakcii na túto situáciu sa Komisia a európske vlády nemôžu pozerať inam a v prvom rade nie španielska vláda. Realpolitika nesmie byť výhovorkou, aby sme zažmúrili oči. Musia žiadať objasnenie týchto závažných udalostí a požadovať od Maroka a hnutia Polisario, aby čím skôr pokračovali v rozhovoroch s cieľom dosiahnuť mierovú dohodu na základe rezolúcií Organizácie Spojených národov.
<SPEAKER ID="421" NAME="Pier Antonio Panzeri" AFFILIATION="S&amp;D">
(IT) Vážená pani predsedajúca, dámy a páni, v prvom rade by som chcel povedať pánovi Salafrancovi Sánchezovi-Neyrovi, že pred vyriešením konfliktu medzi Platónom a pravdou by sme možno potrebovali trochu viac času, aby sme prišli s týmto uznesením, aspoň z dvoch dôvodov.
<P>
Po prvé, mohli sme zhromaždiť všetky informácie, ktoré by zaručili, že Parlament príjme dôraznejší postoj. A po druhé, v príslušných výboroch sa uskutočnila skupina stretnutí a vypočutí. Parlament prijal legitímne rozhodnutie okamžite pokračovať. V každom prípade to však neoslabuje požiadavku na tieto vypočutia a potrebu viesť aj ďalej otvorené rokovania s Marokom.
<P>
Domnievam sa preto, že je vhodné, aby sme po hlasovaní zosilnili naše úsilie v troch konkrétnych smeroch: vytvorenie novej vedúcej pozície pre Európu s jej diplomaciou a politikou susedských vzťahov, angažovanosť na pozitívnom výsledku rokovaní otvorených Organizáciou Spojených národov a napokon využitie všetkých parlamentných nástrojov - počnúc Výborom pre zahraničné veci a zmiešaným výborom - na zaistenie toho, že stretnutie bude napredovať a pomáhať nachádzať riešenia. Myslím si, že by pomohlo, keby sme rázne pokračovali v plnení týchto konkrétnych cieľov.
<SPEAKER ID="422" NAME="Frédérique Ries" AFFILIATION="ALDE">
(FR) Vážená pani predsedajúca, chcela by som sa poďakovať pánovi komisárovi, ktorý sa dnes večer jasne postavil na stranu utíšenia rozporov. Áno, musíme odsúdiť násilie na oboch stranách. Áno, musíme vyzvať na trvalé riešenie tohto konfliktu, ktorý teraz trvá už viac než 30 rokov. A áno, je zrejmé, že musíme hovoriť o dôležitosti slobody tlače, ktorá je základným kameňom každej demokratickej krajiny.
<P>
Vzhľadom na to je mi ľúto, že tento text je v určitých bodoch nevyvážený. Uvítala by som napríklad zmienku o osude Mustafu Salmu, disidenta z hnutia Polisario, ktorý bol unesený za to, že sa odvážil vyzvať na dialóg. Spomínajú sa, samozrejme, ľudské práva, ale nie pre všetkých, čo je poľutovaniahodné. V tomto konflikte nejde len o nevinných na jednej strane a vinných na druhej. Na oboch stranách tohto konfliktu, ktorý trvá viac než 30 rokov, sú zodpovednosti, aj keď nerovnocenné.
<P>
Podstatné pritom je, že všetky strany majú spoločnú zodpovednosť za nájdenie spravodlivého, realistického a udržateľného riešenia. A keď hovorím strany, myslím tým Maroko, myslím tým hnutie Polisario a tiež Alžírsko, kľúčového symbolického aktéra, ktorý sa spomína len v záverečných slovách uznesenia.
<P>
Na záver by som chcela povedať, pani predsedajúca, že v plnej miere podporujem návrhy na pokračovanie v tomto konštruktívnom dialógu, ako ich predložil pán Panzeri.
<SPEAKER ID="423" NAME="Marco Scurria" AFFILIATION="PPE">
(IT) Vážená pani predsedajúca, dámy a páni, medzi priateľmi môžeme byť úprimní a hovoriť o veciach tak, aké v skutočnosti sú. Hovoríme teda Maroku, že musí robiť oveľa viac, aby vyriešilo situáciu týkajúcu sa Západnej Sahary.
<P>
Európska únia nemôže a nemala by ďalej predstierať, že o nič nejde, pretože riskujeme, že sa dopustíme závažnej chyby. Riskujeme, že tým, ktorí si zvolili mier, ako to urobili Západosaharčania prostredníctvom hnutia Polisario, povieme, že si zvolili zle.
<P>
Tí, ktorí nevysielajú samovražedných atentátnikov, tí, ktorí neútočia, a tí, ktorí veria len medzinárodným organizáciám, sa totiž nedostanú do správ. Pre týchto ľudí sa nespoja mocnosti sveta. Pani predsedajúca, to nie je správne, pretože Západosaharčania sú odvážni, ale mierumilovní ľudia, žijú si v svojom náboženstve, robia dobré veci a ich ženy majú v spoločnosti dôležitú úlohu. Západosaharčania bojujú za svoju zem a ich láska k nej je nekonečná ako ich púšť. Bojujú za svoju identitu a nie je správne, že ich nechávame bez pomoci.
<P>
Zajtrajšie hlasovanie, o ktoré sme sa snažili počas tejto schôdze, je dôležitým znamením, že Európska únia pracuje na tom, aby prijala rozhodujúcu funkciu v osude tohto územia.
<SPEAKER ID="424" NAME="Norbert Neuser" AFFILIATION="S&amp;D">
(DE) Vážená pani predsedajúca, pán komisár, vítam jasné slová, ktoré si zvolil pán Piebalgs. Je dôležité, aby Európsky parlament jasne ukázal svoju pozíciu a tiež odsúdil brutalitu, ktorá sa tam udiala. Trvalo nám veľmi dlho, kým sme sa v Európskom parlamente dostali k rozprave o Západnej Sahare, a myslím si, že v našich krokoch sme príliš váhaví a že konáme len vtedy, keď dôjde aj k úmrtiam.
<P>
Teší ma, že zajtra sa nám podarí prijať uznesenie so všetkými stranami, ktoré pravdepodobne nezájde tak ďaleko, ako by to chcela tá či oná skupina, ale predstavuje široký konsenzus a je jasným signálom pre Maroko a obyvateľstvo Západnej Sahary, že Európsky parlament trvá na svojich základných hodnotách.
<P>
Ako predseda medziskupiny chcem úprimne poďakovať všetkým jej členom, ktorí sa postarali o to, že Západná Sahara zostala a aj ďalej zostane v programe. Som si istý, že spoločne s pánom Piebalgsom a pani barónkou Ashtonovou sa musíme ďalej venovať téme Západnej Sahary.
<SPEAKER ID="425" NAME="Ana Gomes" AFFILIATION="S&amp;D">
(PT) Vážená pani predsedajúca, brutálny útok na mierový protest tábora Západosaharčanov dal vážnu ranu rokovaniam pod záštitou OSN. Pripomenul mi najhoršie časy vo Východnom Timore, keď sa v OSN rokovalo a zatiaľ prebiehali útoky na ľudí s cieľom zastrašiť ich. Španielsko by mohlo byť obhajcom bývalej kolónie, ktorej sa vzdalo, tak, ako Portugalsko bolo obhajcom sebaurčenia vo Východnom Timore, ale nie je, keďže nechce kompromitovať svoje obchodné a iné záujmy v Maroku.
<P>
Teraz je známe, že Madrid a OSN boli varované pred útokom. Od ľahostajnosti je to len kúsok k tomu byť komplicom. Francúzsko nesie osobitnú zodpovednosť za povzbudzovanie Maroka k pokračovaniu okupácie. Pokiaľ ide o Európsku úniu, vysoká predstaviteľka Únie pre zahraničné veci a bezpečnostnú politiku hovorila o útoku až týždne potom, čo k nemu došlo, a jej vyjadrenie bolo veľmi stručné a bezvýznamné. V tomto uznesení Parlament vyzýva Európsku úniu, aby prehovorila, žiada medzinárodné nezávislé vyšetrovanie udalostí a identifikáciu mŕtvych, stratených a uväznených osôb, žiada neobmedzený prístup pre medzinárodnú tlač, humanitárne organizácie a pozorovateľov, žiada, aby OSN monitorovala ľudské práva v Západnej Sahare a žiada okamžité prepustenie všetkých Západosaharčanov zadržiavaných v Maroku alebo na okupovanom území Západnej Sahary.
<SPEAKER ID="426" NAME="Guido Milana" AFFILIATION="S&amp;D">
(IT) Vážená pani predsedajúca, dámy a páni, dnes večer ma tu v rokovacej sále mrzí len jedna vec, a to že dnes diskutujeme o Západosaharčanoch len preto, že Maročania zaútočili na tábor na okraji El-Aaiúnu. Je to hanba pre demokraciu v tomto Parlamente.
<P>
Parlament mal o tomto probléme diskutovať sám od seba, pretože na medzinárodných rokovacích stoloch tento problém leží už 30 rokov. To je najvýznamnejší politický fakt. Dohnalo nás k tomu násilie a nie to, že by sme sa sami rozhodli zaručovať ľudské práva. Nie je potreba konania referenda o sebaurčení otázkou dodržiavania ľudských práv?
<P>
Práve preto, že Maroko je naším priateľom, že Maroko je silnou stranou v našom vzťahu, musíme rozhodne žiadať, aby sa už neodkladala táto túžba a aby sa vykonali potrebné kroky. Musíme sa snažiť vytvoriť podmienky, aby zámerom misie OSN pre referendum v Západnej Sahare (MINURSO) bolo nielen vytvoriť podmienky pre referendum, ktoré sa sústavne odkladá. Musíme sa pokúsiť využiť všetky prostriedky, ktoré má Európska únia k dispozícii, aby sa referendum uskutočnilo a aby prinieslo spravodlivosť po 30 rokoch utrpenia ľudí.
<SPEAKER ID="427" NAME="Gilles Pargneaux" AFFILIATION="S&amp;D">
(FR) Vážená pani predsedajúca, pán komisár, nechajme teraz bokom dnešnú popoludňajšiu rozpravu a uznesenie, o ktorom budeme zajtra hlasovať, a vráťme sa k hlavnej téme, ktorá sa v tejto rozprave nespomínala.
<P>
Vráťme sa k skutočnej politickej situácii Maroka. Nezabúdajme, že tento veľký politický problém je diplomatickým problémom pre vzťahy Maroka s krajinami Afriky a Maghrebom, najmä s Alžírskom.
<P>
Po druhé je to hospodársky problém, pretože narúša vytvorenie prosperujúceho a stabilného Maghrebu. Je to tiež bezpečnostný problém v dôsledku aktivizácie teroristickej organizácie al-Káida v islamskom Maghrebe a potom je to aj humanitárny problém pre týchto obyvateľov Sahary, najmä pre tých v táboroch Tindouf, ktorí nemôžu vyjsť von.
<P>
Musíme sa vrátiť k tomu, na čom záleží. A záleží na rezolúcii č. 1920, ktorú OSN jednomyseľne prijala a ktorá žiada, aby sme sa zaoberali otázkou autonómie navrhnutou Marokom, a ktorá tiež vyzýva na návštevy rodín medzi Západnou Saharou a tábormi Tindouf.
<P>
To sú teda v podstate úlohy, ktoré považujeme za dôležité. Ako to navrhol náš kolega pán Panzeri, počas najbližších týždňov treba znovu otvoriť dialóg so všetkými stranami, najmä s marockými úradmi, čo sa aj stane, lebo v pláne je návšteva ministra zahraničných vecí v Parlamente 1. decembra.
<SPEAKER ID="428" NAME="Antonio Masip Hidalgo" AFFILIATION="S&amp;D">
(ES) Vážená pani predsedajúca, 18. novembra ministerka Jiménezová v španielskom parlamente zdôraznila, že Medzinárodný súdny dvor v Haagu vyslovil názor, že k dekolonializácii zatiaľ nedošlo a že Západnú Saharu nemožno zlúčiť s Marokom. 35 rokov trvá nezákonné utrpenie a okupácia. Tábor je príkladom vzdialenosti medzi Marokom a saharským ľuďom bez ohľadu na to, koľko osadníkov a vojakov je v oblasti, z ktorej vyhnali tisíce pôvodných obyvateľov.
<P>
Maroko s nenávisťou utláča ľud, o ktorom vie, že je iný. Čoskoro dôjde k takým koloniálnym súdom, aký bol 5. novembra v Casablance, na ktorom zbili zahraničných a európskych pozorovateľov. Zabráňme zničeniu dôstojnej a hrdinskej skupiny ľudí, ktorí sú priateľmi Európy.
<SPEAKER ID="429" NAME="Salvatore Iacolino" AFFILIATION="PPE">
(IT) Vážená pani predsedajúca, dámy a páni, takú vážnu udalosť, aká v posledných týždňoch postihla Západosaharčanov, nemožno nepotrestať, a Európsky parlament má preto povinnosť a musí zasiahnuť.
<P>
Na druhej strane niet pochýb o tom - ako to správne povedal pán Salafranca Sanchéz-Neyra -, že Maročania za ten čas priniesli Afrike veľa, čo znamená, že ich môžeme považovať nielen za priateľov, ale ich postoj môžeme považovať za mimoriadne blízky Európskej únii.
<P>
Bez toho, aby to malo vplyv na trest, ktorý sme povinní uplatniť a je absolútne potrebný, by sme mali iniciovať novú cestu rokovaní, ktoré už začal spoločný výbor. Tá by skutočne zabezpečila ochranu základných práv, pretože ich porušovanie už nemôže pokračovať. A mali by sme počkať, kým OSN úplne objasní udalosti, o ktorých dnes hovoríme, aby sa vrhlo svetlo na porušovanie ľudských práv, ktoré treba naozaj potrestať.
<SPEAKER ID="430" NAME="Metin Kazak" AFFILIATION="ALDE">
(BG) Vážená pani predsedajúca, aj ja by som chcel zablahoželať pánovi komisárovi Piebalgsovi k mimoriadne vyváženej a vyrovnanej prezentácii postoja Európskej komisie k udalostiam v Západnej Sahare. Domnievam sa, že s týmto uznesením riskujeme, že narobíme viac škody než úžitku, pretože sa nevenuje žiadna pozornosť úsiliu Maroka o dosiahnutie trvalého, spravodlivého riešenia západosaharského konfliktu.
<P>
Chcel by som dodať, že v oblasti stále pôsobí veľa medzinárodných organizácií, ktoré vedú vyšetrovania udalostí, ku ktorým došlo. Domnievam sa, že najlepším fórom na dialóg s Marokom je spoločný parlamentný výbor EÚ a Maroka. Myslím si, že namiesto poskytovania zaujatých vyhlásení treba podporiť snahu o nájdenie vzájomne prijateľného riešenia pod záštitou OSN.
<SPEAKER ID="431" NAME="Janusz Władysław Zemke" AFFILIATION="S&amp;D">
(PL) Vážená pani predsedajúca, chcel by som veľmi zdôrazniť, že situácia v Západnej Sahare v nás celkom správne vyvoláva obavy. V tejto rokovacej sále vieme veľmi dobre, že konflikt, ktorý tam trvá už mnoho rokov, môže ovplyvniť územia, ktoré sú oveľa ďalej. Sú tam ľudia, ktorí nemajú nádej, ktorí sú utláčaní aj ponižovaní. V takýchto situáciách sa ponižovaní ľudia často stávajú prirodzenou základňou pre teroristickú činnosť. Ľahko môžu pristúpiť na teroristickú ideológiu a Západná Sahara by sa mohla stať miestom, odkiaľ sa bude terorizmus vyvážať. Európska únia by mala preto odsúdiť všetky prípady porušovania zákonov. No myslím si, že by sme sa mali viac usilovať o pomoc silám OSN, aby mohli efektívnejšie zaisťovať bezpečnosť v oblasti.
<SPEAKER ID="432" NAME="Nicole Kiil-Nielsen" AFFILIATION="Verts/ALE">
(FR) Vážená pani predsedajúca, 8. novembra marocké úrady použili násilie pri rušení tábora postaveného blízko El-Aaiúnu v Západnej Sahare, čo viedlo k úmrtiam a početným zraneniam.
<P>
Maximálne ma poburuje, že členský štát, v tomto prípade Francúzsko, môže namietať proti požiadavke, aby vyšetrovacia misia OSN preskúmala tieto udalosti. Návrh Ugandy na zasadnutí Bezpečnostnej rady OSN 16. novembra bol pritom legitímny aj potrebný. Francúzsku sa veľmi dobre skrýva za to, že neexistuje rozhodnutie Bezpečnostnej rady, keď zneužilo svoje právo veta, aby zabránilo objasneniu týchto incidentov. Bolo by také ťažké čeliť pravde?
<P>
Európa, ktorá sa rada dáva za príklad ochrany ľudských práv, musí žiadať o nezávislú a transparentnú vyšetrovaciu misiu pod záštitou OSN a rozšírený mandát pre misiu OSN pre referendum v Západnej Sahare (MINURSO). Všeobecne povedané, spoliehame sa na pani barónku Ashtonovú, že sa nájde spravodlivé a trvalé riešenie tejto neprípustnej situácie Západosaharčanov.
<SPEAKER ID="433" NAME="Dominique Vlasto" AFFILIATION="PPE">
(FR) Vážená pani predsedajúca, podobne ako kolegovia poslanci aj ja odsudzujem straty na životoch v tomto konflikte. Chcela by som však povedať, že navrhovaný text je nevyvážený, a je mi ľúto, že hlasovanie o tomto uznesení sa takto uponáhľalo. Bolo by lepšie, keby sme boli počkali na výsledky vyšetrovania, vďaka ktorému by si poslanci vytvorili pravdivú predstavu o tom, čo sa skutočne deje, a až potom by sme diskutovali o pevných základoch. Veď toto by sa dalo chápať ako spôsob ovplyvňovania rokovaní OSN o budúcnosti Západnej Sahary. Musím povedať, že v čase, keď sa opätovne spúšťa euro-stredomorská politika, mám z toho obavy. Zistenie faktov a spoznanie zodpovedných potrvá istý čas. Ja osobne to považujem za základ stability tohto veľmi citlivého regiónu a dobrého života jeho ľudu.
<SPEAKER ID="434" NAME="John Bufton" AFFILIATION="EFD">
Vážená pani predsedajúca, aj ja dnes budem hovoriť o znepokojivom vývoji v Západnej Sahare.
<P>
Ako sme sa dočítali v našich novinách, v utečeneckých táboroch, v ktorých sa od marockej invázie v 70. rokoch minulého storočia sústredí veľká časť západosaharského obyvateľstva, došlo k násilným roztržkám. Vpadnúť do ich krajiny je jedna vec, ale uväzniť veľké percento obyvateľstva v utečeneckých táboroch je niečo iné.
<P>
Západná Sahara svojím exilovým hnutím odvážne upozornila svet na túto situáciu. Bezpečnostná rada OSN skúmala tento posledný prípad násilia, ale upustila od toho na základe výzvy na medzinárodné vyšetrovanie.
<P>
Možno s istotou predpokladať, že ak by vyšetrovanie bolo ponechané na marocké úrady, nebolo by určite objektívne. Marocké úrady sa dokonca nevedia rozhodnúť ani o tom, koľko ľudí bolo počas prepadnutia tábora v El-Aaiúne zabitých. Vzhľadom na blízkosť Západnej Sahary k Európe a jej potenciálu destabilizovať citlivý severoafrický región by situácia mohla eskalovať, ak sa veci čoskoro nebudú riešiť.
<P>
Som pevne presvedčený, že by sa malo vykonať nezávislé vyšetrovanie a vyzývam Bezpečnostnú radu OSN, aby ho spustila.
<SPEAKER ID="435" NAME="Bernadette Vergnaud" AFFILIATION="S&amp;D">
(FR) Vážená pani predsedajúca, pán komisár, dámy a páni, na úvod by som rada poukázala na to, že nepovažujem za správne tak skoro hlasovaním vyjadrovať názor na udalosti, ktoré sa stali 8. novembra v El-Aaiúne, keď zatiaľ nemáme k dispozícii všetky fakty, aby sme sa na veci mohli pozrieť s odstupom a objektívne.
<P>
Vzhľadom na tieto podmienky sa mi však predsa len uľavilo, keď sme dosiahli relatívne vyvážené a primerané spoločné uznesenie, ktoré zohľadňuje myšlienku ľudských práv a ktoré prehnane neodsudzuje žiadnu stranu, aj keď niektoré body sú sporné. V každom prípade však považujem za najdôležitejšie nerozvášňovať viac situáciu, aby sa vyšetrovanie a rokovania mohli vykonávať v pokojnej atmosfére. Preto si myslím, že je rozumné nedať sa stiahnuť do spochybňovania privilegovaného štatútu susedskej partnerskej krajiny na základe čiastkových a často protichodných správ.
<SPEAKER ID="436" NAME="Andreas Mölzer" AFFILIATION="NI">
(DE) Vážená pani predsedajúca, snahy Maroka o utajovanie správ o udalostiach v Západnej Sahare na krajinu nevrhajú dobré svetlo. Keď došlo k útoku na flotilu s pomocou pre Gazu, okamžite to vyvolalo medzinárodné búrlivé protesty. Keď však došlo k vyhladeniu protestného tábora v okupovanej Západnej Sahare, pričom boli zabití aj ľudia a bol zakázaný prístup do daného mesta dokonca aj novinárom, medzinárodné spoločenstvo nepodniklo žiadne spoločné dynamické kroky.
<P>
Dalo sa, samozrejme, očakávať, že vzhľadom na neprekonateľnú situáciu sa oslobodenecké hnutie v istej chvíli už nebude cítiť viazané dohodou o prímerí. Malo to súvis aj s referendom o Západnej Sahare - referendom, na ktorého účastníkoch sa nikdy nepodarilo dohodnúť. Medzitým sa tam usadzovalo čoraz viac Maročanov. Podľa môjho názoru sa musia tieto udalosti kompletne prešetriť. Európska únia by mala konať ako neutrálny sprostredkovateľ a mala by sa pokúsiť dostať obe strany sporu znovu k rokovaciemu stolu.
<SPEAKER ID="437" NAME="Ulrike Rodust" AFFILIATION="S&amp;D">
(DE) Vážená pani predsedajúca, dámy a páni, podporujem kompromis dosiahnutý v tomto uznesení. Ako koordinátorka Skupiny progresívnej aliancie socialistov a demokratov v Európskom parlamente vo Výbore pre rybné hospodárstvo sa zaujímam aj o dohody s Marokom o rybolove. Je dobré, že v súvislosti s využívaním zdrojov v Západnej Sahare sa usilujeme o uznesenie vyzývajúce na dodržiavanie medzinárodného práva. Väčšina poslancov tohto Parlamentu, bohužiaľ, nevie, že právna služba Parlamentu vydala stanovisko, v ktorom sa uvádza, že aktuálna dohoda o rybolove s Marokom je v rozpore s medzinárodným právom, ak sa nepreukáže, že ľud Západnej Sahary má z tejto dohody úžitok. A to momentálne preukázané nie je, preto Európska komisia pozastavila rokovania týkajúce sa obnovenia tejto dohody. Veľmi dúfam, že sa tu podarí nájsť diplomatické riešenie. Musí nám však byť jasné, že nemôžeme ignorovať medzinárodné právo kvôli hospodárskym záujmom.
<SPEAKER ID="438" NAME="Ulrike Lunacek" AFFILIATION="Verts/ALE">
(DE) Vážená pani predsedajúca, aj mňa veľmi teší, že v tomto Parlamente napokon máme uznesenie o konflikte v Západnej Sahare. Myslím si, že sme ho mali prijať oveľa skôr a na základe iných skutočností, nie až po tom, čo došlo k týmto hrozným udalostiam v tábore Gdaim Izyk.
<P>
Naozaj nechápem, prečo Maroko nie je pripravené umožniť nezávislé vyšetrovanie. Ak nemá čo skrývať, vyšetrovanie by nemal byť problém. Prečo sa teda neuskutočňuje? Pevne verím, že zajtra v Parlamente prijmeme toto uznesenie. To však, samozrejme, neznamená, že s Marokom by sa nemal viesť dialóg. Ministri zahraničných vecí Maroka, Alžírska, ako aj hnutia Polisario sú pozvaní, aby sa budúci týždeň zúčastnili schôdze Výboru pre zahraničné veci. Dúfam, že prídu a že sa zapoja do diskusií s nami.
<P>
Nemyslím si však, že návrh odložiť uznesenie je rozumný. Pre nás ako Európsky parlament je totiž dôležité rešpektovať a podporovať zásadu dodržiavania ľudských práv, ako aj zásadu práva ľudí na sebaurčenie, v tomto prípade Západosaharčanov. Tábory v blízkosti Tindoufu som navštívila prvýkrát pred 23 rokmi. Od tých čias títo ľudia bojujú, aby mohli konečne dodržiavať svoje vlastné zákony a uskutočniť referendum, ktoré je spravodlivé a nestranné. Preto som rada, že je dnes toto uznesenie na stole a že zajtra bude, dúfajme, aj prijaté.
<SPEAKER ID="439" NAME="Cristian Dan Preda" AFFILIATION="PPE">
(FR) Vážená pani predsedajúca, najprv by som chcel povedať, že sme naozaj mohli viesť rozpravu dlhšie a prísť s iným textom. No zároveň sme tomuto textu venovali viac-menej toľko času, koľko zvyčajne venujeme mimoriadnym uzneseniam o krízových situáciách. Našim marockým partnerom by sme teda mali povedať, že toto je naozaj konsenzus dosiahnutý v rôznych politických skupinách.
<P>
Domnievam sa, že je to jedna etapa tohto dialógu. Pravdepodobne prvýkrát podporujem návrh pána Panzeriho na pokračujúci dialóg v rámci parlamentného výboru o určitých témach, ktoré nás viažu s našimi marockými kolegami. Tento výbor bol nedávno vytvorený a mala by ho podporiť - prečo by nie? - skupina priateľov z Maroka, pretože je ich tu veľa. Veľmi sa teším aj na dialóg s marockým ministrom zahraničných vecí. Oznámil, že budúci týždeň sa zúčastní schôdze Výboru pre zahraničné veci. Bude to teda ďalšia príležitosť na pokračovanie v tomto dialógu.
<SPEAKER ID="440" NAME="Andris Piebalgs">
člen Komisie. - Vážená pani predsedajúca, po tom, čo som veľmi pozorne sledoval túto rozpravu, by som sa rád držal svojho úvodného vyhlásenia. Domnievam sa, že je veľmi vyvážené a veľmi správne.
<P>
Zopakujem len poslednú vetu. Generálny tajomník Organizácie Spojených národov má podporu EÚ pri dosahovaní spravodlivého, trvalého a vzájomne prijateľného politického riešenia, ktoré zabezpečí sebaurčenie ľudí Západnej Sahary v súlade s rezolúciami Bezpečnostnej rady. Chcel by som rozhodne nabádať obe strany k podpore úsilia Organizácie Spojených národov.
<SPEAKER ID="441" NAME="Predsedajúca">
Na záver rozpravy bolo predložených sedem návrhov uznesení. Týmto sa končí táto rozprava.
<P>
Hlasovanie sa uskutoční zajtra o 12.00 hod.
<P>
(Rokovanie bolo prerušené o 20.00 hod. a pokračovalo o 21.00 hod.)
<P>
Písomné vyhlásenia (článok 149)
<SPEAKER ID="442" NAME="Dominique Baudis" LANGUAGE="FR">
Keď sa pozorne pozrieme na fotografie dostupné na internete, ľahko zistíme mieru násilia použitého proti marockým úradom na presadzovanie práva. Scény nasnímané v tábore Gdaim Izyk a na ceste do El-Aaiúnu sú dôkazom o smrteľných násilných činoch proti marockým bezpečnostným službám. Ušetrené neboli ani záchranné vozidlá. Realita má veľmi ďaleko od toho, čo nám podsúva propaganda. Náš Parlament by mal byť preto zdržanlivý a použiť vlastný rozum namiesto neprimeraného obviňovania marockých úradov a zvaľovania zodpovednosti za túto situáciu výlučne na Maročanov.
<SPEAKER ID="443" NAME="Debora Serracchiani" LANGUAGE="IT">
Posledné násilné udalosti spájajúce sa so sporom medzi Marokom a hnutím Polisario o Západnú Saharu vyžadujú väčšiu pozornosť, lebo môžu mať negatívny vplyv na stabilitu v regióne. Zdá sa, že vyhladenie tábora v El-Aaiúne malo za následok približne desiatku úmrtí, viac než 700 zranených osôb, 150 nezvestných a 160 zadržaných osôb zo strany marockých úradov, a predpokladá sa, že viedlo k zabitiu španielskeho občana sahrawského pôvodu Baby Hamdaya Buyemu. Západosaharčanov nesmieme nechať bez pomoci. Musíme dokončiť rokovania vedené pod záštitou Organizácie Spojených národov v súlade so zásadami Všeobecnej deklarácie ľudských práv, najmä článku 2. Európska únia musí zasiahnuť a vyzvať marockú vládu, aby zabránila ďalšiemu prelievaniu krvi a prepustila obyvateľov Sahary, ktorí sú zadržiavaní nezákonne. Pokračovanie v neformálnych rozhovoroch medzi stranami, ku ktorému došlo 7. a 8. novembra 2010, musí predstavovať prvý náznak toho, že strany dokážu mierovou cestou prijať spravodlivé riešenie.
