<CHAPTER ID="017">
Dvojstranné zmluvy v priebehu rokovaní medzi USA a niektorými členskými štátmi vo veci víz a údajov PNR (záznam podľa mena cestujúceho) (rozprava)
<SPEAKER ID="082" NAME="Predsedajúca">
Ďalším bodom je vyhlásenie Komisie o dvojstranných zmluvách v priebehu rokovaní medzi USA a niektorými členskými štátmi vo veci víz a údajov osobných záznamov o cestujúcich.
<SPEAKER ID="083" NAME="Franco Frattini">
podpredseda Komisie. - Vážená pani predsedajúca, dovoľte mi začať takto: ako všetci vieme, spoločná európska vízová politika nám zatiaľ priniesla hmatateľné výsledky s viacerými tretími krajinami, ako nedávno s Kanadou a Austráliou. Bohužiaľ, to nebol prípad Spojených štátov.
<P>
Od roku 2004 sme veľmi usilovne pracovali na tom, aby sa všetky členské štáty dostali do programu bezvízového styku so Spojenými štátmi. Spolu s úradujúcimi predsedami Rady som neustále naliehal na administratívu Spojených štátov, aby boli vo Washingtone vypočuté hlasy všetkých členských štátov EÚ. Ako viete, pán predseda Barroso počas každej svojej oficiálnej návštevy Washingtonu osobne nastoľuje túto otázku prezidentovi Bushovi, ako aj vedúcim predstaviteľom Kongresu Spojených štátov.
<P>
Všetci sme dokazovali, že členské štáty EÚ už spĺňajú dodatočné bezpečnostné kritériá tak, ako sú stanovené v upravených právnych predpisoch, ktoré boli nedávno prijaté Spojenými štátmi. Plne chápeme, že nedostatočný pokrok v súvislosti so Spojenými štátmi začal byť veľmi frustrujúci pre tie štáty, ktoré ešte nie sú zapojené do ich programu bezvízového styku. Naši občania majú zákonné právo nechápať dôvody takejto diskriminácie.
<P>
Avšak nemali by sme sa nechať rozdeliť a donútiť prekročiť to, čo bolo nedávno dohodnuté a prijať, čo by malo byť neprípustné, napríklad poskytnúť ostatným prístup k schengenským migračným údajom a azylovým údajom. Toto všetko by malo byť vylúčené.
<P>
Potrebujeme podrobnú diskusiu, rokovanie a zváženie reciprocity. Napokon spolu sme dosiahli veľmi veľa. Len nedávno sme oslavovali rozšírenie schengenského priestoru na väčšinu Európy. Následne nesieme kolektívnu zodpovednosť za riešenie všetkých záležitostí týkajúcich sa bezpečnosti vonkajších hraníc a zabezpečenie správnosti preverovania a zaobchádzania s údajmi, týkajúcimi sa všetkých tých, ktorí vstupujú na naše spoločné územie.
<P>
Nespochybňujem právo členských štátov EÚ rokovať so Spojenými štátmi o otázkach, ktoré sú výsadnými právami jednotlivých štátov, ako je napríklad spolupráca medzi spravodajskými službami alebo programy maršalov letectva, ale náš názor je, že to, čo od nás všetkých Spojené štáty žiadajú v súvislosti s rôznymi záležitosťami týkajúcimi sa víz, nastoľuje vážne právne a politické otázky.
<P>
Dovoľte mi zdôrazniť, že hoci pocit naliehavosti môže byť pochopiteľný, všetci musíme uznať, že podpísanie memoranda o porozumení nikoho nedostane do programu bezvízového styku hneď na druhý deň. Spojené štáty predsa ešte musia pripraviť elektronické cestovné povolenie a leteckú výstupnú kontrolu. Bude treba vykonať rozsiahle hodnotiace návštevy krajín, ktorých sa to týka. Preto nie je potrebné ponáhľať sa do niečoho, čo je právne sporné a necháva každú krajinu pri rokovaní so Spojenými štátmi odkázanú samú na seba.
<P>
Nakoľko sa to týka všetkých členských štátov Európskej únie, tých, ktoré sa snažia o zrušenie víz, ako aj tých, ktoré už v programe sú, Výbor stálych zástupcov Coreper, pozostávajúci z veľvyslancov členských štátov Európskej únie, prijal 5. marca spoločný základ: súbor spoločných parametrov, ktoré budú usmerňovať diskusie vedené členskými štátmi so Spojenými štátmi jednotlivo. Tento základ bude vhodný pre naše rozhovory s partnermi zo Spojených štátov na stretnutí ministerskej trojky EÚ-USA dňa 13. marca 2008.
<P>
Zajtra zároveň predstavím mandát na riadne rokovania EÚ so Spojenými štátmi o záležitostiach vyplývajúcich z vízovej politiky. Uplatňovaním spoločného prístupu, založeného na spoločných parametroch, posilníme možnosť dosiahnuť v krátkom čase s našimi americkými partnermi dohodu o mandáte navrhnutom Komisiou.
<P>
Musíme mať na pamäti, že EÚ a Spojené štáty sú blízki spojenci. Ukázalo sa to pri mnohých príležitostiach. Boj proti terorizmu je celosvetová výzva, ktorá nás nielen všetkých ovplyvňuje, ale ktorej môžeme úspešne čeliť len vtedy, ak pracujeme spoločne. Európska únia je pripravená splniť svoju úlohu tým, že udrží jednotu členských štátov a ich rešpektovanie spoločných európskych právnych predpisov a právomocí.
<P>
Na záver, budeme rokovať so Spojenými štátmi. Jednoducho nie je možné upustiť, vzdať sa nielen našich európskych právnych predpisov, ale tiež aj našich spoločných kritérií, na základe ktorých sme rokovali. Budeme v rokovaniach pokračovať. Žiadny členský štát nebude oprávnený, alebo mu nebude dovolené porušiť či zľahčovať vážnosť príslušných európskych právnych predpisov.
<SPEAKER ID="084" NAME="Urszula Gacek">
v mene skupiny PPE-DE. - (PL) Vážená pani predsedajúca, spoločná vízová politika je záležitosťou právomoci Spoločenstva. Navyše členské štáty musia dodržiavať v tejto oblasti zásady solidarity. Ak sa tento princíp porušuje, musíme si položiť otázku prečo. Rada tvrdí, že americký program bezvízového styku by mal nakoniec stanoviť rovnaké práva pre všetkých občanov EÚ. Žiaľ, stále nám chýba konkrétny časový harmonogram, ktorý by ukazoval ako a kedy sa má tento cieľ dosiahnuť.
<P>
Komisia vyhlasuje, že pripojenie sa k schengenskému priestoru koncom minulého roka bolo pre občanov nových členských štátov obrovským úspechom. Áno, vstup do schengenského priestoru im prináša skutočné výhody. Ale to len spôsobuje, že ponižujúci, časom plytvajúci a nákladný postup pri získavaní turistických víz do Spojených štátov je ešte znervózňujúcejší. Môže nás Komisia teraz uistiť, že podnikne všetky potrebné kroky na dosiahnutie rovnakého zaobchádzania so všetkými občanmi EÚ zo strany Spojených štátov? Môže Komisia uistiť Parlament, že aktívne prevezme koordinačnú úlohu a urobí tak dvojstranné dohody nepotrebnými?
<P>
Samotný Parlament musí prijať časť viny. Zvlášť tí naľavo v tomto Parlamente, ktorých nevyberavo ostrá kritika voči Spojeným štátom posilňuje presvedčenie tejto krajiny, že môže v tichosti a účinne rokovať s jednotlivými štátmi. Aj toto zväzuje Komisii ruky. Krajiny, ktoré sú vylúčené z programu bezvízového styku, musia ukázať politickú chrbtovú kosť a odolať doma tlaku nahnevaných občanov. Porušením zásady solidarity vystavujú vlády zostávajúcich krajín zvýšenému tlaku, aby povyšovali osobitné národné záujmy nad zásady Spoločenstva.
<P>
Tie krajiny, ktoré sú už zapojené do programu bezvízového styku, musia prestať brať tento problém len ako problém tých, ktorí ešte stále čakajú na zaradenie. V mene mojej skupiny môžem Komisiu uistiť, že budeme plne podporovať jej snahy dosiahnuť bezvízový pohyb turistov za rovnakých podmienok pre všetkých občanov EÚ.
<SPEAKER ID="085" NAME="Stavros Lambrinidis">
v mene skupiny PSE. - (EL) Vážená pani predsedajúca, nedávny nátlak vyvíjaný vládou Spojených štátov na jednotlivé európske vlády v súvislosti s účasťou v programe bezvízového styku by mal byť jednoznačne odsúdený a mal by mať za následok závažné tresty. Pán komisár, za žiadnych okolností by sa nemala pripustiť iná reakcia. Inými slovami, neprijateľné požiadavky vlády Spojených štátov, ktorá už končí, a ktorej prezident len pred dvoma dňami zamietol návrh zákona zakazujúceho tajným službám Spojených štátov používať mučenie, Komisia nesmie použiť na zdôvodnenie zahrnutia takýchto ustanovení do európskeho práva pod zámienkou dodržiavania solidarity.
<P>
Dvojstranné požiadavky a nátlak Spojených štátov porušujú národnú suverenitu jednotlivých členských štátov a základné práva ich občanov. Grécko a jedenásť z dvanástich nových členských štátov je tlačených, aby povolili bezpečnostným orgánom Spojených štátov prístup k množstvu veľmi citlivých osobných údajov, čo nie je požadované od ostatných európskych krajín. Je to, ako keby vybrané krajiny boli chudobní príbuzní Európy alebo pokusné králiky pre nové bezpečnostné opatrenia Ameriky.
<P>
Po druhé, tieto opatrenia porušujú spoločnú vízovú politiku, pretože ako vieme, tretie krajiny musia posudzovať všetky krajiny EÚ rovnako. Nemôžu nás rozdeľovať na dobrých a zlých Európanov. Všetky až doteraz používané výhovorky, že pasy niektorých európskych krajín údajne neboli bezpečné, sú teraz neplatné, avšak Spojené štáty napriek tomu pokračujú.
<P>
Po tretie, opatrenia sú v rozpore s nedávnou medzinárodnou dohodou o osobných záznamoch o cestujúcich (dohoda o PNR) medzi Európou a Spojenými štátmi, ktorá jasne určuje, čo si Američania pre seba môžu vziať, a čo nie.
<P>
Po štvrté, opatrenia sú v rozpore s európskymi právnymi predpismi o zbere a spracovaní údajov, ako je Schengenský dohovor. K tomuto bodu ste správne povedali, že Američania žiadajú prístup k takýmto údajom.
<P>
Vážená pani predsedajúca, vláda Spojených štátov presadzuje čokoľvek, čo je v jej vlastnom záujme svojou obľúbenou metódou "rozdeľuj a panuj". Otázka je, čo robí Európa pre to, aby ochraňovala svoju autoritu, zákony a občanov? Žiaľ, odpoveď bola zatiaľ skľučujúca. Európska komisia roky nedokázala presvedčiť Spojené štáty, aby rozšírili program bezvízového styku na všetky krajiny EÚ za rovnakých podmienok, a otvorila tak dvere pre dvojstranné rokovania s jednotlivými krajinami. Zdá sa, že Česká republika má zatiaľ nemiestne naponáhlo, aby prijala nové protiprávne podmienky v rozpore s politikou a solidaritou Spoločenstva.
<P>
Uprostred tohto ruchu s politickým nátlakom a tajnými rokovaniami je povzbudzujúce pán komisár, že ste dnes reagovali. Avšak, vo svetle toho, čo som povedal, vás vyzývame, aby ste poskytli jasné odpovede na tieto body:
<P>
Po prvé, mienite prijať opatrenia proti členským štátom, ktoré uzavrú dvojstranné dohody so Spojenými štátmi? Začnete konanie pred Európskym súdom proti Českej republike, ak sa ukáže, že vykonávacie opatrenia dohody sú v rozpore s právom Spoločenstva?
<P>
Po druhé, požiadali ste ostatné európske vlády, ktoré teraz rokujú so Spojenými štátmi, aby nepodľahli takémuto nátlaku? Ak áno, s ktorými vládami ste hovorili alebo teraz komunikujete? Čo presne im hovoríte v súvislosti s tým, čo majú povolené alebo zakázané robiť?
<P>
Po tretie, ak bude vláda Spojených štátov pokračovať vo svojej politike, aké konkrétne opatrenia mienite podniknúť proti tretej krajine, ktorá porušuje európsku politiku a právo?
<P>
Po štvrté, môžete nás uistiť, pán komisár, že nenavrhnete alebo neschválite žiadnu zmenu v súčasnej dohode o osobných záznamoch o cestujúcich, v spoločnej európskej vízovej politike alebo v iných európskych politikách? Taká zmena bude viesť k neobmedzenému narušeniu osobných údajov európskych občanov, čo je politika, ktorú bohužiaľ presadzujú Spojené štáty.
<SPEAKER ID="086" NAME="Sophia in 't Veld">
v mene skupiny ALDE. Vážená pani predsedajúca, na úvod by som rada vyjadrila svoje pochopenie pre frustráciu Českej republiky a ostatných krajín s vízovou povinnosťou. Avšak, bolo by to vysoko deštruktívne, ak by Česi do toho išli sami. Nemali by sme skočiť na taktiku Spojených štátov "rozdeľuj a panuj". Dúfam, že Komisia a Rada sa dostatočne poučili: že riadny mandát a súhlas Európskeho parlamentu nie je prekážkou v rokovaní, ale skôr posilňuje pozíciu Európskej únie. Spojené štáty by sa mali správať ako oddaný a spoľahlivý spojenec a rešpektovať právo EÚ.
<P>
Čo sa týka osobných záznamov o cestujúcich, rada by som vedela, prečo by vôbec táto problematika mala byť zahrnutá v memorande o porozumení, ak je to už zahrnuté v dohode medzi EÚ a Spojenými štátmi. Atrament na dohode o osobných záznamoch o cestujúcich medzi EÚ a Spojenými štátmi ešte ani nevyschol a neratifikovali ju všetky členské štáty, takže čo ešte Američania chcú?
<P>
Bola Komisia schopná zistiť, či sú vykonávacie opatrenia memoranda o porozumení v súlade s dohodou medzi EÚ a Spojenými štátmi, a ak nie, môžeme usudzovať, že dohoda sa stala neplatnou? Pretože ak ide o tento prípad, tak dohoda už neexistuje a mali by sme sa zúčastniť nových rozhovorov, a potom predpokladám, že Európsky parlament o tom bude spolurozhodovať.
<P>
Z odstupom času je ešte viac poľutovaniahodné, že Rada a Komisia súhlasili s dohodou o osobných záznamoch o cestujúcich medzi EÚ a Spojenými štátmi za takýchto neurčitých a otvorených podmienok, pretože takýto prístup necháva Spojeným štátom veľa priestoru na ďalšie rozšírenie pôsobnosti dohody o osobných záznamoch o cestujúcich medzi EÚ a Spojenými štátmi.
<P>
Na záver, myslím si, že EÚ bude mať zodpovedajúce postavenie voči Spojeným štátom len vtedy, ak budeme vystupovať jednotne, pretože ak nie, ak budeme rozdelení, naše predpisy budú tvorené vo Washingtone a nie tu alebo v Bruseli.
<SPEAKER ID="087" NAME="Eva Lichtenberger">
v mene skupiny Verts/ALE. (DE) Vážená pani predsedajúca, záležitosť výmen údajov medzi Spojenými štátmi a Európskou úniou bola plná problémov od prvého dňa. Rozprava o postupovaní osobných záznamov o cestujúcich a ťažkosti s dohodou o osobných záznamoch o cestujúcich a jej právnym základom stačili na to, aby nám ukázali, že vyvážené rokovania o týchto otázkach sú jednoducho nereálne. Strana Spojených štátov neprestáva stupňovať svoje požiadavky a požaduje viac materiálov, zatiaľ čo Európska únia má problém vyjadriť sa jednohlasne a neustále odolávať týmto prehnaným požiadavkám.
<P>
Tieto záležitosti vzbudzujú medzi ľuďmi Európy vážne obavy, najmä pokiaľ ide o súkromie osobných údajov. Obávajú sa, že ich údaje budú zneužité. Preto sa obrovský záujem verejnosti sústredil na prístup prijatý Európskou úniou, či už k postupovaniu záznamov o cestujúcich alebo k vízovej politike. Nesmieme podľahnúť súčasným pokusom o vytvorenie rozdielov medzi členskými štátmi, pretože ak tak urobíme, iba sa navzájom oslabíme. Tiež nemôžeme dovoliť, aby si Spojené štáty vybrali niektoré členské štáty a zaobchádzali s nimi rozdielne v zmysle zvláštnych nárokov a požiadaviek.
<P>
Komisia mala v tejto záležitosti dve žiadosti: okrem jednotného prístupu hlavne žiada, aby mali chrbtovú kosť, chrbtovú kosť a ešte raz chrbtovú kosť. Neustále poklonkovanie sa Spojeným štátom vedie len k nerovnejším požiadavkám.
<SPEAKER ID="088" NAME="Sylvia-Yvonne Kaufmann">
v mene skupiny GUE/NGL. (DE) Vážená pani predsedajúca, dovoľte mi kategoricky povedať, že nesmieme dovoliť Spojeným štátom, aby rozdelili Európu. Európska únia musí vystupovať jednotne, pretože to je jediný spôsob, ako sa úspešne odlíšiť a mať vplyv na medzinárodnej scéne. Zvlášť sa to týka jej rokovania so Spojenými štátmi.
<P>
Jeden členský štát má prirodzene menšiu silu a vplyv, než Európska únia ako spoločenstvo. Napriek tomu, ak členský štát začne rokovania sám, môže oslabiť Úniu ako celok a naozaj ju oslabiť vážne. Takýto prístup nahlodáva samotnú podstatu dôveryhodnosti Európy. Vlastne podáva Spojeným štátom na striebornom podnose kladivo, s ktorým môžu vraziť klin do Európy, a umožňuje Washingtonu získať od jednotlivých štátov to, čo nemôže získať od Únie ako celku.
<P>
Rokovania medzi Spojenými štátmi a EÚ, ktoré vyvrcholili dohodou o postupovaní osobných záznamov o cestujúcich z júla 2007, ukázali, že bolo takmer nemožné, aby Únia zabezpečila prijatie akéhokoľvek svojho stanoviska Spojenými štátmi. Podľa názoru mnohých Európanov a takisto podľa môjho názoru, už táto dohoda poskytuje Spojeným štátom prístup k príliš veľkému množstvu informácií o európskych cestujúcich v leteckej doprave. Navyše, ani presne nevieme, ako sú tieto údaje používané alebo komu sú ďalej postupované. Základnou otázkou je, či toto veľké množstvo údajov vôbec slúži na nejaký účel v boji proti terorizmu. Zdá sa mi vyslovene smiešne, že jednotlivé členské štáty idú teraz ešte ďalej, ako vyžaduje dohoda a nechávajú sa zatiahnuť do určitého druhu handrkovania, v ktorom sa odpustenie víz vymieňa za postupovanie ešte väčšieho množstva údajov. To nemôže byť v záujme širokej verejnosti. Obyvatelia týchto členských štátov by určite dostali právo vstúpiť na územie Spojených štátov bez víz tak, ako to už môžu ostatní občania EÚ, ale za akú cenu pre nás všetkých?
<P>
Nie, takýto prístup vystavuje Európu riziku vydierania. Ak členské štáty nebudú vystupovať spolu a neprejavia solidaritu, a ak nebudú rozvíjať súdržnosť Únie, nemali by sme byť prekvapení, keď ľudia v Spojených štátoch nebudú brať Európsku úniu vážne.
<SPEAKER ID="089" NAME="Carlos Coelho" AFFILIATION="PPE-DE">
. (PT) Vážená pani predsedajúca, pán podpredseda Komisie, dámy a páni, chcel by som predniesť päť stručných poznámok. Prvá: rozdeľuj a panuj. Stratégia americkej administratívy, snažiť sa o dvojstranné rokovania s členskými štátmi EÚ, ma neprekvapuje. Rozdeľuj a panuj je stará a pochopiteľná taktika, ale nemôžeme dovoliť členským štátom EÚ napomáhať a podporovať túto stratégiu.
<P>
Druhá: oslabovanie európskeho postavenia. Rokovania medzi Komisiou a americkou administratívou boli zdĺhavé. Je poľutovaniahodné, že hociktorý členský štát by sa mohol rozhodnúť podpísať dvojstrannú dohodu, a tým oslabiť spoločné stanovisko Európskej únie vo vzťahu k požiadavkám Spojených štátov, zvlášť v predvečer zasadnutia ministerskej trojky Európskej únie a Spojených štátov, ktoré sa bude konať tento štvrtok v Slovinsku.
<P>
Tretia: zlyhanie solidarity. Ako spravodajca Európskeho parlamentu pre Schengen som sledoval výzvy na skoré rozšírenie schengenského priestoru a zrušenie vnútorných hraníc. Zdá sa, že prejavy radosti len spred dvoch mesiacov teraz prehliadajú skutočnosť, že spravujeme spoločný priestor. Otvorene odsudzujem tento nedostatok európskej solidarity.
<P>
Štvrtá: zákonnosť dohody. Je tu znepokojujúce rúško tajomstva nad určitými, stále neznámymi podrobnosťami dohody. Bude obzvlášť závažné, ak sa vyvinie snaha obísť dohodu medzi Európskou úniou a Spojenými štátmi o zdieľaní údajov na základe dohody o osobných záznamoch o cestujúcich, a je zvlášť neprijateľné, ak priamo alebo nepriamo umožní Spojeným štátom prístup do európskych databáz, ako sú systémy VIS alebo SIS.
<P>
Piata a posledná poznámka: zmrazenie týchto dohôd. Vyzývam Radu, aby neodkladne dosiahla zhodu o zmrazení týchto nežiaducich dvojstranných dohôd a vyzývam komisára Frattiniho a Európsku komisiu ako strážcu zmlúv, aby použila všetky nástroje, ktoré má k dispozícii.
<SPEAKER ID="090" NAME="Gérard Deprez" AFFILIATION="ALDE">
(FR) Vážená pani predsedajúca, pán komisár, dámy a páni, veľa ľudí to už povedalo, ale musím to povedať znova: domnievam sa, že toto je obzvlášť vážna záležitosť. Je vážna predovšetkým preto, lebo naši americkí spojenci sa zámerne - musíme mať na pamäti, že to urobili zámerne - rozhodli rokovať s každým členským štátom Európskej únie oddelene o veciach, o ktorých veľmi dobre vedia, že sú súčasťou právomocí Európskej únie a využívajú tieto rokovania na nastoľovanie neodôvodnených bezpečnostných požiadaviek.
<P>
Je tiež vážna aj z hľadiska Únie. Je smutné vidieť členské štáty stáť po jednom v rade, aby mohli ponúknuť svojim občanom šancu na cestu do Spojených štátov bez víz, výmenou za bezpečnostné opatrenia, ktoré Američania nemohli dohodnúť s Úniou ako takou. Som presvedčený, že tento zmätok je nešťastným výsledkom tragického nedostatku politickej stratégie z našej strany.
<P>
Až doteraz Komisia a Rada rokovali s administratívou Spojených štátov pragmaticky, prípad od prípadu, vždy na žiadosť Američanov a bez toho, aby sa niekedy odvážili požadovať od Američanov skutočnú reciprocitu. Neobraciam sa s touto poznámkou na pána Frattiniho, pretože viem, že sa snažil, ale nemal podporu. Ak tomu správne rozumiem, vzhľadom na vážnosť a naliehavosť situácie Komisia teraz žiada o jasný rokovací mandát, aby zaistila, že Američania dodržiavajú to, čo mali dodržiavať od začiatku, právo Spoločenstva a právomoci Únie.
<P>
Budeme podporovať snahy Komisie v tejto veci, ale Komisia nesmie zabudnúť, že bude potrebovať Parlament, hlavne po ratifikácii Zmluvy, pretože nič z toho, čo sa teraz robí, nemôže vstúpiť do platnosti, ak to Parlament v určitom štádiu neschváli. Pán komisár by o tom mal informovať svojho nástupcu, či už dočasného alebo stáleho.
<SPEAKER ID="091" NAME="Jan Zahradil" AFFILIATION="PPE-DE">
(ET) Vážená pani predsedajúca, dámy a páni, pán komisár, situácia je neudržateľná, ako bolo už konštatované. Tri roky po rozšírení Európskej únie tu existuje nerovnosť medzi starými a novými členskými štátmi. A rokovania Európskej komisie so Spojenými štátmi o odstránení tejto nerovnosti nijako výrazne nepokročili.
<P>
Preto nemožno nič namietať proti dvojstranným rokovaniam tých štátov, ktorých sa to týka, hlavne v situácii, keď nejde o porušenie akejkoľvek časti legislatívy Spoločenstva. Naopak Česká republika zapracovala do svojho memoranda požiadavky Európskej únie, tak aby bolo plne kompatibilné s právom EÚ. Táto skutočnosť sa odzrkadľuje aj v stanovisku právnej služby Rady. Nedochádza ani k porušeniu žiadnych právomocí Spoločenstva vzhľadom na spoločnú vízovú politiku, pretože pripravovaný systém ETA (elektronické cestovné povolenie) nie je vízum.
<P>
Určite je pravda, že Spojené štáty sú ochotné vyjednávať o zaradení krajín do programu bezvízového styku len dvojstranne, pretože im to prikazuje ich vnútroštátna legislatíva. Do tohto programu môžu vstupovať len krajiny, nie medzinárodné organizácie či spoločenstvá. A s touto realitou je treba pracovať.
<P>
Nevytvára sa tu žiadny precedens pre iné štáty. Domnievam sa, že Česká republika a ostatné krajiny by mali a môžu pokračovať v dvojstrannom rokovaní so Spojenými štátmi. A samozrejme určite budú aj naďalej pripravené postupovať transparentne, zdieľať informácie a konzultovať svoje ďalšie kroky s Európskou komisiou aj s predsedníctvom.
<P>
Pánovi komisárovi by som chcel poďakovať za realistický prístup, ktorý preukázal vo svojom úvodnom vystúpení. Chcel by som len varovať pred tým, aby tu akýkoľvek vonkajší tlak na úrovni EÚ voči tomu alebo onému jednotlivému členskému štátu nepriniesol politické riziká, nepoškodil obraz Európskej únie, a to najmä v situácii, keď v jednotlivých štátoch dochádza k ratifikácii novej reformnej zmluvy.
<SPEAKER ID="092" NAME="Jeanine Hennis-Plasschaert" AFFILIATION="ALDE">
(NL) Americká taktika roku 2008, rozdeľuj a panuj, stanovuje model v transatlantických vzťahoch. Ale viac, ako hocičo iné, by sme si mali uvedomiť, že nakoniec za to môžeme viniť len sami seba. Tentokrát boli Česi prvým terčom a ako prví podľahli. Minulý štvrtok Komisia nebola schopná buď poprieť alebo potvrdiť, že európske právo a predpisy boli porušené. Aké je to zvláštne. Kedy si členské štáty uvedomia, že každý z nich, vo väčšej či menšej miere, predstavuje hlas volajúceho na púšti?
<P>
Pri politických rokovaniach so zvyškom sveta, a tým aj s USA, je nesmierne dôležité, aby členské štáty vystupovali jednotne. Transatlantické vzťahy sú nesporne veľmi dôležité, ale žiadny z členských štátov EÚ, akokoľvek oddaný by bol, sa nikdy nestane 51. štátom únie Spojených štátov. Toto musí skončiť. Lopta je na európskej strane dvorca. A celkom úprimne, som nahnevaná, že tu v Parlamente nie je práve teraz zastúpená Rada. Je to dôkazom absolútneho nepochopenia významu slova naliehavosť.
<SPEAKER ID="093" NAME="Sarah Ludford" AFFILIATION="ALDE">
Vážená pani predsedajúca, ako sa vyjadrili ostatní, toto memorandum o porozumení je nezákonné podľa práva Európskeho spoločenstva a EÚ, ktoré udeľuje právomoci v oblasti vízovej politiky, kľúčových aspektov protiteroristickej a bezpečnostnej politiky a postupovania údajov o cestujúcich Spoločenstvu alebo Únii. Musí to byť určite nezákonné, ak Česká republika postupuje Spojeným štátom akékoľvek informácie zo spoločných databáz EÚ, ako je vízový informačný systém.
<P>
Ale ešte dôležitejšia je možno skutočnosť, že toto správanie je z politického hľadiska katastrofálne. Niektorí z nás zistili na začiatku minulého roka počas návštevy Washingtonu, ako škodia dvojstranné lobistické snahy, mimochodom nielen snahy Českej republiky, pokusom Komisie a Predsedníctva predstaviť jednotnú líniu v záujme celej EÚ.
<P>
Ale nie, niektoré členské štáty to asi nedokázali pochopiť. Samozrejme, chápem frustráciu krajín, ktorých vojaci bojujú a zomierajú po boku Američanov, nielen v Afganistane, ale kontroverzne aj v Iraku, zo skutočnosti, že ich občania sú podozrievaní z terorizmu, keď chcú navštíviť Spojené štáty. Je to istým spôsobom irónia. Ale aké hlúpe je nechať sa chytiť do tejto pasce "rozdeľovania a panovania"!
<P>
Toto je tak vzdialené tomu, aby to bolo v súlade so snahami EÚ mať vo svete svoju váhu, že jeden by si z toho mohol zúfať a vystavuje to na posmech Radu ako celok. Tak ako pani Hennisová-Plasschaertová, poznamenávam, že tu dnes večer nie sú, aby odpovedali na toto obvinenie.
<SPEAKER ID="094" NAME="Zita Pleštinská" AFFILIATION="PPE-DE">
(SK) Slovensko, ako aj Poľsko, Litva, Estónsko a niektoré iné členské štáty EÚ sa podobne ako Česká republika dlhodobo usilujú dostať na zoznam štátov, ktoré nebudú potrebovať víza pri ceste do Spojených štátov.
<P>
Akýkoľvek posun na ceste k bezvízovému styku má pre našich občanov značnú cenu, pretože znamená zrovnoprávnenie všetkých občanov EÚ. Verím, že Komisia aj slovinské predsedníctvo si uvedomia, že právny postih voči Českej republike za podpísanie memoranda o porozumení s USA by nebol dobrým signálom z Bruselu práve v čase, keď prebieha proces ratifikácie Lisabonskej zmluvy.
<P>
Som za prijatie kompromisu medzi jednotným postojom EÚ a pravidlami, na základe ktorých by členské štáty mohli vyjednávať s USA aj bilaterálne.
<SPEAKER ID="095" NAME="Oldřich Vlasák" AFFILIATION="PPE-DE">
(CS) Dámy a páni, pripomeňme si, že z nových členských štátov, okrem Slovincov, všetci ostatní občania cestujúci do Ameriky musia získať vízum. Títo občania na rozdiel od ostatných Európanov musia stáť v radoch na amerických ambasádach, zaplatiť nemalé peniaze a už roky márne čakajú na to, kým Únia podporí ich snahu o zrušenie víz. V rovnakej situácii sú zo starých členských štátov len Gréci.
<P>
Je pravda, že Európska únia dlho tlačí na Spojené štáty, najmä po rozšírení schengenského priestoru sa tlak bruselských úradníkov, aby Američania novým členským štátom odstránili víza, vystupňoval. Ale od nášho vstupu uplynuli už štyri roky a stále sa nič nestalo. A preto sa Česká republika rozhodla ísť vlastnou cestou a vyhovieť tak žiadosti svojich občanov.
<P>
Memorandum uzavreté medzi Českou republikou a USA je preto nevyhnutné vnímať ako príspevok k spoločnému úsiliu zrovnoprávniť práva všetkých členov Únie. Uvedomme si, že tento krok je plne v súlade s právom Európskej únie a nikto by ho nemal spochybňovať.
<SPEAKER ID="096" NAME="Alexander Alvaro" AFFILIATION="ALDE">
Vážená pani predsedajúca, o tejto otázke sme diskutovali aj vo Výbore pre občianske slobody, spravodlivosť a vnútorné veci, a v tomto výbore nie je nikto, kto by nemal pochopenie pre situáciu, v ktorej sa nové členské štáty nachádzajú, hlavne pokiaľ ide o vízovú politiku a dvojstranné rokovania so Spojenými štátmi. Ale ešte sú tu staršie členské štáty, v tejto súvislosti bolo spomenuté Grécko, ktoré podobne čaká na zmenu vo vízovej politike Spojených štátov. Nikto teda nespochybňuje ich právo vybočiť z radu, ale musíme sa opýtať, či to, čo je zákonné, je nevyhnutne opodstatnené. V uvedenom prípade to nie je opodstatnené, pretože to podkopáva jednotný prístup zo strany Európskej únie a tým sťažuje uzavretie dohody, ktorá by sa vzťahovala na celé územie Európskej únie.
<P>
Podstatné sú postupné kroky. Práve sa nám podarilo vyriešiť vstup nových členov do schengenského priestoru. Ďalším krokom je zvážiť, ako môžeme dosiahnuť všeobecnú úpravu vízovej otázky.
<P>
A na záver: Vyhrážanie sa Lisabonskou zmluvou považujem za úplne hanebné.
<SPEAKER ID="097" NAME="Ivo Strejček" AFFILIATION="PPE-DE">
(CS) Dovoľte mi niekoľko poznámok k rozprave, ktorá tu pred chvíľkou prebiehala.
<P>
Mnohokrát tu zaznelo, že my, čiže Európska únia, musíme v súvislosti s prístupom k Spojeným štátom postupovať jednotne a spoločne. V tom teda spočíva pre väčšinu rečníkov podstata celého problému. Nie jednotlivé blaho pre jednotlivých členov jednotlivých členských štátov, ale jednotná protiamerická politika.
<P>
Chcem vám povedať, že pre veľkú väčšinu českých občanov je bezvízový styk niečím, čo je symbolickým zakončením nášho historického návratu medzi demokratické štáty. A chcem vás ubezpečiť, že ratifikačný proces v českom parlamente s ohľadom na bezvízový styk prebehne oveľa rýchlejšie, než ratifikačný proces Lisabonskej zmluvy.
<SPEAKER ID="098" NAME="Piia-Noora Kauppi" AFFILIATION="PPE-DE">
Vážená pani predsedajúca, ako mnohí kolegovia si tiež myslím, že jednota Európskej únie je veľmi dôležitá, nielen vo vízovej politike, ale aj v iných otázkach týkajúcich sa Spojených štátov amerických.
<P>
Rada by som sa však spýtala pána komisára konkrétne: myslíte si, že Spojené štáty teraz majú na tie členské štáty, ktoré sa snažia nezávisle rokovať o programe bezvízového styku rôzne úrovne požiadaviek zakladajúcich sa na iných dôvodoch ako je bezpečnosť? Myslíte si, že Spojené štáty chcú postaviť členské štáty EÚ proti sebe a snažia sa využiť iné otázky, ktoré sa tiež týkajú tejto záležitosti? Alebo sú to len obavy o bezpečnosť zo strany Spojených štátov?
<SPEAKER ID="099" NAME="Franco Frattini">
podpredseda Komisie. - (IT) Vážená pani predsedajúca, dámy a páni, ďakujem vám za vaše príspevky.
<P>
Nakoľko sloboda pohybu je podľa môjho názoru základným právom našich európskych spoluobčanov, ktoré sme uznali rozšírením Schengenu, prvá vec, ktorú musíme povedať je, že Európska komisia a európske inštitúcie sa musia snažiť dosiahnuť úplné a nie relatívne výsledky. Všetkým občanom zo všetkých členských štátov musí byť umožnené cestovať do Spojených štátov bez osobných víz. Je to náš jasný cieľ a v dôsledku toho chápem obavy a znepokojenie niektorých z členských štátov, ktoré sú v Európskej únii veľa rokov, ako napríklad Grécko, alebo sú členmi štyri roky.
<P>
Ak však chceme dosiahnuť spravodlivý obraz, musíme objasniť prvý aspekt: nie je pravda, že sme nedosiahli žiadne výsledky! Naša práca, skôr na európskej ako na národnej úrovni, priniesla významné výsledky, napríklad veľmi nedávno s Kanadou. Minulý rok som navštívil Kanadu v čase, keď žiadny z nových členských štátov nebol zahrnutý do programu bezvízového styku s Kanadou. O dvanásť mesiacov neskôr sú zahrnuté všetky.
<P>
Dohodli sme sa s Austráliou na systéme rovnosti zaobchádzania, ktorého výsledkom je, že sa už nerozlišuje medzi starými a novými, v úvodzovkách, členmi Európskej únie.
<P>
Je pravda, že musíme ešte dosiahnuť podobné výsledky so Spojenými štátmi, ale rád by som pripomenul poslancom, ktorí hovorili o štyroch rokoch, čiže dátume, kedy vstúpili do Európskej únie, že Spojené štáty zmenili svoj zákon pred menej ako rokom, v auguste 2007. Len od tohto dátumu Spojené štáty hovoria, že sú ochotné rozšíriť program bezvízového styku. Nie je preto možné hovoriť o štyroch rokoch, ale o menej ako 12 mesiacoch rokovaní na základe nového zákona, a zabudnúť na skutočnosť, že rokovania so Spojenými štátmi sa začali ešte dávnejšie. Výsledky rokovania na základe zákona, ktorý sa teraz zmenil, samozrejme už nie sú podstatné.
<P>
Podľa môjho názoru musíme spolupracovať so Spojenými štátmi s cieľom zaručiť bezvízový styk všetkým európskym občanom a bez toho, aby si niektoré členské štáty mysleli, že môžu dosiahnuť výsledok skôr ako iné. Hovorím to veľmi úprimne. Prečo? Pretože podobné konanie by zvýhodnilo nášho partnera v rokovaniach, v tomto prípade našich amerických priateľov, ktorí síce môžu byť naši priatelia a spojenci, ale napriek tomu vedú rokovania a budú v týchto rokovaniach odhodlane pokračovať, ak nájdu v Európskom parlamente akékoľvek slabé stránky. Musíme si byť istí, že neprejavíme žiadnu slabosť: práve o to ide a musíme to dať jasne najavo.
<P>
Isto si spomeniete, že keď som predložil dohodu o osobných záznamoch o cestujúcich medzi Európou a Spojenými štátmi tomuto Parlamentu, dohodu, ktorú niektorí kritizovali a iní vítali, povedal som, že postaví Európu do silnejšej pozície voči Spojeným štátom americkým. Chcel by som teraz povedať, že tí, ktorí podporovali európsku dohodu o osobných záznamoch o cestujúcich mali pravdu, pretože jedným z kľúčových bodov mandátu, ktorý požadujeme je, že nemôžu prebiehať žiadne výmeny údajov a informácií nad rámec tejto dohody, a že Európska únia by prípadné požiadavky tohto charakteru odmietla.
<P>
V tom spočíva dôkaz, že európska dohoda vyvažuje slabé postavenie členských štátov, od ktorých boli požadované ďalšie údaje, a niet pochybností, že boli požadované, rovnako ako aj prístup k databázam, ktoré patria nám, Európe. Avšak na základe tejto dohody, ktorú niektorí kritizovali a iní podporovali, môžeme teraz dať naším americkým priateľom veľmi jasne najavo, že nie je možné ísť nad rámec európskej dohody o osobných záznamoch o cestujúcich. Podľa mňa to je znak sily a nie slabosti.
<P>
Už vieme, čo je a čo nie je možné urobiť. Stanovujú to naše nariadenia, európske zákony a dohody, ktoré sme podpísali a parafovali. V tejto súvislosti je jasné, že Európa musí pri riešení týchto otázok vystupovať ako celok, a tiež je jasné, že prístup "rozdeľuj a panuj" je z pohľadu Európy zo všetkých najmenej správny. Je to prístup, ktorému musíme vzdorovať, a proti ktorému sa zrejme európske inštitúcie musia postaviť.
<P>
Ale prečo dnes v tomto Parlamente prerokovávame túto otázku? Pretože napriek tomu, že existujú jasné zákony a dokonca aj podrobné dohody, je tu pokušenie, ak to smiem takto nazvať, mať náskok. Pokušenie, ktoré môže byť politicky pochopiteľné pre občanov zainteresovaných štátov, ale ktoré je inštitucionálne neprijateľné. Z tohto dôvodu sme museli zareagovať, samozrejme v duchu solidarity so všetkými členskými štátmi vrátane tých, ktoré sa snažia vstúpiť do programu bezvízového styku.
<P>
Čo sme urobili? Požiadali sme Výbor Coreper, t.j. veľvyslancov členských štátov, aby sa dohodli na základnom dokumente. Považujeme tento dokument za hranicu možného: znovu sa v ňom opakuje, čo je a čo nie je možné. Takisto sme požiadali členské štáty, aby zabezpečili, že akékoľvek politické rokovania dodržiavajú túto hranicu, tento kľúčový bod. A napríklad sme znovu zopakovali, že nemožno súhlasiť s výmenou informácií nad rámec informácií zohľadnených v európskych dohodách, a že také otázky ako vracanie osôb, ktoré prekročia povolenú dĺžku pobytu, musia byť prerokované na európskej a nie na národnej úrovni. Úprimne, ak by tu bol formálny mandát, nebolo by potrebné znovu opakovať záležitosti tohto druhu. Urobili sme tak za účelom jasnosti, aby sme raz a navždy vyjadrili, že chápeme obavy členských štátov, ktoré v súčasnosti nie sú v programe bezvízového styku. Predpisy Európskej únie však majú prednosť pred týmito obavami. Ak by sme túto skutočnosť spochybnili hoci len raz, došlo by k precedensu, po ktorom by nasledovali mnohé ďalšie, jeden nebezpečnejší ako druhý.
<P>
Na záver, vážená pani predsedajúca, tento týždeň pracujeme na tom, aby sme navrhli Spojeným štátom rokovací mandát, ktorým dáme veľmi jasne najavo, že všetky členské štáty, dokonca aj zástupcovia Českej republiky a Estónska, jednohlasne súhlasili s tým, že v samostatných rokovaniach nemôže byť prekročená základná línia. Je tu priestor na samostatné rokovania? Určite áno, samozrejme v oblastiach, v ktorých Európa nemá kompetencie. Avšak členské štáty nám dávajú jednohlasný mandát na všetky otázky, ktoré sú v kompetencii Európy, a tých je drvivá väčšina, a môžem povedať, že slovinské predsedníctvo je rozhodne odhodlané vydať sa týmto smerom. Zajtra požiadam Komisiu o formálne poverenie na informovanie Spojených štátov o našom postoji, a čo sa tohto postoja týka, nemajú v ňom miesto žiadne ústupky alebo odklony.
<SPEAKER ID="101" NAME="Sophia in 't Veld" AFFILIATION="ALDE">
Vážený pán predsedajúci, často v týchto rozpravách zisťujem, že nedostávame odpovede na naše otázky. Položila som pánovi komisárovi veľmi presnú otázku: či je schopný potvrdiť, že vykonávacie opatrenia týkajúce sa časti o osobných záznamoch o cestujúcich memoranda o porozumení sú v súlade s dohodou medzi EÚ a Spojenými štátmi a ak nie, či to znamená, že dohoda by bola neplatná?
<P>
Pán komisár povedal, že niektorí poslanci boli proti dohode a iní s ňou súhlasili. Rada by som mu pripomenula, že keď sme v tomto Parlamente minulý rok v júli schválili uznesenie, bolo schválené skoro jednohlasne a označilo dohodu za veľmi chybnú.
<SPEAKER ID="102" NAME="Franco Frattini">
podpredseda Komisie. - (IT) Vážený pán predsedajúci, dámy a páni, budem veľmi stručný. Myslel som si, že som sa vyjadril jasne, ale dovoľte mi svoju odpoveď znovu zopakovať: nebudú žiadne vykonávacie pravidlá na rozdiel od dokumentu schváleného výborom Coreper a poverenia, o ktoré budem žiadať. Zatiaľ neexistujú vykonávacie pravidlá, pretože Česká republika súhlasila s našou žiadosťou nepredložiť vykonávacie pravidlá pokiaľ sa nenájde spoločné európske stanovisko. Dospeli sme k takémuto stanovisku a vláda Českej republiky sa ním bude riadiť.
<SPEAKER ID="103" NAME="Predsedajúci">
Rozprava sa skončila.
