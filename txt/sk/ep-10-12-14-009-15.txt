<CHAPTER ID="009-15">
15. Posilnenie chemickej, biologickej, rádiologickej a jadrovej bezpečnosti v Európskej únii - akčný plán EÚ v oblasti CBRN bezpečnosti (
<SPEAKER ID="137" NAME="Ana Gomes" LANGUAGE="PT">
Vážený pán predsedajúci, chemické, biologické, rádiologické a jadrové (CBRN) riziká sú neodmysliteľnou súčasťou možných teroristických útokov, priemyselných nehôd či prírodných katastrof. Incidenty tohto druhu, či už svojím pôvodom náhodné, alebo súvisiace s trestnou činnosťou, nepoznajú hranice a môžu byť ničivé pre ľudské životy, infraštruktúru, životné prostredie a verejné zdravie. Nedochádza k nim len vo vzdialených oblastiach: len si spomeňme na nedávnu katastrofu spôsobenú únikom toxického kalu z fabriky v Maďarsku a na sériu listových bômb odoslaných z Jemenu rôznym príjemcom v Spojených štátoch a v Európe.
<P>
Je kľúčové, aby Európska únia urobila všetko pre rozvinutie nevyhnutnej spolupráce medzi civilnými a vojenskými kapacitami a zdrojmi členských štátov s cieľom predchádzať útokom či katastrofám v oblasti CBRN, odhaľovať ich a účinne na ne reagovať. Takáto spolupráca vyžaduje osobitný európsky mechanizmus na riešenie kríz, ktorý by fungoval v spolupráci s európskou jednotkou civilnej ochrany. V skutočnosti tento Parlament už dlho vyzýva na vytvorenie takejto jednotky.
<P>
Akčný plán EÚ sa preto musí posilniť. Jestvujúci plán, ktorý Rada schválila v roku 2009, je slabý a v praxi sa neuplatňuje vo všetkých členských štátoch. Stačí, aby zlyhal len jeden článok, a celá reťaz zásahu sa pretrhne. Je dôležité, aby Komisia dostala silnejšiu monitorovaciu, riadiacu a koordinačnú úlohu, a tento plán sa musí naliehavo zrealizovať vo všetkých členských štátoch.
<P>
Táto správa navrhuje lepšiu spoluprácu medzi civilnými a vojenskými zložkami, pokiaľ ide o spojenie úsilia pri predchádzaní katastrofám v oblasti CBRN, ich odhaľovaní, príprave a reakcii na ne. EÚ musí spojiť všetky členské štáty, aby mohli vzniknúť integrované vnútroštátne systémy s cieľom realizácie plánu. Z tohto hľadiska je akčný plán v oblasti CBRN bezpečnosti príležitosťou uviesť do praxe doložku Lisabonskej zmluvy o solidarite.
