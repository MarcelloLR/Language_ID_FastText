<CHAPTER ID="027">
Zabezpečenie uplatňovania obchodnej politiky prostredníctvom účinných dovozných a vývozných pravidiel a postupov (rozprava)
<SPEAKER ID="273" NAME="Predsedajúca">
Ďalším bodom je správa od Jean-Pierra Audyho v mene Výboru pre medzinárodný obchod o uplatňovaní obchodnej politiky prostredníctvom účinných dovozných a vývozných pravidiel a postupov.
<SPEAKER ID="274" NAME="Jean-Pierre Audy">
spravodajca.- (FR) Vážená pani predsedajúca, vážený pán komisár, vážené dámy a vážení páni, colná únia, ktorá v roku 2008 oslávi svoje 40. výročie, bola jednou z prvých fáz európskej integrácie. Viedla k zrušeniu dovozných a vývozných ciel medzi členskými štátmi EÚ a k prijatiu spoločného colného sadzobníka. Má zásadný význam pre riadne fungovanie vnútorného trhu a pre správne uplatňovanie obchodných dohôd Únie. V rámci colnej únie majú účinné dovozné a vývozné postupy zásadný význam pre zachovanie konkurencieschopnosti Únie a pre ochranu jej obyvateľov.
<P>
Vážený pán komisár, nedávno ste uverejnili colné údaje za rok 2007, ktoré ukazujú, citujem: "nové znepokojujúce tendencie". Povedali ste, že falšovanie stále ohrozuje naše zdravie, našu bezpečnosť a našu ekonomiku. Existuje rad obáv, pokiaľ ide o ochranu spotrebiteľa, a moja správa obsahuje návrhy týkajúce sa dodržiavania európskych noriem, najmä pokiaľ ide o zdravie a bezpečnosť.
<P>
Ďalším príkladom je otázka pašovania cigariet, ktorá bola minulý september nastolená v Parlamente a pre ktorú som bol spravodajcom v mene svojej politickej skupiny. Vtedy sa objavil rozsah problému a odhalili sa slabosti tranzitného režimu Spoločenstva. Práve preto Výbor pre medzinárodný obchod spochybňuje kvalitu nášho colného systému a jeho schopnosť vyrovnať sa s výzvami súvisiacimi s globalizáciou obchodu, v ktorého kontexte naši občania očakávajú od Únie ochranu. Minimálne to navrhuje Lisabonská zmluva, ktorá v súčasnosti prechádza schvaľovacím procesom členských štátov, ktorá v článku 1 ods. 4 uvádza, že v rámci vzťahov s okolitým svetom bude Únia prispievať k ochrane svojich občanov.
<P>
Na medzinárodnej úrovni panuje najväčšia neistota v súvislosti s výsledkom kola rokovaní v Dauhá, ktoré viedla Svetová obchodná organizácia, v rámci ktorého sa akákoľvek dohoda javí ako veľmi vzdialená možnosť. Všetci vieme, že pokiaľ neuspejú mnohostranné obchodné rokovania, zostane dvojstranný konkurenčný boj, v ktorom, ako vieme, platí zákon silnejšieho, a my budeme potrebovať silnú a účinnú colnú úniu. Dokonca aj v rámci Svetovej colnej organizácie možno sledovať pomalší pokrok, pokiaľ ide o účinnosť a globálnu harmonizáciu colných postupov, čo je následkom bezpečnostných obáv, ktoré sa objavili v Spojených štátoch po udalostiach z 11. septembra.
<P>
V správe sa však uvádza, že v oblasti medzinárodného obchodu môžu príliš prísne dovozné a vývozné pravidlá a postupy pôsobiť ako necolné prekážky. Vyzývam Komisiu, aby sa zamerala najmä na malé a stredné podniky, ktoré považujú neprimerane zaťažujúce colné pravidlá a postupy za jednu z hlavných prekážok medzinárodného obchodu. Colný systém musí obchod zjednodušovať, a v správe sa navrhuje, aby sa táto otázka stala predmetom medzinárodnej dohody vyjednanej nezávisle od agendy z Dauhá.
<P>
V správe sa tiež skúmajú mnohé otázky spojené so sadzobným zaradením, hodnotou, preferenčným a nepreferenčným pôvodom tovaru a dúfam, že Komisia si vypočuje požiadavky príslušných priemyselných odvetví.
<P>
Na záver by som rád zdôraznil, že jasnou príčinou oslabovania európskeho colného systému je podľa môjho názoru pokračujúca nedostatočná harmonizácia. Vážený pán Komisár, chápem, že pre Komisiu je reforma colného kódexu prioritou a že ide o dostatočne zložitú úlohu aj bez pridania inštitucionálnej reformy. Rád by som však začal diskusiu návrhom, aby sa zvážilo prípadné vytvorenie integrovaných, koordinovaných vnútroštátnych colných správ s vyhliadkou posunu smerom ku správe Spoločenstva, ktoré by mali na starosť colnú úniu. Stále viac proharmonizačný charakter colných pravidiel v skutočnosti znamená, že funkcia ciel sa v celej Únii de facto zjednocuje.
<P>
Keďže postup zmien v Spoločenstve, najmä zmien, ktoré sa týkajú výsad členských štátov, si vyžaduje dlhé časové obdobie, domnievam sa, že prišiel čas na predloženie tejto otázky. Je to otázka, ktorá má symbolický význam pretože korunuje štyridsaťročné úsilie o stále užšiu colnú integráciu, ako aj pragmatický význam, pretože odráža potrebu účinnejšej colnej organizácie pôsobiacej v stále zložitejšom, rýchlo sa rozvíjajúcom svete, ktorý na nás nebude čakať.
<SPEAKER ID="275" NAME="László Kovács">
člen Komisie. - Vážená pani predsedajúca, som rád, že mi dávate možnosť reagovať na správu vypracovanú pánom Jean-Pierrem Audym a jednomyseľne prijatú Výborom pre medzinárodný obchod dňa 6. mája. Blahoželám pánovi spravodajcovi, ktorý výborne zdôraznil zásadný prínos colných právnych predpisov a colných služieb na účinnú realizáciu spoločnej obchodnej politiky, a ktorý takisto identifikoval dôležité výzvy, ktorým Únia v tejto oblasti čelí.
<P>
Moje služby sa snažia zabezpečiť, aby nariadenia alebo dohody o medzinárodnom obchode úplne zohľadňovali prínos colných koncepcií a postupov a takisto ich nevyhnutné obmedzenia. Aktívne tiež obhajuje záujmy Spoločenstva na pôde medzinárodných organizácií, ktoré sa zaoberajú colnými otázkami, predovšetkým v Svetovej colnej organizácii a v Svetovej obchodnej organizácii.
<P>
Týka sa to najmä prípadu pravidiel preferenčného a nepreferenčného pôvodu tovaru. Dňa 27. mája bol Výbor pre medzinárodný obchod informovaný o súčasnom stave reformy týchto pravidiel pre systém všeobecných preferencií. Na základe rôznych získaných príspevkov som si istý, že Komisia bude schopná získať podporu členských štátov potrebnú na dokončenie tejto reformy.
<P>
Platí to aj pre prípad vyjednávania s WTO o zjednodušení obchodu. Komisia je v tejto fáze stále presvedčená, že dohoda o zjednodušení obchodu by mala zostať jedným z pilierov záveru kola rokovaní z Dauhá, a nemala by sa vypustiť. Doteraz dosiahnuté výsledky rokovaní o zjednodušení obchodu by pochopiteľne v žiadnom prípade nemali vyjsť na zmar.
<P>
Uskutočnili sa významné kroky v boji proti hrozbám, ktoré predstavuje falšovanie, pirátstvo a nebezpečný tovar. Do colných právnych predpisov sa zaviedli nové postupy na zaistenie bezpečnosti. Modernizovaný colný kódex Spoločenstva, ktorý sa dnes uverejnil, a rozhodnutie o elektronických clách, ktoré sa uverejnilo v januári, predstavujú míľniky na ceste, v rámci ktorej colné právne predpisy trvalo dynamicky prispievajú k ochrane európskych občanov, ale aj k udržaniu konkurencieschopnosti našej ekonomiky prostredníctvom zjednodušovania oprávneného obchodu. Sú príkladom výbornej spolupráce medzi inštitúciami.
<P>
V správe sa ďalej oprávnene trvá na potrebe ďalšej harmonizácie a jednotného prístupu pri uplatňovaní colných právnych predpisov a takisto ďalšom zlepšovaní organizácie a pracovných postupov našich colných správ.
<P>
Podľa môjho názoru možno ďalšiu harmonizáciu pri uplatňovaní colných právnych predpisov dosiahnuť prostredníctvom nasledujúcich iniciatív: existujúcej práce na realizácii modernizovaného colného kódexu a rozhodnutí o elektronickom cle; nového programu na cielené sledovanie správneho a jednotného uplatňovania colných právnych predpisov a v spolupráci s členskými štátmi posudzovania potrieb a možností zbližovania colných priestupkov a trestov za ne. V tejto súvislosti predstavuje program Clá 2013 takisto dôležitý nástroj.
<P>
Na záver by som sa rád vyjadril k bodom správy, ktoré sa týkajú iniciatívy Spojených štátov o 100 % kontrolách. Komisia využíva všetky možné kanály, aby americkým úradom vysvetlila, že zvolili chybný postup na zabezpečenie dodávateľského reťazca. Komisia poskytla v apríli vláde Spojených štátov dôkladnú správu, pripravenú s príspevkom členských štátov, v ktorej sa zdôrazňuje negatívny vplyv tohto opatrenia na európske prístavy, medzinárodný obchod a námornú dopravu.
<SPEAKER ID="276" NAME="Zuzana Roithová">
v mene skupiny PPE-DE. - (CS) Vážená pani predsedajúca, chcela by som oceniť iniciatívnu správu poslanca Audyho, ktorá upozorňuje na význam dôsledného uplatňovania colných opatrení pre dobré fungovanie vnútorného trhu. Náš trh je však stále deformovaný nelegálnym dovozom tovaru z tretích krajín. Týka sa to nielen pašeráctva, falšovania a obchádzania colných poplatkov. Na náš trh prúdi takisto tovar, ktorý nespĺňa európske normy bezpečnosti a celý rad z neho napriek tomu nesie značku súladu. Kapacity colných orgánov, žiaľ, na takúto kontrolu nemôžu nikdy stačiť. Náš výbor sa presvedčil, že v Antverpách sa denne skontroluje len pol percenta kontajnerov. Všetky tieto javy oslabujú dôveru vo vnútorný trh. Poškodení sú spotrebitelia a takisto aj európski výrobcovia, ktorí takejto nekalej konkurencii sami čeliť nemôžu. Už štyridsať rokov máme colnú úniu a napriek tomu členské štáty doteraz nepostupujú dostatočne jednotne pri uplatňovaní colných právnych predpisov. Existujú napríklad podstatné rozdiely v pravidlách pre sadzobné zaraďovanie, hodnotu a pôvod preferenčného a nepreferenčného tovaru. Spolu so spravodajcom som presvedčená, že situáciu by zlepšila vyššia úroveň harmonizácie, Komisia by mala takisto reagovať na oprávnené sťažnosti voči jednotnému uplatňovaniu kritéria pridanej hodnoty, napríklad zo strany textilného priemyslu. Príliš prísne a komplikované colné opatrenia znemožňujú prístup na medzinárodný trh najmä pre malé a stredné podniky a je jasné, že európskej konkurencieschopnosti by prospeli zjednodušenie, modernizácia a harmonizácia postupov na dovoz a vývoz tvaru.
<SPEAKER ID="277" NAME="Francisco Assis">
v mene skupiny PSE. - (PT) Vážená pani predsedajúca, vážený pán komisár, vážené dámy a vážení páni, predovšetkým by som rád zablahoželal pánovi Audymu ku správe najvyššej kvality, ako v oblasti obsiahnutých myšlienok, tak v oblasti predložených návrhov.
<P>
Ako sa v správe výslovne uvádza, v súčasnosti sú clá multifunkčným nástrojom. Majú fiškálnu úlohu, čo bola ich pôvodná úloha, ale aj ekonomickú a do stále väčšej miery aj úlohu v ochrane bezpečnosti európskych podnikov a spotrebiteľov.
<P>
Z ekonomického hľadiska musia clá zjednodušovať medzinárodný obchod, čo je rozhodne v záujme Európskej únie. Musia však plniť aj svoju bezpečnostnú úlohu, pokiaľ ide o marenie a boj proti falšovaniu a pirátstvu, musia bojovať proti nekalej konkurencii, ktorá oslabuje pozíciu niektorých európskych podnikov, najmä v slabších odvetviach. Takisto musia plniť svoju úlohu pri ochrane životného prostredia a verejného zdravia, ktoré sa stále viac dostávajú do popredia záujmu našej spoločnosti. Práve preto musíme pokročiť ďalej.
<P>
Podľa nášho názoru je návrh predložený spravodajcom dobrý, pretože jeho cieľom je harmonizácia colného systému. Máme obchodnú politiku Spoločenstva a máme aj colnú politiku Spoločenstva, potom však máme aj rad vnútroštátnych správnych úradov, ktoré nie vždy ideálne spolupracujú. K zabezpečeniu ochrany záujmov európskych výrobcov a spotrebiteľov by prispel rýchlejší postup harmonizácie. Postup prostredníctvom prijatia nových postupov, zavedenia lepšej koordinácie a vytvorenia podmienok pre účinnú harmonizáciu colnej správy na úrovni Spoločenstva. Európskym občanom, výrobcom a spotrebiteľom tým preukážeme dobrú službu.
<P>
Je tu aj ďalší problém, ktorý sa týka malých a stredných podnikov, a ktorý považujem za veľmi dôležitý. Zaoberá sa ním správa, pozornosť mu venoval aj predchádzajúci rečník. Naše malé a stredné podniky sú veľmi zraniteľné v situáciách, keď sa stretávajú s nekalou konkurenciou, a náš colný systém nie je vždy pripravený vyrovnať sa s takouto hrozbou. Do tejto oblasti teda musíme veľmi investovať a zlepšiť koordináciu so samotnými malými a strednými podnikmi. Tie sa v pravidlách a postupoch nie vždy jasne orientujú a sú tak znevýhodnené, pokiaľ ide o prístup k medzinárodnému obchodu.
<P>
Skončím rovnako, ako som začal, blahoželaním autorovi tejto správy, ktorá Európe v tejto veľmi dôležitej, špecifickej oblasti preukázala dobrú službu.
<SPEAKER ID="278" NAME="Zbigniew Krzysztof Kuźmiuk">
v mene skupiny UEN. - (PL) Vážená pani predsedajúca, vo svojom príspevku by som sa v mene skupiny UEN rád venoval trom otázkam.
<P>
Po prvé, mnohé krajiny zapojené do medzinárodného obchodu, dokonca i členovia WTO, nedodržiavajú spoločenské a ekologické normy, čo vedie k zníženiu výrobných nákladov a následne k narušeniu spravodlivej hospodárskej súťaže. Táto skutočnosť sa musí zohľadniť pri zjednodušovaní vstupu tovaru pochádzajúceho z týchto krajín na európsky trh, inak dôjde v mnohých oblastiach k vytlačeniu európskych výrobcov.
<P>
Po druhé, otváranie európskeho trhu poľnohospodárskym výrobkom z tretích krajín v rámci výmeny za otvorenie týchto krajín pre vývoz európskych priemyselných produktov je v skutočnosti realizáciou myšlienky komisára Mandelsona, že Európska únia v rámci vyjednávania vo WTO musí ustupovať iným krajinám, pretože Únia vývozom priemyselného tovaru zarába viac, než koľko vypláca na slabú ochranu poľnohospodárstva, to však znamená ďalšie oslabovanie európskeho poľnohospodárskeho potenciálu.
<P>
A na záver po tretie, Komisia musí na porušovanie dohôd o prístupe na európsky trh zo strany vývozcov z tretích krajín reagovať oveľa rýchlejšie, než doteraz, a pokiaľ dovoz z týchto krajín potláča európsku výrobu, Komisia musí konať okamžite, nie až po uplynutí niekoľkých mesiacov.
<SPEAKER ID="279" NAME="Jean-Claude Martinez" AFFILIATION="NI">
(FR) Vážená pani predsedajúca, vážený pán komisár, zdá sa, že dnes tu máme akési colné posedenie so správou pána Markova o systéme všeobecných preferencií a so správou pána Audyho o necolných prekážkach, inými slovami o dovozných a vývozných pravidlách a postupoch, ktoré nazývame administratívnym protekcionizmom či pokryteckými colnými prekážkami. Svetová obchodná organizácia síce často hovorí o znižovaní sadzieb podľa Všeobecnej dohody o clách a tovaroch GATT, napriek tomu tu však máme ešte jemný protekcionizmus vo forme kvót, maximálnych sadzieb - Európa ich má vyše 110, Kanada 430 - a odstupňovaných dovozných ciel, ktoré bránia industrializácii malých štátov, nehovoriac o zozname citlivých výrobkov, systéme všeobecných preferencií, ktorý je podmienený dodržiavaním ľudských práv, a súčasnej veľmi objektívnej situácii v oblasti colných pravidiel pôvodu, hodnoty alebo colných položiek. Európa má viac ako 5 000 colných položiek. Iba v poľnohospodárstve ich máme 2 726. Japonsko ich má 1 890 a Spojené štáty 1 779, takže čo máme robiť s tovarom, ak ide o colné položky? Kam napríklad zaradíme múmiu, ktorá je sem privezená z Egyptu na výstavu? Zaradíme ju ako sušenú rybu!
<P>
Správa pána Audyho sa týmito problémami zaoberá a pozoruje, že Spojené štáty sa vrátili späť do colného mccarthyizmu s bezpečnostným prenasledovaním čarodejníc. Skončila doba pacifistického postoja pápeža Jána Pavla II. a jeho slávnostné homílie z roku 1978 ("Otvorte hranice štátov, politických a ekonomických systémov, širokých priestorov civilizácie a kultúry Božej milosti. Nemajte strach!"). Preto prišlo k ďalšiemu kolu rokovaní z Dauhá, ktoré stále pokračuje aj desať rokov po svojom začatí, kým Uruguajské kolo trvalo, ak to tak môžem povedať, iba osem rokov.
<P>
V čom je koreň tohto problému? Vychádza zo skutočnosti, že clá majú 2 000 ročnú tradíciu, ich pôvod možno nájsť v starovekom Ríme, v rímskom mýte. Dnes sa však píše 21. storočie, a preto, vážený pán komisár, potrebujeme novú colnú technológiu. Vedci našťastie túto novú technológiu vynašli, zahŕňa odpočítateľné clá, ktoré sa môžu prispôsobiť podľa rozdielu vo výrobných nákladoch, sú návratné, môže sa s nimi obchodovať a možno ich upraviť, aby sa pomohlo rozvojovým krajinám.
<P>
Práve túto úplne novú technológiu by ste, pán komisár, mohli predložiť pri rokovaniach WTO, aby sme sa mohli zbaviť nášho zastaraného colného systému.
<SPEAKER ID="280" NAME="Marusya Ivanova Lyubcheva" AFFILIATION="PSE">
(BG) Vážená pani predsedajúca, vážený pán komisár, vážení kolegovia, dnes sa zaoberáme veľmi dôležitou správou. Účinná obchodná politika je totiž nástrojom regionálnej a širšej integrácie.
<P>
Dovoz a vývoz spolu so svojimi spoľahlivými pravidlami a postupmi nám umožňujú chrániť vnútorný hospodársky priestor Európy. Správa je napísaná v objektívnom, kritickom, viac menej konštruktívnom duchu. Zameriava sa na niekoľko oblastí, dvojstrannú, regionálnu a mnohostrannú vzájomnú výhodnosť, spoločné regionálne vyhliadky a na zlepšenie konkurencieschopnosti Európskej únie prostredníctvom trhových nástrojov zabraňujúcich vytlačeniu európskych výrobkov z trhu.
<P>
Obchod zabezpečuje významnú časť hospodárskeho rastu niektorých krajín. Z tohto pohľadu sú dovozné a vývozné pravidlá veľmi dôležité. Ich uplatňovanie a kontrola majú mimoriadny význam najmä pre nové členské štáty, akým je napríklad Bulharsko, kde vyššia úroveň vývozu spôsobuje vznik obchodného deficitu.
<P>
V tomto prípade sa otázka prístupu na trh tretích krajín stáva kľúčovou. Ťažkosti nových krajín s prístupom na vonkajšie trhy, aj keď ich tovar spĺňa všetky požiadavky, vytvárajú podmienky pre nerovnaké zaobchádzanie. Práve preto potrebujeme úplne súdržné právne predpisy a ich úplne súdržné uplatňovanie.
<P>
Práca vnútroštátnych colných orgánov má kľúčový význam pre správnu činnosť účinného obchodného systému, najmä v súvislosti s ich ďalšími úlohami, bojom proti falšovaniu a podvodom, ochranou práv duševného vlastníctva a ochranou spotrebiteľov.
<P>
Pre spoluprácu vnútroštátnych colných orgánov je potrebná dobrá organizácia. Rovnako dôležité je prijímať opatrenia, ktoré zabezpečia správnu motiváciu colných orgánov v súvislosti so správnymi konaniami jednotlivých členských štátov a zároveň poskytnú colným orgánom ochranu a podporu pri plnení ich poslania.
<P>
Možno uvažovať o zriadení špecializovaných stredísk v krajinách, ktoré zohrávajú kľúčovú úlohu v rámci obchodu s tretími krajinami alebo regiónmi. Takýto krok by prispel k rozvoju účinnej obchodnej politiky Európskej únie.
<SPEAKER ID="281" NAME="Zuzana Roithová" AFFILIATION="PPE-DE">
(CS) Vážená pani predsedajúca, chcela som ešte upozorniť na jeden bod, o ktorom sa tu nediskutovalo, a chcem sa obrátiť na pána komisára, opýtať sa ho, aké kroky už prijala Európska únia vo vzťahu k opatreniam na americkej strane, aké vidí cesty pre lepšiu koordináciu obchodných postupov práve v rámci transatlantických vzťahov, a v podstate, či vidí nejakú možnosť nájdenia nejakého vhodného vyváženia, dobrej rovnováhy medzi bezpečnostnými opatreniami a samozrejme aj potrebou vytvoriť flexibilnejší a pružnejší trh medzi Európou a Amerikou. Narážam na opatrenia týkajúce sa kontajnerov, ktoré sa takisto uvádzajú v správe pána Audyho.
<SPEAKER ID="282" NAME="László Kovács">
člen Komisie. - Vážená pani predsedajúca, predovšetkým by som Vám rád poďakoval za Váš záujem a za Váš príspevok ku zlepšeniu právnych predpisov a postupov v oblasti ciel. Rád by som zdôraznil, že príslušné právne dokumenty - modernizovaný colný kódex a rozhodnutie o elektronickom cle - činnosť colných služieb Európskej únie vylepšia, urýchlia a dokonca zlacnejú. Som pochopiteľne pripravený poskytnúť Parlamentu informácie o vývoji v oblasti colných právnych predpisov a ich uplatňovania.
<P>
Prvého apríla prijala Komisia nové oznámenie o stratégii pre vývoj colnej únie, ktorá bola podporená uznesením Rady. Budúce iniciatívy v oblasti ciel, ktoré vychádzajú z tohto oznámenia, budú podporovať snahy o primeranú vyváženú odpoveď na dvojitú výzvu, ktorej clá čelia - na jednej strane zabezpečiť bezpečnosť a zaistenie tovaru na vonkajších hraniciach, na druhej strane zjednodušiť obchod. Z tohto dôvodu iniciatíva predpokladá posun od súčasných colných formalít a kontrol, založených na jednotlivých transakciách, smerom k systémovému riešeniu, ktoré sa zameriava na systémy vnútornej kontroly a dodávateľské reťazce hospodárskych subjektov. Tento nový postoj znamená, že budú potrebné nové pracovné a kontrolné mechanizmy a nová stratégia riadenia rizík. Vytvorí takisto platformu pre spoluprácu s členskými štátmi v oblasti vytvorenia najvhodnejších prevádzkových štruktúr, ktoré by v budúcnosti umožnili účinné fungovanie colnej únie.
<P>
Pokiaľ ide o otázky pani Roithovej ohľadom iniciatívy Kongresu Spojených štátov o stopercentnej kontrole: ešte predtým, ako ju Kongres schválil, sme vyvinuli značné úsilie, aby sa návrh zmenil, ale neuspeli sme. Vláda Spojených štátov preukázala značné pochopenie, pretože si uvedomuje, že zavedenie takýchto opatrení by bolo jednostranným krokom, a teda v rozpore s naším dvojstranným a mnohostranným prístupom. Vláda Spojených štátov chápe, že takýmto spôsobom by rozhodne nedošlo k zvýšeniu bezpečnosti, ale naopak k vytvoreniu falošného pocitu bezpečia, ktorý by odviedol zdroje a pozornosť od skutočne účinných bezpečnostných opatrení.
<P>
Našou koncepciou je budúce uznanie bezpečnostných noriem, bezpečnostných kontrol, výsledkov bezpečnostných kontrol a takisto vzájomné uznanie partnerstva v colnom obchode: zmluvy o clách a daniach na americkej strane a povereného hospodárskeho subjektu na strane Európskej únie. Spomínam to preto, že sa tu vo vzťahu k malým a stredným podnikom hovorilo o tom, že systém s povereným hospodárskym subjektom týmto podnikom uľahčí život.
<P>
Nedávno sme vláde Spojených štátov poskytli naše informácie, keď sme v apríli predložili správu pánovi Michaelovi Chertoffovi a Úradu pre clá a ochranu hraníc Spojených štátov, v ktorej sme vysvetlili, aké ťažkosti od zavedenia stopercentnej kontroly očakávame: narušenie obchodu, námornej dopravy a takisto dvojstranných obchodných vzťahov. Jedno číslo na ukážku: Za jeden jediný rok Spojené štáty dostanú po mori desať miliónov kontajnerov. My sme z Európskej únie odoslali približne dva milióny kontajnerov a tento systém, pokiaľ by sa zaviedol, by zahŕňal viac ako 700 prístavov v celom svete, takže si môžeme predstaviť rozsah problémov, ktoré by spôsobil. Dúfame, že americká vláda a zákonodarcovia postupne pochopia, že rozhodne nedôjde k zvýšeniu bezpečnosti, ale vznikne rad závažných problémov v oblasti dvojstranného a mnohostranného obchodu.
<P>
Skončil by som tým, ako sa v správe uvádza, že rok 2008 je rokom štyridsiateho výročia existencie colnej únie. V tejto oblasti to bude aj rok nového začiatku pre Spoločenstvo a členské štáty.
<SPEAKER ID="283" NAME="Jean-Pierre Audy" LANGUAGE="FR">
Vážená pani predsedajúca, vážený pán komisár Kovács, ďakujem za Vaše odpovede. Takisto by som rád poďakoval zamestnancom Komisie, s ktorými som pracoval, členom Výboru pre medzinárodný obchod, ako je pán Musquar, a spravodajcom z rôznych politických skupín, ako je pán Assis. Teší ma, že tu vidím aj kolegyňu Lyubchevovú, s ktorou sme nedávno spolupracovali v rámci inej záležitosti.
<P>
Pani Roithová, právom ste upriamili pozornosť na problém stopercentných kontrol. Vám, pán komisár, patrí vďaka za odhodlanie, akým nás bránite. Nie je to po prvýkrát, keď sa Európska únia musí v týchto otázkach brániť útoku zo strany Spojených štátov. Náš colný systém sme už museli obhajovať v prípade predloženom orgánu WTO pre riešenie sporov (DSB), ktorý sme vyhrali, čiastočne aj zásluhou vašich zamestnancov, pán komisár. Bránite nás oprávnene.
<P>
Pán Martinez nám vysvetlil svoju teóriu obrátených ciel. Vysvetľoval mi ju v decembri 2005, keď sme spolu boli v Hongkongu. Stále jej nerozumiem, ale dúfam, že sa jedného dňa dožijem a pochopím jej súvislosť medzi múmiami a sušenými rybami.
<P>
Rád by som poďakoval všetkým politickým skupinám za podporu, ktorú tejto správe vyjadrili. Ľudia si dúfam uvedomujú, že tento stále zložitejší a dynamickejší svet by v minulosti konflikt vyriešil vojenskou silou. Dnes máme namiesto vojny armád vojnu hospodársku a sociálnu. Namiesto mŕtvych máme nezamestnaných. Ani vlastne nevieme, kto je naším nepriateľom. V tomto prostredí svetovej hospodárskej a sociálnej vojny potrebujeme silnú colnú úniu a dovozné a vývozné mechanizmy, ktoré chránia - hovorím o ochrane a nie o protekcionizme - naše podniky, občanov a Európsku úniu všeobecne.
<SPEAKER ID="284" NAME="Predsedajúca">
. Rozprava sa skončila.
<P>
Hlasovanie sa uskutoční zajtra o 11.00 hod.
