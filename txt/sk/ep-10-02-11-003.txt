<CHAPTER ID="003">
Návrh smernice Rady, ktorou sa vykonáva Rámcová dohoda o prevencii poranení ostrými predmetmi v nemocničnom a zdravotníckom sektore uzavretá medzi HOSPEEM a EPSU (rozprava) 
<SPEAKER ID="007" NAME="Predsedajúci">
Ďalším bodom programu je rozprava o návrhu uznesenia pani Elizabeth Lynneovej a Pervenche Berèsovej v mene Výboru pre zamestnanosť a sociálne veci o návrhu smernice Rady, ktorou sa vykonáva Rámcová dohoda o prevencii poranení ostrými predmetmi v nemocničnom a zdravotníckom sektore uzavretá medzi HOSPEEM a EPSU.
<SPEAKER ID="008" NAME="Elizabeth Lynne">
autorka. - Vážený pán predsedajúci, každý rok dôjde v celej EÚ k viac než miliónu zbytočných prípadov poranení zdravotného personálu injekčnou ihlou. Mnohí z poranených a ich rodiny musia prekonať mučivé obdobie čakania na výsledky, či boli nakazení infekciou prenášanou krvou, ako je HIV alebo hepatitída C.
<P>
Riziká získania infekčného ochorenia po poranení nie sú zanedbateľné. Odborníci hovoria, že riziko získania infekcie je jeden prípad z troch pri hepatitíde B, 1 z 30 pri hepatitíde C a 1 z 300 pri HIV. Zoberme si prípad Juliet Youngovej. Juliet bola zdravotná sestra, ktorá zomrela v roku 2008, sedem rokov po nakazení sa infekciou HIV, ktorú získala pri odbere krvi nakazeného pacienta v londýnskej nemocnici. Juliet sa náhodou pichla do palca injekčnou ihlou, ktorá sa jej pošmykla pri odoberaní vzorky. Alebo prípad zubnej sestry pracujúcej vo väzení, ktorá sa pichla injekčnou ihlou použitou u väzňa, ktorý mal hepatitídu A, B a C a bol HIV pozitívny. Predstavte si jej mučivé čakanie; teraz zistila, že sa nakazila hepatitídou C. Táto sestra sa spolu s mnohými, ktorí majú rovnaký problém, v tejto záležitosti stále angažuje.
<P>
Prvý raz som sa v tejto veci angažovala v roku 2004 pri návšteve nemocnice v našom volebnom obvode na podnet aliancie Health First Europe a potom 1. decembra toho istého roku na Svetový deň AIDS som s pánom Stephenom Hughesom usporiadala v tomto Parlamente výstavu. Navštívil nás zdravotný personál z celej Európskej únie, navštívil Parlament so zúfalou prosbou o pomoc. Tí z vás, ktorí ste mali možnosť stretnúť sa s týmito zdravotnými sestrami a ostatným zdravotným personálom, ste nemohli ostať chladní k ich bezútešnej situácii a v roku 2006 sme prijali uznesenie Parlamentu o ochrane zdravotníckeho personálu v Európe pred infekciami prenášanými krvou v dôsledku zranenia injekčnou ihlou. Toto uznesenie vyzvalo Komisiu, aby do troch mesiacov predložila legislatívny návrh na zmenu a doplnenie smernice 2000/54/ES o biologických faktoroch. Tento návrh nikdy neprišiel, ale s pánom Stephenom Hughesom sme boj nevzdali.
<P>
Osobne som zmenila a doplnila veľa správ a uznesení vyzývajúcich k činnosti, veľakrát som v pléne hovorila o tejto záležitosti a predložila som nespočetné množstvo parlamentných otázok. Po stretnutiach s pánom komisárom Špidlom nám bolo v roku 2008 povedané, že návrh sa pripravuje a že sme len kúsok od jeho dosiahnutia. Na naše veľké sklamanie sa však v poslednej chvíli všetko pozastavilo, keďže sociálni partneri sľúbili, že sa konečne pokúsia dosiahnuť dohodu.
<P>
Sociálni partneri nakoniec dosiahli úplnú dohodu o nevyhnutných požiadavkách v lete 2009. Moje uznesenie v plnej miere podporuje túto dohodu. Rada musí urýchlene prijať navrhovanú smernicu, aby mohla Komisia zabezpečiť jej účinné a bezodkladné vykonávanie. Zdravotný personál v Európe sa na nás spolieha. Náš zdravotný personál už nemôže čakať a nemal by byť naďalej vystavovaný nebezpečenstvu. Teraz je čas na rozhodný čin.
<SPEAKER ID="009" NAME="Stephen Hughes">
autor. - Vážený pán predsedajúci, toto je veľmi dôležitý právny predpis o ochrane zdravia a bezpečnosti. Liz načrtla jeho pozadie. Ako už spomenula, vznikal veľmi dlho - šesť rokov od prvých stretnutí. Je dobré, že je tu dnes ráno pán komisár Andor, ale do istej miery je škoda, že tu nie je pán komisár Špidla. Často sme ho tu v rokovacej sále kritizovali, ale dnes ráno by sme mu mohli poďakovať, že sa nakoniec chopil iniciatívy pri predložení návrhu o poraneniach injekčnými ihlami, o poraneniach ostrými predmetmi.
<P>
Chvíľu nám trvalo, kým sme ho presvedčili, aby konal. Jeho útvary tvorili v skutočnosti ľudia, ktorí mu stále radili, aby sa neangažoval, že smernica dohodnutá v roku 2000 o ochrane pracovníkov pred rizikami súvisiacimi s vystavením sa biologickým faktorom spolu s prvkami zhodnotenia rizika z rámcovej smernice z roku 1989 postačujú na zabránenie týmto druhom poranení, ale nakoniec sme jeho útvary presvedčili, že pri jednom milióne poranení ročne niečo určite nie je v poriadku. Na riešenie tohto problému sme potrebovali príslušné právne predpisy, aké majú v Spojených štátoch a v niektorých častiach Španielska, ktoré tam fungujú veľmi účinne.
<P>
Pán komisár nakoniec súhlasil, že bude konať, a v roku 2008, ako povedala Liz, navrhol zmenu a doplnenie smernice z roku 2000, potom však HOSPEEM a EPSU, odborové organizácie verejnej správy, vyjadrili svoje želanie uzavrieť dohodu. Túto dohodu uzavreli. Som rád, že to urobili. Je to dobrá dohoda, ale v niektorých častiach je trochu nejednoznačná. Z tohto dôvodu som predložil pozmeňujúci a doplňujúci návrh, ktorý bol odsúhlasený vo Výbore pre zamestnanosť, aby Komisia uverejnila usmernenie týkajúce sa smernice na zabezpečenie hladkej a jednotnej transpozície do právnych predpisov všetkých členských štátov.
<P>
V plnej miere podporujeme návrh smernice Komisie a vieme, že nemôžeme narušiť dohodu sociálnych partnerov. Nemôžeme ju zmeniť ani doplniť. Ani Rada ju nemôže zmeniť ani doplniť. Je to ich dohoda. Najdôležitejšou časťou dohody je však ustanovenie 6, ktoré sa týka odstránenia, prevencie a ochrany, a v ktorom sú, bohužiaľ, určité nejasnosti týkajúce sa hodnotenia rizika a presného určenia, aké preventívne opatrenia má zamestnávateľ vykonať a kedy.
<P>
Ak sa tieto nejasnosti nevysvetlia, potom riskujeme pomerne nejednotné používanie tejto smernice. Práve z tohto dôvodu požadujeme, aby Komisia vypracovala vykonávacie usmernenia, ktoré pomôžu zamestnávateľom poznať riziká a nevyhnutné preventívne opatrenia, aby sa zabezpečilo jednotné používanie tejto smernice.
<P>
Poranenia injekčnou ihlou sú najbežnejšou a najnebezpečnejšou formou poranení ostrými medicínskymi predmetmi. Kedykoľvek sa u pacienta použije dutá injekčná ihla, existuje tu riziko poranenia touto ihlou, ktoré by mohlo viesť k nebezpečnému infikovaniu zdravotného personálu, keďže dutý otvor funguje ako zásobník pacientovej krvi alebo iných telesných tekutín.
<P>
Existuje veľké množstvo nezávislých dôkazov, ktoré preukázali, že zavedenie kvalitnejšieho školenia, bezpečnejších pracovných postupov a používania lekárskych nástrojov, ktorých súčasťou sú mechanizmy na ochranu ostrých predmetov, zabránia väčšine poranení injekčnou ihlou. Všetky tieto veci sú potrebné, nielen jedna alebo dve, všetky tieto veci sú potrebné.
<P>
Štúdie tiež dokázali, že nevykonávanie jedného z týchto troch prvkov má za následok výrazne znížený účinok. Používanie lekárskych nástrojov s ochrannými mechanizmami len v určitých oblastiach alebo na určitých pacientoch by tiež nebolo praktické ani účinné.
<P>
V krajinách, kde existujú účinné právne predpisy, napríklad v Amerike, Kanade a časti Španielska, je jasne stanovené, že sa musia vykonávať všetky tri prvky, aby sa zabránilo poraneniam injekčnou ihlou. Nie náhodou sú z tohto hľadiska všetky rovnocenné. Takže toto je nejasnosť v ustanovení 6, ktorú sa snažíme odstrániť pomocou uverejnenia usmernení.
<P>
Liz spomenula traumu, ktorú zažívajú ľudia postihnutí poranením injekčnou ihlou. Počas šiestich rokov, keď sme pracovali na tomto probléme, som spoznal ľudí, ktorí boli poranení injekčnou ihlou, a preto by som chcel zdôrazniť túto traumu. Poznal som doktora, ktorý sa vzdal lekárskej praxe pre poranenie injekčnou ihlou. Poznal som človeka, ktorý sa nakazil infekciou HIV v dôsledku poranenia injekčnou ihlou. Poznal som ľudí, ktorí sa síce nenakazili, ale zistili až po mesiacoch neistoty, či sú, alebo nie sú nakazení. Poznal som aj zberačov odpadkov a väzenských dozorcov, ktorí boli poranení injekčnou ihlou. Táto dohoda ich nezahŕňa. Je to ďalšia oblasť, na ktorú musíme v budúcnosti myslieť.
<P>
Napriek tomu je to dobrá dohoda a myslím si, že ak bude spojená s dobrým usmernením na zabezpečenie jednotného používania v Európskej únii, všetci urobíme dobrú prácu a, dúfajme, radikálne znížime číslo milión poranení injekčnou ihlou ročne.
<SPEAKER ID="010" NAME="László Andor">
člen Komisie. - Vážený pán predsedajúci, chcel by som poďakovať Parlamentu za jeho prácu v tejto záležitosti. Chcem poďakovať najmä spravodajkyni pani Lynneovej za jej vynikajúcu prácu pri vypracovaní návrhu uznesenia o návrhu Komisie a za jej dlhoročnú snahu zlepšiť ochranu zdravia a bezpečnosť pri práci personálu v nemocniciach a zdravotníckom sektore.
<P>
Som si vedomý skutočnosti, že je to dlhodobý záujem tohto Parlamentu. Uznesenie Parlamentu z 24. februára 2005 o podpore bezpečnosti a ochrany zdravia pri práci požadovalo revíziu smernice 2000/54/ES o biologických faktoroch pri práci. V júli 2006 Parlament opäť prijal uznesenie vyzývajúce Komisiu na predloženie návrhu smernice pozmeňujúcej a doplňujúcej túto smernicu.
<P>
Ako odpoveď Európskemu parlamentu iniciovala Komisia dvojstupňovú konzultáciu európskych sociálnych partnerov v súlade s ustanoveniami zmluvy. Dvaja európski sociálni partneri pôsobiaci v nemocničnom a zdravotníckom sektore, Európske združenie zamestnávateľov v nemocničnom a zdravotníckom sektore a Európska federácia odborových organizácií verejnej správy, reagovali na túto konzultáciu a v júli 2009 s úspechom prerokovali rámcovú dohodu. Ako viete, návrh Komisie sa snaží vykonávať túto dohodu.
<P>
Všetci vieme, že poranenia spôsobené injekčnými ihlami a ďalšími ostrými predmetmi sú jedným z najbežnejších a najváženejších rizík pre zdravotný personál v Európe, najmä na určitých oddeleniach a pri určitých činnostiach, ako je pohotovosť, intenzívna starostlivosť a chirurgické operácie. Som viac než rád, že vaše uznesenie uznáva, že návrh Komisie zahŕňa hlavné body uznesenia Parlamentu zo 6. júla 2006. Komisia si skutočne želala, aby boli tieto body v dohode.
<P>
Tiež s vami súhlasím, že nadobudnutie platnosti tejto dohody bude predstavovať dôležitý prínos k ochrane zamestnancov pracujúcich v nemocničnom a zdravotníckom sektore. S touto dohodou a, dúfajme, blížiacim sa prijatím navrhovanej smernice Radou budú mať pracovníci v nemocničnom a zdravotníckom sektore výhodu z jednotného prístupu, ktorý stanoví stratégie na hodnotenie rizika, prevenciu rizika, školenia, informovanie, zvyšovanie povedomia a tak ďalej. Takéto opatrenia, ktoré sú tiež minimálnymi požiadavkami, nie sú len veľmi vítané, ale predovšetkým absolútne nevyhnutné.
<P>
Dovoľte, aby som vám na záver ešte raz poďakoval za podporu návrhu Komisie, ktorý Rada, dúfam, prijme vo veľmi krátkej dobe.
<SPEAKER ID="011" NAME="Raffaele Baldassarre" LANGUAGE="IT">
Vážený pán predsedajúci, dámy a páni, ako už bolo povedané, poranenia injekčnou ihlou a ďalšími ostrými predmetmi patria medzi najbežnejšie riziká, ktorým je vystavený zdravotný personál v Európe, a z tohto dôvodu predstavujú vážny problém pre zdravotnícky sektor aj spoločnosť vo všeobecnosti.
<P>
Snahou návrhu Komisie je umožniť Rade vykonávať rámcovú dohodu podpísanú Európskym združením zamestnávateľov v nemocničnom a zdravotníckom sektore a Európskou federáciou odborových organizácií verejnej správy.
<P>
Hlavným cieľom dohody je zabezpečiť väčšiu ochranu pracovníkov pred rizikom poranení spôsobených všetkými ostrými alebo špicatými predmetmi používanými v lekárstve. Táto dohoda preto predstavuje dôležitý krok smerom k zvýšeniu bezpečnosti v nemocničnom sektore. Všetci sa zhodujeme na tom, že následky poranenia ostrými predmetmi môžu byť mimoriadne vážne a môžu spôsobiť šírenie chorôb, ako je vírusová hepatitída a AIDS.
<P>
Na tomto základe musím zdôrazniť potrebu jednotného a súčasne realistického prístupu k tomuto problému. V tejto súvislosti si myslím, že správne, finančné a právne obmedzenia vyplývajúce z dohody by nemali byť neprimerané a nemali by preto poškodzovať malé a stredné podniky pôsobiace v zdravotníckom sektore ani spôsobovať týmto podnikom vážne ťažkosti pri dodržiavaní podmienok dohody.
<P>
Rovnako chvályhodné je aj očakávané - k "očakávanému" by som dodal "požadované" - právo voľby členských štátov prijať účinnejšie ustanovenia a opatrenia než tie, ktoré obsahuje táto dohoda, so snahou chrániť pracovníkov.
<P>
Na záver vyzývam Komisiu, aby dohliadala na uplatňovanie tejto dohody a pravidelne informovala Parlament, ktorý sa často zaujíma o tento problém, s cieľom zabezpečiť riadne monitorovanie dohody a dôkladne preskúmať, či sú potrebné ďalšie pozmeňujúce a doplňujúce návrhy.
<SPEAKER ID="012" NAME="Alejandro Cercas" LANGUAGE="ES">
Vážený pán predsedajúci, najprv by som chcel zablahoželať kolegyni pani Lynneovej k vynikajúcej práci, ktorú vykonala v našom výbore, k jej schopnosti zjednotiť všetky názory a k práci, ktorú vykonávala počas takej dlhej doby.
<P>
Blahoželám pánovi komisárovi Andorovi. Je to váš druhý deň, pán komisár, a dobrý začiatok vašej práce, za ktorú nesiete zodpovednosť. Okrem toho je tu aj druhá smernica týkajúca sa mikrofinancovania, ktorá už nejakú dobu znepokojuje tento Parlament. Budete mať tú česť vyriešiť za dva dni dva problémy, čo poskytne mnohým Európanom veľa možností. Ďakujem aj pánovi komisárovi Špidlovi za pomoc, ktorú poskytol v tejto záležitosti.
<P>
Už viete, a nebudem plytvať čas opakovaním, že rámcová zmluva je dôležitý právny nástroj pre zdravotný personál. Títo pracovníci sú každoročne postihnutí viac než miliónom nehôd, ktoré majú za následok vážne zdravotné riziká, ako sú vírusové infekcie, hepatitída C, AIDS a tak ďalej. Nie je to však dôležité len pre zdravotný personál, ale aj pre hospitalizovaných pacientov a ich rodiny. V podstate poskytne tento nástroj miliónom Európanov lepšiu ochranu.
<P>
Dosiahli sme to po zdolaní dlhej cesty, na ktorej sa zúčastnil tento Parlament, keď zaklopal na dvere Komisie a Rady, a musíme si pripomenúť vynikajúcu prácu pána Hughesa, ktorú vykonal počas tohto dlhého procesu.
<P>
Možno by som vám mohol stručne vysvetliť, prečo sú dnes poslanci socialisti veľmi spokojní. Myslím si, že práve dnes treba spomenúť niekoľko vecí.
<P>
Po prvé, dôležitosť ochrany zdravia a bezpečnosti pri práci. Je dôležité vytvoriť pracovné prostredie, ktoré je čo možno najbezpečnejšie pre pracovníkov, pre rodiny a občanov. Z ľudského hľadiska sme už poukázali na všetky následky týchto typov infekcií na pracovníkov a občanov, existujú tu však aj následky z hospodárskeho hľadiska. Pred niekoľkými dňami nám v tomto Parlamente hovorila Európska agentúra pre bezpečnosť a ochranu zdravia pri práci o niekoľkých kampaniach, ktoré uskutočňuje na podporu bezpečnosti a ochrany zdravia, a odhalila nám aj hospodárske štúdie, ktoré ukazujú, že napríklad v Austrálii predstavujú úrazy a choroby viac ako 6 % HDP v národnom hospodárstve. Aká vysoká je cena za nedostatok sociálneho zabezpečenia? Aká vysoká je cena za nedostatok hygieny a bezpečnosti pri práci? Je to teda investícia do ľudského kapitálu, ale aj investícia do civilizácie a hospodárstva.
<P>
Po druhé, dôležitosť prevencie, keďže prevencia je lepšia než liečba. Treba podniknúť kroky na zabránenie nehôd skôr, než k nim dôjde. Prevencia, ktorá je komplexnou záležitosťou, zahŕňa zvýšenie povedomia, informovanie, školenie a dohľad nad každou z týchto úloh.
<P>
Po tretie, v tomto štádiu je tiež dôležité spomenúť význam sociálnych partnerov, význam odborových organizácií. Bez nich by táto rámcová dohoda určite neexistovala a nebol by tu ani žiadny druh prevencie. Ľudia niekedy kritizujú odborové organizácie a hovoria, že sú pre spoločnosť nákladné, ale zabúdajú na veľké výhody, ktoré ponúkajú, keďže práve ony stoja za uvedením takých dôležitých stratégií na pracovisko, ako sú tie v rámcovej dohode.
<P>
Nakoniec musím spomenúť význam tohto Parlamentu, ktorý musí brániť svoju pozíciu pred verejnou mienkou a pred ostatnými inštitúciami Spoločenstva, lebo bez Parlamentu by táto rámcová zmluva neexistovala. Významná je tiež dôležitosť spolupráce Parlamentu s Komisiou a Radou. Oceňujem podporu španielskeho predsedníctva a dúfam, že bude slúžiť ako dobrý precedens pre novú fázu spolupráce medzi inštitúciami.
<SPEAKER ID="013" NAME="Elizabeth Lynne">
v mene skupiny ALDE. - Vážený pán predsedajúci, nemala som v úmysle využiť svoj rečnícky čas v mene skupiny, ale myslela som, že ho vlastne môžem rozdeliť a zúčastniť sa na rozprave o uznesení neskôr, ale zrejme to tak nebude; dnes ráno som bola informovaná, že vystúpim teraz. Dáva mi to príležitosť poďakovať všetkým tieňovým spravodajcom, ktorým som predtým nepoďakovala, opäť poďakovať pánovi Stephenovi Hughesovi, keďže práve Stephen a ja sme v roku 2004 navštevovali nemocnice aj s pánom Johnom Bowisom, ktorý bol európskym poslancom za konzervatívcov. My traja z politických strán sme chodili do nemocníc, aby sme sami zistili situáciu a myslím si, že práve toto bolo dôležité.
<P>
Tu, priamo na mieste, musíme zistiť skutočné potreby ľudí a vypočuť si zdravotné sestry, lekárov a zdravotný personál, keďže je potrebné vziať do úvahy ich názory. Stephen spomenul vykonávacie usmernenia. Chcela by som naozaj zistiť, či viete, či Komisia uvažuje nad predložením vykonávajúcich usmernení. Myslím si, že je veľmi dôležité, aby sme ich mali. Tiež by ma zaujímalo, či ste vedeli o časovom pláne, nad ktorým Rada uvažuje, lebo je veľmi dôležité, aby sme tento časový plán schválili čo najskôr, keďže tento zdravotný personál čakal už dosť veľa rokov.
<P>
Kým budeme čakať, nechceme už ďalšie zbytočné prípady poranení injekčnou ihlou. Za posledných pár rokov ich bolo príliš veľa. Uvedenú skutočnosť, ktorá sa práve teraz týka len zdravotníckeho sektoru, by som chcela rozšíriť aj na ďalšie sektory, najmä na väzenia. Myslím si, že je veľmi dôležité, aby boli chránení aj väzenskí dozorcovia. Pre týchto špecifických pracovníkov existuje veľa dôležitých vecí, ale jednou zo základných sú injekčné perá. Myslím si, že popri ostatných záležitostiach v uznesení je veľmi dôležité, aby tento zdravotný personál nebol vystavený zbytočným prípadom poranenia injekčnou ihlou.
<SPEAKER ID="014" NAME="Jean Lambert">
v mene skupiny Verts/ALE. - Vážený pán predsedajúci, aj ja by som chcela poďakovať pánovi Stephenovi Hughesovi a pani Liz Lynneovej za ich prácu v tejto záležitosti a chcela by som privítať tieto kroky, hoci by sme ich boli radi uvítali už skôr. Ako už bolo spomenuté, USA má príslušné právne predpisy od roku 2001. Takéto právne predpisy môžeme teraz vidieť v určitých častiach Európskej únie a konečne to dobiehame, ale, samozrejme, ešte veľa ľudí postihne tento problém.
<P>
Pokiaľ ide o riziko, Svetová zdravotnícka organizácia odhaduje, že zatiaľ čo 90 % prípadov ohrozenia týmto rizikom je v rozvojovom svete, 90 % hlásení o infekcii získanej pri výkone povolania sa uskutoční v Spojených štátoch a Európskej únii. Vieme, že hlavným problémom je nezverejňovanie skutočných údajov o prípadoch poranení ostrými predmetmi: odhady sa pohybujú medzi 40 % a 75 % a to je dosť veľa. Z tohto dôvodu si myslím, že by sme mali privítať skutočnosť, že v dohode sociálnych partnerov hovorí odsek 11 o povinnosti podávať správy za podmienky "nepripisovať vinu".
<P>
Myslím si však, že sa musíme tiež spýtať, prečo ľudia nepodávajú správy. Pravdepodobným dôvodom je, že nechápu riziká alebo sa po oznámení prípadu poranenia obávajú následkov, v neposlednom rade zrejme na ich zamestnanie v budúcnosti. V skutočnosti máme na niektorých miestach správy s neúčinným následným opatrením, inými slovami, aj keď ľudia oznámia poranenie, skoro nič sa nestane.
<P>
Určite nedostávajú lekársku pomoc, ktorú potrebujú, nieto ešte emocionálnu podporu alebo v niektorých prípadoch náhradné zamestnanie, ak sú považovaní za možné riziko pre pacientov, keď sa nakazili niečím ako HIV. Máme výskum, ktorý ukazuje, že u zdravotného personálu pracujúceho mimo nemocnice je väčšia pravdepodobnosť nespokojnosti s reakciou zamestnávateľov.
<P>
Hovorilo sa o rozsahu týchto opatrení. Samozrejme sa týkajú zdravotníckeho sektoru a sme veľmi radi, že táto dohoda zahŕňa aj praktikantov a subdodávateľov. Nie som si úplne istá, či začleňuje aj upratovací personál, a vzhľadom na to by som privítala nejaké vysvetlenie. Nezahŕňa však pracovníkov z ostatných rizikových profesií, takže dúfame, že sa tým budú členské štáty zaoberať.
<P>
Povinnosť školenia je mimoriadne dôležitá a dúfam, že členské štáty k nej budú pristupovať seriózne. Poskytovanie školenia a účasť na školení by mali byť povinné, mal by sa vyškoliť nový aj dočasný personál, lebo podľa mňa existuje názor, že ak raz vyškolíte ľudí, nebudete sa už tým viac zaoberať. V súčasnosti neprebieha dostatok školení ani tam, kde zamestnávatelia zaviedli stratégie týkajúce sa školení.
<P>
Spomenula sa aj otázka nákladov. Odhaduje sa, že školenie a preventívne opatrenia vrátane bezpečnejších nástrojov predstavujú asi tretinu nákladov týkajúcich sa prípadov poranení ostrými predmetmi. Je to dôležitá úspora v období uťahovania opaskov, ako aj dôležitá záležitosť týkajúca sa dotknutých osôb aj zamestnávateľov, ktorí sa skutočne môžu ocitnúť v riziku právneho konania, ak nepodniknú kroky na zabránenie takýmto úrazov.
<SPEAKER ID="015" NAME="Oldřich Vlasák" LANGUAGE="CS">
Dámy a páni, dohoda o prevencii poranení ostrými predmetmi je historicky prvou dohodou medzi odvetvovými sociálnymi partnermi. Vzhľadom na to, že sa odhaduje, že poranenia ostrými predmetmi v nemocniciach dosahujú v Európe viac než milión prípadov ročne, nemusíme sa tu presvedčovať, že ide o krok správnym smerom, lebo pri správnom dodržiavaní tejto dohody by sa týmto úrazom malo predísť. V praxi to pomôže vytvoriť bezpečné pracovné prostredie a ochrániť zdravotný personál pred infekciami prenášanými krvou spôsobenými poraneniami ostrými predmetmi.
<P>
Hoci vidíme nejaké nejasnosti v príkladoch alebo definíciách, verím, že sa urobí všetko pre to, aby sa od sociálnych partnerov získalo čo najviac informácií, všetky ustanovenia boli vyjasnené a Rada tak mohla dohodu ako celok prijať.
<P>
Chcel by som na tomto mieste zdôrazniť, že dohoda medzi zamestnávateľmi a zamestnancami je svojím spôsobom unikátnym európskym právnym nástrojom, ktorý na národnej úrovni nemá vo väčšine členských štátov obdobu. Táto forma samoregulácie, kde sa tí, ktorých sa daný problém dotýka, sami dohodnú na jeho riešení vo forme právnej normy, je podľa môjho názoru vzorovým príkladom európskej regulácie. Nie je to totiž ako pri regulácii emisií CO2, harmonizácii daní či štandardizácii verejných služieb, keď podniky a ich zamestnanci musia len pasívne a s veľkými nákladmi plniť to, čo sme im my a členské štáty naservírovali.
<SPEAKER ID="016" NAME="Jiří Maštálka" LANGUAGE="CS">
Dámy a páni, rád by som najprv poďakoval obidvom spravodajkyniam za veľký kus záslužnej práce, ktorú vykonali pri príprave tohto dokumentu. Som rád aj ako lekár, že si tu, na pôde Európskeho parlamentu, uvedomujeme naliehavosť potreby lepšej ochrany zdravotného personálu pred poraneniami spôsobenými ostrými predmetmi a že tomu zodpovedá aj obsah nariadenia.
<P>
Som však veľmi znepokojený pomalým postupom Komisie. Uplynulo už päť rokov od doby, keď bola Európska komisia na túto závažnú otázku po prvý raz upozornená, a takmer štyri roky od doby, keď Európsky parlament prijal uznesenie s požiadavkou legislatívneho riešenia otázky náležitej ochrany zdravotného personálu v Európskej únii pred infekciami prenášanými krvou.
<P>
Ako člen Výboru pre zamestnanosť a sociálne veci som v minulom volebnom období spolupracoval s kolegom Stephenom Hughesom a s kolegyňou Elizabeth Lynneovou a s ďalšími na tomto uznesení a je mi ľúto, že došlo k takému veľkému omeškaniu. Odporúčam, aby opatrenia navrhované smernicou boli v čo najkratšej možnej lehote prijaté. Vyzývam na zabezpečenie čo najväčšej ochrany a prevencie zdravotného personálu v čo najkratšej možnej dobe.
<SPEAKER ID="017" NAME="Elisabeth Morin-Chartier" AFFILIATION="PPE">
- (FR) Vážený pán predsedajúci, pán komisár, pani Lynneová, dámy a páni, chcela by som vám povedať, aká som dnes ráno nadšená, že sme sa zhodli na tomto návrhu smernice o prevencii poranení ostrými predmetmi. Máme tu skutočný problém týkajúci sa ochrany zdravia, ktorý musíme dať čo najrýchlejšie do poriadku. Všetci si uvedomujeme dôležitosť a dramatické následky tohto typu poranenia. Vážený pán komisár, musím povedať, že som spokojná s tým, ako ste sa postarali o rýchle riešenie tejto dohody, ktorá nás v tejto záležitosti posunie o niekoľko krokov dopredu.
<P>
Chcela by som poďakovať pani Lynneovej za jej prácu. Rovnako by som chcela poďakovať pánovi Hughesovi, lebo našou povinnosťou ako európskych poslancov je postarať sa o ochranu našich občanov. Sú to, samozrejme, zdravotnícki pracovníci - už sme o nich veľa hovorili. Je to upratovací personál, spomenuli ste aj väzenských dozorcov, ale chcela by som spomenúť aj ľudí pracujúcich v školstve, vo všetkých oblastiach medicíny na školách. No napriek tomu si myslím, že ide o otázku výchovy všetkých našich občanov, ktorí nesmú dovoliť, aby zdravotný personál alebo tí pracovníci, ktorí následne manipulujú s otupenými predmetmi, brali na seba zbytočné riziká.
<P>
Musím povedať, že spolu so spravodajcami, ktorí sa zaoberali týmto problémom, budeme v Európskom parlamente pripravení a ochotní zabezpečiť, aby tieto texty vykonávali všetky členské štáty, a budeme vyžadovať pravidelné informácie o ich vykonávaní. Toto je skutočne náš záväzok, naša povinnosť a je to niečo, čo by naozaj malo byť v strede záujmu a čo by sa malo týkať všetkých.
<SPEAKER ID="018" NAME="Sylvana Rapti" AFFILIATION="S&amp;D">
(EL) Vážený pán predsedajúci, chcela by som poďakovať starším poslancom Parlamentu, keďže toto je moje prvé funkčné obdobie, a kolegom pánovi Hughesovi a pani Lynneovej, pani spravodajkyni a tieňovým spravodajcom, keďže som sa do práce na tomto probléme, ktorý sa svojím spôsobom týka aj mňa osobne, zapojila až na jej úplnom konci.
<P>
Môj manžel je lekár a pred niekoľkými rokmi sa infikoval injekčnou ihlou. Z tohto dôvodu veľmi dobre poznám strach, ktorý prekonáva rodina pracovníka nemocnice poraneného ostrým predmetom. Dni strávené čakaním na výsledky boli mimoriadne náročné.
<P>
Chcela by som preto ešte raz vysloviť poďakovanie za prácu, ktorá bola vykonaná, a vyjadriť uspokojenie nad skutočnosťou, že po prvý raz vidíme, ako združenie zamestnávateľov a združenie zamestnancov spojili sily a dohodli sa, čo nám umožní dosiahnuť návrh uznesenia.
<P>
Mám pocit, že Európska únia skutočne plní svoje ciele a prijíma rozhodnutia so svojimi občanmi, pre svojich občanov. Spomeniem niečo, čo už opakovali ostatní poslanci, ale podľa mňa je dôležité, aby sme to povedali a stále na to mysleli, a to, že každoročne dôjde k miliónu poranení ostrými predmetmi.
<P>
Neviem viac zdôrazniť úlohu Európskeho parlamentu, ktorý od roku 2005 veľmi seriózne pracuje na tomto probléme. Na druhej strane by som vzhľadom na nedostatok personálu, ktorý je akútny najmä v Grécku, rada zdôraznila, že musíme skutočne zabezpečiť, aby toto uznesenie, táto smernica bola prijatá čo najrýchlejšie.
<P>
Je to rozhodnutie, ktoré tiež bude praktickým príspevkom k sociálnym cieľom Európskej únie, ktoré zahŕňajú zvýšenie zamestnanosti. Chcela by som Parlamentu pripomenúť, že Európska komisia nedávno prostredníctvom opätovne zvoleného predsedu odkázala Parlamentu, že jedným z odvetví, do ktorých sa usiluje investovať, sú úradnícke miesta.
<P>
Takže zachráňme životy, doslova aj metaforicky, vytvorením hodnotných pracovných miest v týchto veľmi ťažkých hospodárskych a sociálnych časoch.
<P>
Na záver by som chcela zaželať novému pánovi komisárovi veľa úspechov v jeho práci a ak smiem, poviem nasledovné: náš vážený a skúsený kolega pán Cercas povedal, že dúfa, že vykročíte "pravou" nohou. Dúfam, že vykročíte "ľavou" nohou a hovorím to preto, lebo prístup, ktorý bude reprezentovať sociálnu tvar Európy navonok, je veľmi dôležitý.
<P>
Musíme sa zamerať na zamestnancov, Európania to potrebujú.
<SPEAKER ID="019" NAME="Licia Ronzulli" AFFILIATION="PPE">
(IT) Vážený pán predsedajúci, dámy a páni, aj ja sa chcem s vami podeliť o osobnú skúsenosť. V nemocnici som pracovala 15 rokov a určitú dobu som bola súčasťou zdravotného personálu v kritickej oblasti: na operačnej sále.
<P>
Sama som sa poranila potenciálne infikovanými injekčnými ihlami a nástrojmi. Z tohto dôvodu, ako povedala pani Raptiová, si stále pamätám strach, ktorý som prežívala pri čakaní na výsledky testov, ale predovšetkým na to, ako som prechádzala takzvanou inkubačnou dobou medzi prípadnou kontamináciou a hypotetickým prepuknutím choroby.
<P>
Na základe tejto skúsenosti som presvedčená, že musíme zahlasovať za toto uznesenie, ktoré nakoniec poskytne právnu silu dohode týkajúcej sa bezpečnosti a ochrany stanovením minimálnych noriem pre celý zdravotný personál.
<P>
Zdravotnícky sektor predstavuje 10 % pracovných síl v Európskej únii, a aby som bola presnejšia, odhady uvádzajú 1,2 miliónov prípadov náhodného poranenia ostrým predmetom ročne, čo má za následok, že zdravotný personál postupne stráca motiváciu a veľmi často opúšťa svoju zdravotnícku profesiu. Svetová zdravotnícka organizácia okrem toho odhaduje, že 2,5 % prípadov môže sérokonvertovať na HIV a v 40 % prípadoch na rozličné formy hepatitídy B a hepatitídy C.
<P>
Práve z dôvodu veľkého množstva vážnych rizík, ktoré sú až príliš často na dennom poriadku, stráca zdravotnícka profesia na príťažlivosti v takej veľkej miere, že v posledných rokoch ju trápi nedostatok personálu. Navyše, ako sa tu už spomenulo, sú náklady na individuálne zdravotnícke služby týkajúce sa stresových situácií, ktorým je vystavený zdravotný personál počas rôznych monitorovacích období, a na diagnostické testy, ktoré trvajú najmenej šesť mesiacov od úrazu, značné a potom sú tu náklady spojené s pracovníkmi, ktorí sa už, bohužiaľ, nakazili.
<P>
S cieľom nepodceňovať tento problém chcem na záver povedať, že je nevyhnutné a správne prijať všetky dostupné preventívne opatrenia, ktorými možno zabrániť riziku úrazu alebo ho znížiť. Je to predovšetkým povinnosť zamestnávateľa, aby zaviedol tieto opatrenia, a povinnosťou zamestnanca je dodržiavať ich.
<SPEAKER ID="020" NAME="Ryszard Czarnecki" AFFILIATION="ECR">
(PL) Vážený pán predsedajúci, hovoríme o probléme, ktorý sa stal v skutočnosti najzávažnejším v oblasti zdravotníctva. Spomeniem štatistiku. V Európskej únii sa ročne stane asi milión týchto nešťastných poranení ostrými predmetmi. V Spojených štátoch sa odhaduje okolo 380 000 prípadov, ale sami Američania hovoria, že toto číslo je príliš nízke. Samozrejme, musíme zdôrazniť, že sa to týka najmä zdravotného personálu, ale existuje tu aj ďalší aspekt: hovoríme aj o pacientoch, ktorí sú tiež vystavení tomuto riziku. V týchto prípadoch, a tu musíme byť úprimní, musíme riešiť problém vysokých súm peňazí, ktoré musia nemocnice zaplatiť ako kompenzáciu. Je samozrejmé, ako už povedali iní rečníci, že prevencia je tu najdôležitejšia, keďže prevencia je vždy podstatne lacnejšia než liečba.
<P>
Toto uznesenie si podľa môjho názoru zaslúži plnú podporu. Je to odpoveď na očakávania vyjadrené zdravotníckym sektorom a jeho dôležitosť stúpa, keďže problém narastá. Narastá tiež problém kompenzácie, na ktorú si robí nárok zdravotný personál aj pacienti. V skutočnosti teda nie je bezvýznamný ani finančný aspekt. Naša politická skupina, v ktorej mene hovorím, podporuje návrh uznesenia. Myslíme si, že takto môžeme vyriešiť určitý problém súčasnosti a tiež splniť potreby spotrebiteľov a zamestnancov v zdravotníckom sektore v krajinách Európskej únie.
<SPEAKER ID="021" NAME="Georgios Papanikolaou" AFFILIATION="PPE">
(EL) Vážený pán predsedajúci, ujal som sa dnes slova, aby som poďakoval spravodajkyniam a každému, kto sa zúčastnil tejto rozpravy.
<P>
Niekedy hovoríme, že Európa sa musí priblížiť k svojim občanom. Touto rozpravou sme to určite dokázali. Rozprával som sa so známym v mojom veku, čerstvým lekárom, a keď som mu povedal o tejto rozprave, veľmi ho to potešilo a povedal mi, že je to naozaj veľmi dôležité a že sa máme pokúsiť presne vysvetliť, čo robíme pre ľudí v Európe. Dôležitá je prevencia a informovanie o rizikách, ktorým sú vystavení pracovníci v zdravotníctve. Je naozaj dôležité, aby sme každému vysvetlili, že pre týchto ľudí, ktorí pracujú nadčas, niekedy v stiesnených priestoroch a s vysokým počtom pacientov, je dôležitá možnosť prijať aspoň najdôležitejšie a nevyhnutné opatrenia.
<P>
Potrebujeme zdravý personál v nemocniciach, aby sme raz ako pacienti mohli využívať ich starostlivosť a najlepšiu možnú liečbu.
<SPEAKER ID="022" NAME="Karin Kadenbach" AFFILIATION="S&amp;D">
(DE) Vážený pán predsedajúci, cieľom našej politiky by malo byť vytvorenie prostredia, ktoré zaručí najvyššiu možnú kvalitu života pre občanov Európskej únie. Jedným z hlavných problémov, ktorým čelíme v týchto časoch, je udržanie a vytváranie pracovných miest. Nemali by sme však zabudnúť, že sme povinní zabezpečiť, aby tieto miesta nemali nepriaznivý vplyv na ich zdravie alebo vystavovali ich zdravie riziku. Z tohto dôvodu je veľmi dôležitá prevencia, zdravotná starostlivosť a bezpečnosť pri práci.
<P>
Pevne verím, že vykonávanie tejto dlho očakávanej smernice vytvorí správne podmienky na tvorbu bezpečnejších pracovných miest v každej oblasti zdravotnej starostlivosti, kde je personál denne vystavený týmto rizikám. Myslím si, že je v záujme všetkých európskych občanov, aby sa to čo najskôr stalo realitou.
<SPEAKER ID="023" NAME="László Andor">
člen Komisie. - Vážený pán predsedajúci, v prvom rade by som chcel povedať, že som rád, že sa tento návrh teší širokej podpore Parlamentu. Ľutujem, že tento proces trval dlhšie, než mnohí z vás čakali, ale rád by som povedal, že som absolútne presvedčený o potrebe sociálneho dialógu: musíme rešpektovať stanovisko sociálnych partnerov. Nezvyšuje len legitimitu rozhodnutia, ale napomáha jeho plnenie, lebo tí, ktorí sa zúčastňujú na tvorbe nového predpisu, majú väčší záujem o jeho úspech. To je veľmi dôležité.
<P>
Už vieme, že existuje pracovný dokument medzi sociálnymi partnermi týkajúci sa objasnenia rámcovej dohody a tiež jej vykonávania, takže dúfame, a podľa mňa môžeme veriť, že vo finálnom štádiu bude hrať v Rade významnú úlohu: bude to odpoveď na niektoré obavy týkajúce sa vykonávania. Inak existuje aj záujem o dlhodobejšie pokračovanie. Je to veľmi dôležité pre monitorovanie úspešnosti tejto novej smernice.
<P>
Chcel by som vás upozorniť na text, ktorý hovorí, že signatárske strany preskúmajú uplatňovanie tejto zmluvy päť rokov od dátumu rozhodnutia Rady, ak o to jedna zo strán dohody požiada. Inými slovami, je veľmi dôležité, aby bolo monitorovanie vykonávania a zmien výskytu takýchto poranení východiskovým bodom, ak by ktorákoľvek strana chcela využiť túto príležitosť.
<P>
Nakoniec mi dovoľte povedať niečo o druhom dni novej Komisie, keďže zopár rečníkov vo svojich prejavoch zdôraznilo, že je skutočne veľmi dôležité, aby Komisia venovala viac pozornosti ľuďom v Európe, na ktorých sa zabúda, tým vekovým skupinám alebo profesiám, ktoré jednoducho nemôžu hovoriť za seba: predtým boli buď ignorovaní alebo postavení na vedľajšiu koľaj.
<P>
Zdravotnícky sektor je, samozrejme, dôležitý sektor, musíme mu venovať veľa starostlivosti a pozornosti. Pracovníci v nemocnici a v zdravotníckom sektore sú nielen vystavení riziku poranenia ostrými predmetmi a nákazy infekciami, ale všetci vieme, že majú veľmi dlhý pracovný čas. Z tohto dôvodu musíme k posudzovaniu takýchto skupín, ktoré sú veľmi dôležité, pristupovať komplexne najmä v čase krízy, keď očakávaná fiškálna konsolidácia ovplyvní podmienky týchto ľudí v práci. V našom programe by to preto malo byť na poprednom mieste tak, ako je to v mojom osobnom programe.
<SPEAKER ID="024" NAME="Predsedajúci">
Ďakujem, pán komisár. Som presvedčený, že sme všetci vďační iniciátorom tejto rozpravy. Dúfajme, že sa veci zlepšia.
<P>
Rozprava sa skončila.
<P>
Hlasovanie sa uskutoční dnes o 12.00 hod.
