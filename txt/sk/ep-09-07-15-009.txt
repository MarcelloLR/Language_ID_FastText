<CHAPTER ID="009">
Čína (rozprava) 
<SPEAKER ID="160" NAME="Predsedajúci">
Ďalším bodom programu sú vyhlásenia Rady a Komisie o Číne.
<SPEAKER ID="161" NAME="Carl Bildt">
úradujúci predseda Rady. - Vážený pán predsedajúci, ďalšia rozprava, o ktorej netreba pripomínať, že je pomerne dôležitá. A hoci jej predmetom je Čína, samozrejme, vychádza zo závažných udalostí, ku ktorým došlo v provincii Sin-ťiang v západnej časti Číny. Viem, že tieto udalosti sledovali mnohí poslanci a poslankyne tohto Parlamentu ako aj jednotlivých národných parlamentov v celej Európe.
<P>
My ako Rada sme takisto vyjadrili znepokojenie nad správami o nepokojoch a žiadali sme umiernenosť na všetkých stranách konfliktu a mierové riešenie situácie. Myslím si, že nastal čas povedať, že ľudským právam pripisujeme veľký význam. Taktiež vyslovujeme úprimnú ľútosť nielen nad stratou ľudských životov, ale aj nad škodami na majetku a nad všetkými udalosťami, ktorých sme boli svedkami, a tých, ktorí sú za ne zodpovední, môžeme iba odsúdiť, bez ohľadu na to, o koho ide.
<P>
Ale dovoľte mi využiť túto príležitosť a pozrieť sa na problematiku nášho vzťahu s Čínou z trochu širšej perspektívy. Je to krajina, s ktorou máme mimoriadne komplexné vzťahy. V skutočnosti, keď sme sa v roku 2003 rozhodli vytvárať tieto vzťahy v rámci rozsiahleho strategického partnerstva, podujali sme sa na neobyčajne ambicióznu úlohu, čo sa výrazne odzrkadľuje v širokom a rozmanitom vzťahu, ktorý dnes máme s Čínou.
<P>
Komplexnosť, samozrejme, prináša príležitosti. Prináša aj rôzne úlohy. Tento vzťah sme sa snažili otvoriť do takej miery, aby sme mohli na rovinu a otvorene diskutovať o akýchkoľvek otázkach na obidvoch stranách. Základom pre takýto otvorený dialóg je spoločný záujem rozvíjať náš vzťah, náš spoločný záujem dosiahnuť celosvetový mier a stabilitu.
<P>
Usilujeme sa o to prostredníctvom dialógu a prostredníctvom multilateralizmu. Máme každoročné samity a máme pomerne časté rokovania na úrovni ministrov zahraničných vecí. Máme aj intenzívne polročné dialógy o otázkach ľudských práv a potom, samozrejme, medziodvetvové dialógy o rôznych otázkach, pričom obchod je, samozrejme, mimoriadne dôležitou otázkou. Máme aj každoročné dialógy na vysokej úrovni o obchodných a hospodárskych záležitostiach. Ako viete, v roku 2007 sme začali viesť aj rokovania o dohode o partnerstve a spolupráci. V rokovaniach sa dosahujú pokroky, ale obidve strany ešte majú potenciál zvýšiť úsilie v týchto rokovaniach.
<P>
Máme veľmi jednoznačný záujem rozvíjať vzťah s Čínou vo všetkých oblastiach a to zahŕňa, ako som povedal, možnosť otvoreného a priamočiareho dialógu aj o otázkach, v ktorých sa naše hodnoty môžu líšiť, a vieme, že také otázky existujú vrátane ľudských práv, vrátane otázok ako uplatňovanie trestu smrti, ale aj úsilie o spoločný záujem, ktorý pochopiteľne máme v týchto dňoch: otázka celosvetovej finančnej stability a otázka, ako riešiť problém zmeny klímy, sú dôležité.
<P>
Dôležité sú aj otázky zahraničnej politiky, či už situácia, ktorej čelíme na Kórejskom polostrove s provokáciou zo strany KĽDR alebo situácia v Mjanmarsku, kde nás, samozrejme, znepokojuje to, čo sa tam deje, ale naše obavy sa týkajú aj situácie v Afrike a potreby ochrániť dôležité námorné cesty v oblasti Afrického rohu.
<P>
Nebudem teraz ďalej rozoberať túto problematiku, ale chcel by som zdôrazniť naše obavy vzhľadom na nedávne udalosti, hoci ich nevieme posúdiť do všetkých detailov, pretože sú nesmierne komplikované, našu nádej, že je možné riešiť ich mierovou cestou a našu pripravenosť viesť s čínskymi orgánmi otvorený dialóg o týchto otázkach, ako aj o širokom spektre ostatných záujmov, ktoré máme spoločné a o ktorých musíme diskutovať.
<SPEAKER ID="162" NAME="Catherine Ashton">
členka Komisie. - Vážený pán predsedajúci, skutočnosť, že táto rozprava bola zaradená do programu vášho prvého plenárneho zasadnutia, svedčí o dôležitosti, ktorú tento Parlament pripisuje nášmu strategickému vzťahu s Čínou. Opäť vítam možnosť stručne načrtnúť pohľad Komisie v mene svojej kolegyne pani Benity Ferrerovej-Waldnerovej, ktorá je tento týždeň, ako som spomenula, bohužiaľ, na cestách a nemôže tu byť.
<P>
Nemusím tomuto Parlamentu pripomínať obrovský pokrok, ktorý sme dosiahli vo vzťahoch s Čínou od nášho prvého samitu pred 10 rokmi. Zmenili sa hospodárske a obchodné vzťahy, pribúdajú medziľudské kontakty a vedieme dialóg o čoraz širšom okruhu otázok.
<P>
Rokovania o novej dohode o partnerstve a spolupráci napredujú dobre po poslednom samite EÚ a Číny v máji a môžeme ťažiť z rastúceho počtu kontaktov na vysokej úrovni vrátane mimoriadne úspešnej návštevy premiéra Wena u predsedu Barrosa začiatkom tohto roku a zasadnutia mechanizmu hospodárskeho a obchodného dialógu na vysokej úrovni, ktorému som predsedala spolu s vicepremiérom Wangom Čchi-šanom.
<P>
Dnes sa, samozrejme, sústredíme na globálne otázky vrátane hospodárskej a finančnej krízy a zmeny klímy, ako aj regionálne otázky. Zároveň sa veľmi zaujímame o vnútornú situáciu v Číne, kde sme svedkami mnohých pôsobivých úspechov, ale aj udalostí, ktoré vyvolávajú obavy. Stratégia Číny otvárať svoje hospodárstvo svetu vytrhla stovky miliónov ľudí z chudoby a pomohla svetu pokročiť v úsilí dosiahnuť dôležité rozvojové ciele tisícročia. Ale Čína je obrovská krajina so značnými vnútornými problémami a rozdielmi medzi jednotlivými regiónmi.
<P>
Sila nášho strategického partnerstva nám umožňuje aj konštruktívnu a otvorenú výmenu názorov o otázkach, v ktorých sa pohľad Európy a Číny rozchádza. K takýmto otázkam patria aspekty našich obchodných vzťahov alebo otázka ľudských práv, napríklad v súvislosti s Tibetom, o ktorý, ako viem, sa tento Parlament mimoriadne zaujíma. Nedávno sme vyjadrili veľké znepokojenie nad nepokojmi v provincii Sin-ťiang, odsúdili sme stratu ľudských životov a vyslovili sme našu úprimnú sústrasť rodinám obetí. Vyzvali sme všetky strany konfliktu, aby prejavili umiernenosť a aby okamžite prestali páchať akékoľvek násilné činy. Dúfame v pokojné riešenie situácie prostredníctvom dialógu bez ďalšieho krviprelievania.
<P>
EÚ sa dlhé roky snažila tlmočiť čínskym orgánom svoje znepokojenie nad situáciou národnostných menšín v Číne a podeliť sa o svoje vlastné, mnohokrát bolestivé, skúsenosti s riešením príčin marginalizácie, vylúčenia a diskriminácie, čo sú problémy, ktorým tieto národnostné menšiny často čelia.
<P>
Všetci máme spoločný cieľ, aby bola Čína otvorenejšia a transparentnejšia, aby dodržiavala medzinárodné normy ľudských práv a aby spolupracovala pri riešení celosvetových otázok. S týmto cieľom musíme pokračovať v hlbšej integrácii Číny do medzinárodného spoločenstva a pracovať na rozvoji vzájomného strategického partnerstva v konštruktívnom duchu.
<SPEAKER ID="163" NAME="Elmar Brok" LANGUAGE="DE">
Vážený pán predsedajúci, pán úradujúci predseda Rady, pani komisárka, dámy a páni, súhlasím so základnou podstatou toho, čo povedali predchádzajúci rečníci z Rady a z Komisie. Tiež som toho názoru, že by sme mali pokračovať v politike jednej Číny s cieľom dosiahnuť súdržnosť Číny ako jednotného štátu a že nič z toho nechceme ohroziť. Samozrejme nepripúšťame násilie, či už ide o násilie zo strany demonštrujúcich v určitých podmienkach alebo násilie zo strany štátu proti demonštrujúcim, ako to bolo v tomto prípade. Toto som chcel spomenúť ako prvé.
<P>
Musíme však aj pochopiť, že tvrdosť centrálnej vlády Číny, ktorá v tomto mnohonárodnostnom štáte s mnohými kultúrnymi odlišnosťami neprejavuje dostatočnú úroveň tolerancie, vždy bude opakujúcim sa problémom. Z tohto dôvodu sú väčšia kultúrna autonómia, väčšie príležitosti na mobilitu a príležitosti súvisiace so zachovaním identity a jazyka nevyhnutnými predpokladmi na to, aby všetci občania tohto mnohonárodnostného štátu mohli žiť spoločne pod jednou strechou.
<P>
V histórii Číny došlo k viacerým odštiepeniam a opätovným zjednoteniam sprevádzaným rozsiahlymi násilnosťami. Toto sa tiahne ako červená niť celou históriou Číny. Čína si musí uvedomiť, že takto to nemôže pokračovať a že musí zaviesť túto autonómiu.
<P>
Ujgurovia sú umiernená sunnitská menšina. Nepredstavujú žiadnu priamu teroristickú hrozbu. Nebezpečenstvo je preto rovnaké ako to, ktoré vidíme v Tibete, a to, že ak Čína neuzavrie dohodu s umiernenými predstaviteľmi, stále sa nájdu mladí radikáli, ktorí už viac nemôžu a nechcú čakať. Odďaľovanie riešenia v súvislosti s identitou preto oddiali riešenie z dlhodobého hľadiska. Je mimoriadne nerozumné, že čínska vláda hovorí iba o teroristoch a tvrdí, že títo ľudia chcú zničiť jednotu štátu a že sú za tým zahraničné skupiny ako al-Káida a iní. Toto nepovažujem za riešenie pre túto krajinu, a preto by sme mali dať jasne najavo, že neakceptujeme takúto politiku. Toto všetko je potrebné chápať v zmysle premisy, ktorú som uviedol na začiatku svojho vystúpenia.
<SPEAKER ID="164" NAME="Adrian Severin">
v mene skupiny S&D. - Vážený pán predsedajúci, Číňania majú plné právo pýtať sa nás, prečo Európsky parlament zaradil rozpravu o situácii v Číne do programu prvého plenárneho zasadnutia vo svojom novom volebnom období.
<P>
Naša odpoveď musí byť jednoznačná: dôvodom je, že Čína je pre nás veľmi dôležitá, a nie pretože si myslíme, že je našou úlohou poúčať Čínu alebo vnucovať jej naše názory na to, ako by sa mali riešiť citlivé vnútorné problémy tejto krajiny. Práve preto, že Čína je pre nás taká dôležitá, by sme mali venovať dôkladnú pozornosť akejkoľvek udalosti ohrozujúcej jej vnútornú stabilitu a akejkoľvek udalosti, ktorá by mohla ohroziť jej bezpečnosť.
<P>
Tentoraz došlo k udalostiam v kontexte mnohonárodnostného charakteru provincie Sin-ťiang a úsilia Ujgurov, dominantnej národnostnej skupiny, o autonómiu. Takýto kontext je vždy citlivý, a preto je dôležité rešpektovať ľudské práva a práva menšín, čo vedie k pocitu dôstojnosti a bezpečnosti pre menšiny aj pre väčšinu.
<P>
Práva menšín by však nemali byť zámienkou pre - a ani nemohli ospravedlniť - separatistické snahy, extrémistické prostriedky na podporu týchto snáh a rozhodne ani zabíjanie mierumilovných civilistov, ktorí patria k menšine alebo k národnostnému spoločenstvu.
<P>
Zatiaľ čo žiadame plné rešpektovanie ľudských práv a práv menšín, zatiaľ čo vyslovujeme sústrasť všetkým obetiam nedodržiavania týchto práv, zatiaľ čo žiadame vysvetlenie v súvislosti s teroristickým, náboženským, extrémistickým a separatistickým rozmerom týchto udalostí, Európsky parlament by mal ponúknuť pomoc čínskej vláde a spoločnosti pri zvládaní tejto zložitej situácie, ktorá je problémom aj v niektorých našich krajinách. Keď žiadame čínsku vládu, aby sa vzdala neprimeraného používania moci, musíme žiadať aj všetkých na celom svete, aby upustili od zneužívania práv menšín ako prostriedku na dosahovanie geopolitických cieľov.
<SPEAKER ID="165" NAME="Graham Watson">
v mene skupiny ALDE. - Vážený pán predsedajúci, tento Parlament mal dlho kritický postoj k Čínskej ľudovej republike pre jej zaobchádzanie s národnostnými menšinami. Ujgurovia v provincii Sin-ťiang trpeli viac než dosť, najmä od okupácie východného Turkestanu Čínskou ľudovou republikou, ktorá začala v roku 1949.
<P>
Čínska ľudová republika tvrdí, že sa neusiluje o územnú expanziu. História dokazuje, že vo východnom Turkestane, v Tibete a na Taiwane sa pod komunistickou nadvládou usilovala o ich ovládnutie a podmanenie. Toto je dôvod, prečo Európska únia nesmie zrušiť embargo na vývoz zbraní do Číny.
<P>
Vyjadrenia tureckého premiéra v reakcii na nedávne nepokoje, ktorý hovoril o "genocíde", sú trochu prehnané, ale to, že sa Čínska ľudová republika sťažuje na zasahovanie do vnútorných záležitostí, poukazuje na jej dojemne zastaraný pohľad na svet. Ak sa kontúry svetového hospodárstva rysujú na počítačových univerzitách na západnom pobreží Ameriky, v indických call centrách a v čínskych továrňach a ak je možné za jednu nanosekundu preniesť zásadné rozhodnutia z Pekingu do Bruselu, skutočne sme sa stali jedným celosvetovým spoločenstvom a v tomto spoločenstve niet priestoru pre utláčanie ani podmaňovanie na základe rasy, náboženstva alebo národnosti, niet priestoru pre islamofóbiu ani pre antisemitizmus alebo akýkoľvek iný druh nenávisti.
<P>
V tomto prípade problémy Číny vyplývajú z toho, že sláva Ríše stredu bledne. Potrebuje, aby viac mladých ľudí pracovalo v zahraničí, a podobným problémom čelíme aj tu v Európskej únii. Videl som to, keď som pred štyrmi rokmi navštívil Urumči. Ale Čínska ľudová republika zistí, že potrebuje politiku na ochranu hospodárskych imigrantov, politiku na uznanie legitímnych požiadaviek národnostných menšín, tak ako my.
<P>
Toto, pán Bildt, je úlohou Európskej únie. Vieme, že vyspelé demokracie ochotnejšie umožňujú národom autonómiu a sebaurčenie. V skutočnosti majú najväčšie problémy v Európe mladšie demokracie, napríklad v Španielsku alebo v Maďarsku. Musíme pomôcť čínskemu ľudu, ktorý určite dokáže žiť v demokracii, ako vidíme na príklade Taiwanu a Hongkongu, aby sa mu podarilo zosúladiť rastúcu hospodársku moc krajiny s rastúcou politickou vyspelosťou pri rozvoji demokracie, a musíme mu pomôcť rozvíjať stratégie na toto zosúladenie, programy ako Erasmus Mundus, programy, o ktorých hovorila pani komisárka, na posilnenie mobility. Som presvedčený, že Európska únia môže zohrať dôležitú úlohu pri spolupráci s Čínou s týmto cieľom.
<SPEAKER ID="166" NAME="Helga Trüpel">
v mene skupiny Verts/ALE. - (DE) Vážený pán predsedajúci, pani komisárka, pán úradujúci predseda Rady, odsudzujem násilie na obidvoch stranách konfliktu, zo strany Chanov aj zo strany Ujgurov, a trúchlim za všetkými nevinnými obeťami.
<P>
Toto však nie je konflikt, v ktorom si obidve strany sú rovné. Ujgurovia sú utláčaným národom, ktorý má iba deväť miliónov príslušníkov. Domnievam sa, že menšinová politika v Čínskej ľudovej republike zlyhala. Spoločnosť takisto nie je harmonická, ako tvrdí Komunistická strana Číny. V ujgurskej autonómnej oblasti Sin-ťiang je rovnako málo kultúrnej autonómie ako v Tibete. Nie je tam žiadna skutočná autonómia, hoci sa táto provincia označuje ako autonómna oblasť, a predovšetkým - a toto je podstatné najmä pre mladšiu generáciu - Ujgurovia nemajú rovnaké sociálne a hospodárske práva ako zvyšok obyvateľstva. Komunistická strana Číny však uznáva iba jedno obvinenie, ktoré sa dookola opakuje, a to obvinenie z protizákonného separatizmu. Ktokoľvek, kto propaguje ľudské práva a demokraciu v Číne, sa vystavuje riziku vyhlásenia za zločinca a separatistu.
<P>
Čínska ľudová republika však musí pochopiť, že reálna šanca na mier v krajine bude iba vtedy, ak budú zaručené práva menšín. Jedine uznaním rovnakých práv dosiahne Čína pokoj v krajine a uznanie krajiny ako takej.
<P>
Mám poslednú veľmi dôležitú pripomienku k švédskemu predsedníctvu. Áno, je pravda, že máme záujem o strategické partnerstvo s Čínou vzhľadom na politiku v oblasti klímy a na všeobecné otázky zahraničnej politiky. Nemôžeme sa však zriecť ľudských práv a kritického postoja k situácii v súvislosti s ľudskými právami v Číne pre tento strategický záujem. Naopak, v strategickej politike v súvislosti s Čínou musíme jasne deklarovať svoje stanovisko k menšinovej politike a k porušovaniu ľudských práv v Číne.
<SPEAKER ID="167" NAME="Charles Tannock">
v mene skupiny ECR. - Vážený pán predsedajúci, Ujgurovia po storočia živorili v nehostinnom kúte obrovskej krajiny. Väčšinou sú to mierumilovní stúpenci islamu. V posledných rokoch však, bohužiaľ, čoraz viac miestnych obyvateľov zradikalizovali teroristi napojení na al-Káidu. Čína nikdy nebola tolerantná k odporu ani k vlastným menšinám, ale stotožňujem sa s obavami o hrozbe ujgurského islamského terorizmu. V skutočnosti som pred troma rokmi pomohol presvedčiť Radu, aby zakázala ujgurský Front oslobodenia východného Turkestanu.
<P>
Ujgurskí teroristi, z ktorých niektorí sú až v ďalekom zálive Guantánamo, nesmú zneužívať čínsky autoritatívny režim a dominanciu Chanov ako zámienku na šírenie strachu a násilia, keďže väčšina obetí nedávnych násilností boli v skutočnosti Chanovia.
<P>
Mnohých z nás prirodzene znepokojuje otázka ľudských práv v Číne a ja sa tiež angažujem ako priateľ Taiwanu. Avšak EÚ ostáva pevne spätá s politikou jednej Číny a vzhľadom na to, že EÚ oficiálne považuje Taiwan a Tibet za súčasť Čínskej ľudovej republiky, by sme určite žiadnym spôsobom nemali podporovať odtrhnutie provincie Sin-ťiang.
<P>
Zaujímavým aspektom na tejto záležitosti je, či tento spor prinúti moslimských partnerov Číny v Afrike, ako napríklad Sudán, prehodnotiť ich vzťahy s touto krajinou.
<P>
Na záver chcem poznamenať, že turecký premiér Erdogan označil tieto násilnosti za genocídu: trochu prekvapivé vyhlásenie, keďže jeho vlastná krajina neuznala genocídu v Arménsku. Jeho úsilie odvolávať sa na panturecký nacionalizmus je tiež pokrytecké vzhľadom na zaobchádzanie Turecka so svojimi vlastnými menšinami, predovšetkým s Kurdmi vo východnom Turecku.
<SPEAKER ID="168" NAME="Bastiaan Belder" LANGUAGE="NL">
Výzva na džihád už zaznela v provincii Sin-ťiang aj za jej hranicami a teraz hrozí dramatické vystupňovanie krvavých stretov medzi Chanmi a Ujgurmi na území Číny aj za jeho hranicami. Miestne kresťanské spoločenstvo sa snaží zo všetkých síl zasadzovať proti nebezpečnému náboženskému rozmeru národnostných rozporov v provincii Sin-ťiang. Spoločenstvo sa modlí najmä za mier, stabilitu a spravodlivosť pre všetkých občanov provincie Sin-ťiang.
<P>
Čínska vláda nerozumne neprijíma túto pomocnú ruku, ale represívne ju odbíja. Toto je zrejmé z nedávnych otvorených zásahov štátnych orgánov proti mierumilovným protestantským domácim cirkvám. Tretieho júla boli počas bohoslužieb zatknutí ôsmi kresťania v provincii Sin-ťiang. Štyria z nich sú stále zadržiavaní na neznámom mieste a dvaja čínsko-americkí misionári sú nezvestní.
<P>
Žiadam Radu a Komisiu, aby bezodkladne naliehali na čínske orgány, aby zaručili slobodu vykonávania náboženských úkonov pre všetkých v tejto kritickej situácii v provincii Sin-ťiang. Toto je jediný účinný prostriedok v súvislosti s výzvou na džihád a poskytol by aj dôkaz čínskym protestantským domácim cirkvám, že sú súčasťou pekinského plánu na vytvorenie harmonickej spoločnosti.
<SPEAKER ID="169" NAME="Laima Liucija Andrikien" AFFILIATION="PPE">
Vážený pán predsedajúci, "násilie", "veľký počet obetí", "stovky mŕtvych a zranených v Číne po nepokojoch v provincii Sin-ťiang": to sú alarmujúce správy spred 10 dní. V provincii Sin-ťiang bol úplne zablokovaný internet, čím sa obmedzila komunikácia v púštnej oblasti smerom do provincie aj von z nej. Vzhľadom na minuloročné udalosti v Tibete by mali byť nedávne udalosti vo východnom Turkestane, známom aj ako Sin-ťiang, budíčkom pre čínsku vládu a jej všeobecný prístup k národnostným menšinám v Číne.
<P>
Ujgurský národ vyslal posolstvo, že tento prístup zlyhal a že čínska vláda to musí pochopiť a hľadať riešenie. Osem miliónov Ujgurov v tejto provincii sa dlho sťažovalo na to, ako sa k nim správa čínska centrálna vláda, ktorá ich neochránila pred násilnými páchateľmi pri nedávnych rasistických útokoch. Nemá to nič do činenia s vojnou proti terorizmu - kontroverznou koncepciou, ktorú čínska vláda používa ako ospravedlnenie pre represívne zaobchádzanie s Ujgurmi vo východnom Turkestane.
<P>
Skutočnosť, že prezident Chu Ťin-tchao musel skrátiť svoju účasť na samite krajín G8 v Taliansku a vrátiť sa do Číny, naznačuje, že čínska vláda si uvedomuje, že udalosti v provincii nie sú iba ojedinelým javom. Namiesto hľadania riešení utláčaním a tvrdými zásahmi potrebuje čínska vláda pozitívne kroky pri riešení hlavných sťažností Ujgurov, najmä ak chce Čína dokázať svoju vyspelosť a vytvoriť harmonickú spoločnosť.
<P>
Plne podporujem stanovisko EÚ, ktoré tlmočil úradujúci predseda a ktoré nalieha na umiernenosť na všetkých stranách konfliktu a požaduje, aby čínska vláda rešpektovala slobodu prejavu a informácií, ako aj právo pokojne protestovať.
<SPEAKER ID="170" NAME="Véronique De Keyser" AFFILIATION="S&amp;D">
(FR) Vážený pán predsedajúci, čínska vláda rázne potlačila násilnosti, ku ktorým došlo v autonómnej oblasti Sin-ťiang. Oficiálny počet mŕtvych, ktorý majú za následok konflikty medzi Ujgurmi a Chanmi, je 186, ale krviprelievanie pokračuje.
<P>
Tieto násilnosti Čína prezentuje ako obyčajné národnostné konflikty medzi Chanmi a Ujgurmi, hoci v skutočnosti ide o takmer nevyhnutný dôsledok jej represívnej politiky v provincii Sin-ťiang. Tento región má strategický význam, ale ťažko sa kontroluje. Keďže je kľúčovou tranzitnou cestou a má nerastné bohatstvo v podobe zlata, ropy a zemného plynu, je dôležitý pre dodávky energie do Číny v budúcnosti. Jeho obyvateľstvo však tvorí veľa národnostných skupín, ktoré nemajú čínsky pôvod, pričom najväčšou z nich sú Ujgurovia. Táto národnostná skupina tvorí takmer polovicu obyvateľstva a väčšinou ide o turecky hovoriacich sunnitských moslimov. Desať rokov boli systematicky diskriminovaní a vyhrážali sa im asimiláciou a smrťou, pričom ich identita je ohrozená.
<P>
V skutočnosti bola politika Číny v osemdesiatych rokoch k národnostným menšinám liberálna, ale postupne sa sprísňovala a čínske orgány zneužili udalosti z 11. septembra 2001 na propagáciu ich boja proti - a všimnite si, ako všetko skĺbili dokopy - terorizmu, separatizmu a náboženskému extrémizmu. V apríli 2009 vydala organizácia Amnesty International jednoznačné varovanie: po Tibete bude nasledovať Sin-ťiang. Keďže politika nenásilia zlyhala, ujgurskí separatisti budú hľadať iné spôsoby, ako dosiahnuť naplnenie svojich požiadaviek na uznanie ich identity, a toto sa v skutočnosti stalo.
<P>
Čína však nemôže naďalej udržiavať svoju súdržnosť prostredníctvom opakovaného krviprelievania. Ako signatár medzinárodných dohôd je povinná chrániť svoje národnostné menšiny. K ochrane týchto menšín ju okrem toho zaväzuje aj ústava spolu so zákonom z roku 1984 o regionálnej autonómii národnostných menšín. Bude pred tým Európa aj naďalej iba zatvárať oči, odsudzovať utláčanie a bezúspešne prosíkať o prepustenie politických väzňov? Nie. Otázka ľudských práv v Číne je politický problém a musíme sa odvážiť pripomenúť tejto krajine jej záväzky voči jej obyvateľom a riziko, ktoré ponesie vzhľadom na medzinárodné spoločenstvo, ak tieto záväzky nesplní. V tomto ohľade budeme očakávať dôrazné kroky od švédskeho predsedníctva.
<SPEAKER ID="171" NAME="Tomasz Piotr Poręba" AFFILIATION="ECR">
(PL) Vážený pán predsedajúci, spôsob, akým sa riešili protesty v provincii Sin-ťiang, poskytol ďalší dôkaz o autoritatívnom charaktere komunistických orgánov v Pekingu. Najmenej 180 ľudí je mŕtvych a 1 600 zranených v dôsledku najzávažnejšieho národnostného konfliktu, ku ktorému došlo v Číne v posledných desaťročiach. Európsky parlament má morálnu povinnosť odsúdiť násilie, ktoré je dôsledkom diskriminácie na základe národnosti alebo vierovyznania. Takáto by mala byť naša reakcia aj v tomto prípade, v ktorom autoritatívny štát uplatnil svoju moc proti ujgurskej menšine. Táto menšina však nie je jedinou obeťou totalitnej vlády.
<P>
Občania Európy založenej na kresťanských hodnotách majú osobitnú povinnosť vo vzťahu ku kresťanským menšinám, ktoré sú obeťou prenasledovania v iných častiach sveta. Neoficiálne zdroje uvádzajú, že pokiaľ ide o Čínu, k tejto menšine patrí viac ako 30 miliónov ľudí. To znamená, že predstavitelia populácie, ktorá je svojou veľkosťou porovnateľná s populáciou veľkej európskej krajiny, sú obeťou prenasledovania, perzekúcie, bránenia v zamestnaní, mučenia a vraždenia čínskymi komunistickými orgánmi. Čínsky režim si je vedomý toho, že túžba po slobode a po princípoch právneho štátu ide ruka v ruke s kresťanstvom, a preto sa snaží zabrániť šíreniu tohto náboženstva. Jeho úsilie poraziť túto cirkev však zlyhalo, keďže počet veriacich sa z roka na rok zvyšuje.
<P>
Čínske orgány musia pochopiť, že tzv. centrálny štát sa nemôže stať skutočne moderným štátom, pokiaľ nezačne rešpektovať základné princípy demokracie a slobody vierovyznania.
<SPEAKER ID="172" NAME="Bernd Posselt" AFFILIATION="PPE">
(DE) Vážený pán predsedajúci, dnešná rozprava opäť dokazuje, že Rada je slabým článkom EÚ. Tento Parlament zaujal veľmi jasné stanovisko v otázke ľudských práv a vystúpenie pani Ashtonovej v mene Komisie bolo presvedčivo jednoznačné. Avšak od Rady som počul iba to, že odsudzuje obidve strany konfliktu.
<P>
Samozrejme, že je potrebné odsúdiť aj násilnosti zo strany Ujgurov. Ale skutočne to môžeme porovnávať s tým, čo robí komunistická diktatúra, ktorá sa vôbec nepoučila z masakry na Námestí nebeského pokoja, keď potláča celý národ brutálnym a krvavým spôsobom pod hrozbou genocídy tohto národa prostredníctvom cielenej politiky osídľovania? Môžeme to porovnávať s incidentmi, ktoré sú prezentované z pohľadu čínskej propagandy a ktoré nikto nevyšetril na medzinárodnej úrovni? Nemyslím si to.
<P>
Ujgurov teraz obviňujú zo separatizmu. Ide naozaj o separatizmus, ak v dome horí a ja sa snažím z tohto domu utiecť? Ide o separatizmus, ak som neprávom vo väzení a snažím sa utiecť? Toto nie je separatizmus, toto je prejav vôle žiť. Keby Ujgurovia v Číne mali priestor, kde by vo svojej domovskej krajine mohli žiť slobodne, dôstojne a nezávisle, nebol by dôvod na separatizmus. Toto je jediný spôsob, ako zabrániť separatizmu.
<P>
Ujgurovia nie sú menšina, sú národ, presne taký ako Švédi, a ich počet je zhodou okolností menší ako počet Chanov. Je však národ v nepráve iba preto, že je menší počtom? Musíme sa skloniť pred mocnosťou iba preto, že je väčšia? Nemyslím si to. My ako Európska únia máme preto dôležitú povinnosť.
<P>
Ja zastupujem Mníchov a hlavné sídlo Svetového ujgurského kongresu je v Mníchove. Rádio Sloboda a rádio Slobodná Európa mali predtým takisto sídlo v Mníchove. Stále sme hrdí na to, že sme v tých časoch boli hlasom slobody. Som si istý, že jedného dňa budeme rovnako hrdí na to, že sme boli centrálou pre slobodných Ujgurov, a dúfam, že jedného dňa budú mať všetci Ujgurovia takúto slobodu.
<SPEAKER ID="173" NAME="Evelyne Gebhardt" AFFILIATION="S&amp;D">
(DE) Vážený pán predsedajúci, dámy a páni, jednu vec treba povedať veľmi jasne: v Číne je jednotný systém a my nechceme, aby sa tento systém zrútil. Rešpektujeme čínsky systém. To však neznamená...
<P>
(Rečníčku prerušil pán poslanec Posselt.)
<P>
Rešpektujeme čínsky jednotný systém. To však neznamená, že nie je potrebné rešpektovať aj národnostnú rozmanitosť v Číne. Toto žiadame my sociálni demokrati.
<P>
Chceme, aby sa v Číne rešpektovali občianske práva, ľudské práva a sloboda ľudí. Chceme, aby sa rešpektovala sloboda prejavu. Chceme, aby sa novinári mohli v krajine voľne pohybovať a informovať o tom, aká je skutočná situácia. Práve to chceme, a jednu vec by sme chceli veľmi jasne povedať našim kolegom v Číne: očakávame, že to, čo je základný princíp pre nás, bude základným princípom aj pre vás v Číne, a teda že ľudské práva sú univerzálne platné. To, čo nám vždy hovoria politici - najprv vyriešme sociálne problémy a potom môžeme hovoriť o ľudských právach - je zlý spôsob, ako pristupovať k veciam. Musí to byť práve naopak. Na prvom mieste sú ľudské práva a potom sociálne práva, ktoré sú jednoducho neoddeliteľnou súčasťou ľudských práv.
<P>
Preto som bola veľmi sklamaná z vašich slov, pán Bildt. Zdalo sa, že hovoríte: spolupracujme na hospodárskej úrovni, to je naša hlavná starosť a všetky ostatné veci nás príliš nezaujímajú. Toto nie je prístup, ktorý potrebujeme. Musíme uplatniť prístup, ktorý nám predstavila Európska komisia, a to povedať, že najprv chceme spoločný základ pre spoluprácu, na ktorom potom môžeme začať spolupracovať, pretože spoluprácu nepochybne chceme, ale nie na hocijakom základe, jedine na tom správnom základe s rešpektovaním ľudskej dôstojnosti.
<SPEAKER ID="174" NAME="Nirj Deva" AFFILIATION="ECR">
Vážený pán predsedajúci, chcel by som zablahoželať pánovi Bildtovi k veľmi vyváženému vystúpeniu, ktoré sme si práve vypočuli. Verím v hranice národného štátu tak, ako ich uznáva Organizácia Spojených národov, a teda som proti násiliu v súvislosti so separatizmom kdekoľvek na svete, či už v Kašmíre, v Indonézii, na Srí Lanke, kde som sa narodil, v Severnom Írsku, kde som bol svedkom bombardovania, v Španielsku alebo dokonca v Číne.
<P>
Je mi ľúto, že v Číne, v krajine, ktorá je veľmi dôležitá pre EÚ, bolo približne 1 680 ľudí zranených a 184 ľudí usmrtených. Problém začal v továrni na výrobu hračiek v provincii Kuang-tung a šíril sa ďalej. Spomedzi obetí nepokojov v Urumči bolo 137 Chanov a 46 Ujgurov. To je poľutovaniahodné. Musíme to odsúdiť.
<P>
Ak tieto činy podporovali a páchali sily zvonku, predovšetkým separatistické fundamentalistické sily, potom by sa mali zodpovedať pred Medzinárodným trestným tribunálom.
<P>
Ak boli páchatelia domáci, potom ide o záležitosť čínskej polície a my ju musíme podporiť. Žijeme v malom svete. Musíme žiť spoločne. EÚ je toho jasným príkladom. Podporovať separatizmus kdekoľvek na svete je proti zmýšľaniu EÚ. Nemôžeme sa doma v Európe usilovať o zjednotenie a v zahraničí podporovať rozpad Číny. Povedie to k chaosu a konfliktu.
<SPEAKER ID="175" NAME="Csaba Sógor" AFFILIATION="PPE">
(HU) Otázka je, na ktorej strane tohto konfliktu sme? Sme na strane Číny alebo Námestia nebeského pokoja? Sme na strane Číny alebo Tibetu? Sme na strane Číny alebo ujgurského regiónu? Sme na strane 1,2 miliardy Číňanov alebo 8 miliónov Ujgurov? Sme na strane utláčania, zavádzania cudzorodého spôsobu života, pohodlného života, dobrého zdravia a peňazí alebo na strane poľnohospodárskej, nomádskej minulosti, ktorá so sebou nesporne prináša chudobu a mnohé choroby, ale ktorá zachováva pôvodnú kultúru a slobodu? Vystúpenia niektorých kolegov poslancov pripomínajú spôsob vyjadrovania v diktatúrach bývalých východoeurópskych režimov. Môže byť matka 11 detí skutočne teroristkou? Žena, ktorá bola vo väzení a ktorej dve deti sú stále vo väzení? Na ktorej strane teda sme? Takto stojí otázka. Sme na strane symbolickej autonómie alebo skutočnej autonómie? Sme na strane utláčania, cudzorodého spôsobu života, zneužívania nerastného bohatstva ujgurskej provincie alebo na strane zachovania kultúr, slobody a práva národu na sebaurčenie? Mne je jasné, na ktorej strane som. Dúfam, že aj ostatným poslancom a poslankyniam to je jasné. Musíme vytvoriť dobré vzťahy s Čínou, aby sa od nás mohla učiť. Musíme to však dosiahnuť tým, že jej pôjdeme príkladom v oblasti ľudských práv, slobôd, sebaurčenia a autonómie. Stále máme pred sebou obrovské množstvo práce. Mám pri tom na mysli krajiny, ktoré nedávno vstúpili do EÚ.
<SPEAKER ID="176" NAME="Emine Bozkurt" AFFILIATION="S&amp;D">
(NL) Vypočula som si vystúpenia Rady aj Komisie a možno to súvisí s tlmočením, ale ani raz som nepočula, že by spomenuli Ujgurov, a dnes, samozrejme, diskutujeme práve o nich. Sú stovky mŕtvych, za ktorými trúchlime, a okrem toho mnoho zranených.
<P>
Európska únia rozhodne trvá na rešpektovaní základných práv, ľudských práv, občianskych práv a práva na pokojné demonštrácie. Vidíme, že všetky tieto práva boli závažne porušené. V úvodných vystúpeniach som si, samozrejme, vypočula vyjadrenie o potrebe dialógu. Túto potrebu by som aj ja chcela veľmi zdôrazniť. Takýto dialóg je nesmierne dôležitý. Veľmi rada by som sa však od Rady a Komisie dozvedela, aké konkrétne prostriedky plánujú zaviesť v dohľadnom čase.
<SPEAKER ID="177" NAME="Reinhard Bütikofer" AFFILIATION="Verts/ALE">
(DE) Vážený pán predsedajúci, túto rozpravu vedieme vychádzajúc z univerzálneho charakteru ľudských práv, ale aj z potreby globálneho partnerstva. Bola spomenutá harmonická spoločnosť. Je to jeden zo sloganov Komunistickej strany Číny, ale znamená aj niečo viac - predstavuje hlbokú nádej čínskeho ľudu. Harmonická spoločnosť totiž neznamená maskovanie autoritatívnych vzťahov. Verím, že našou úlohou by mohlo byť podporovať čínsky ľud v snahe o vytvorenie harmonickej spoločnosti.
<P>
Súčasťou partnerstva je aj jasný postoj. Keď hovoríme o provincii Sin-ťiang, musíme spomenúť aj Ujgurov. Jasný postoj však neznamená to isté ako konfrontácia - tej by sme sa mali vyhnúť.
<P>
Chcel by som ešte povedať jednu vec pánovi Posseltovi. Hovoril o separatizme. Pán Posselt, viem, že vaša Bavorská strana o tom niečo vie, myslím si však, že radšej by sme mali nasledovať pána Broka a rozprávať sa o pokračovaní v politike jednej Číny.
<SPEAKER ID="178" NAME="Struan Stevenson" AFFILIATION="ECR">
Vážený pán predsedajúci, bolo by veľkou chybou zaradiť v rámci dnešnej rozpravy Čínu do tej istej kategórie ako Irán. EÚ má s Čínou veľmi dobré vzťahy a myslím si, že by sme si mali dať pozor, aby boli naše diskusie o nedávnych udalostiach v Urumči primerané a založené na faktoch.
<P>
Incident, ktorý sa odohral 5. júla, zahŕňal vopred premyslený útok Ujgurov na Chanov žijúcich v tomto meste. Ako vieme, niektorí ujgurskí radikáli v provincii Sin-ťiang sú islamskí fundamentalisti, ktorí požadujú samostatný štát. Zorganizovali násilný útok, pri ktorom zahynulo 137 Chanov. Väčšina mŕtvych teda boli Chanovia. Čínska vláda úplne správne rozmiestnila policajné a vojenské sily, aby potlačila násilie a zastavila odvetné útoky Chanov proti Ujgurom. Čo iné by ste od nich očakávali? Zakladajme teda svoju kritiku na faktoch a nerobme nespravodlivé vyhlásenia proti Číňanom.
<SPEAKER ID="179" NAME="Sabine Lösing" AFFILIATION="GUE/NGL">
(DE) Vážený pán predsedajúci, myslím si, že tento konflikt sa veľmi často prezentuje príliš jednostranným spôsobom. Súhlasím s predchádzajúcim rečníkom, že v tomto prípade ide často o útoky Ujgurov na Chanov, pričom niektoré z týchto útokov sú rasovo motivované.
<P>
(protestné pokrikovanie)
<P>
Napríklad, čítala som rozhovor s ujgurskou ženou, ktorá povedala: "Chceli by ste, aby vám vládli žltí komunisti?" Ujgurovia majú vo svojom regióne mnohé privilégiá, napríklad majú právo mať viac detí, praktizovať svoje náboženstvo aj počas pracovného času, a takýchto príkladov je omnoho viac. Mnohí miestni Chanovia im aj závidia.
<P>
Pri hodnotení tejto situácie by sme si teda mali dávať veľký pozor, aby sme dokázali odlíšiť príčiny od dôsledkov. Problémy niekedy nie sú skryté tam, kde sa to na prvý pohľad zdá. Musíme byť opatrní, aby sme neprijali jednostrannú pozíciu.
<P>
Mali by sme podporovať Číňanov pri riešení ich problémov. Jednostranný pohľad, ktorý sa tak často prezentuje v tomto Parlamente, je podľa môjho názoru nebezpečný. Čínska vláda rozhodne má vo svojej politike voči menšinovým skupinám nedostatky a niekedy aj zlyháva. V mnohých oblastiach však ukazuje aj vôľu zlepšovať sa. Preto by sme jej mali v tejto súvislosti pomáhať prostredníctvom spolupráce - a to aj kritickej spolupráce - založenej na dôvere.
<SPEAKER ID="180" NAME="Carl Bildt">
úradujúci predseda Rady. - Vážený pán predsedajúci, myslím si, že táto rozprava naozaj odzrkadľovala zložitosť problémov, ktorým čelíme. Venovali sme sa odlišnému systému, ktorý v Číne funguje, a vývoju tohto systému, významu, ktorý prisudzujeme ľudským právam, a potrebe pomôcť Číne v rozvoji smerom k otvorenejšej spoločnosti a lepšiemu rešpektovaniu týchto ľudských práv, ako aj problémov spojených s právami menšín, teda problémov, ktoré v Číne reálne existujú.
<P>
Bohužiaľ, Čína však nie je vo svete jedinou krajinou, ktorá má takéto problémy a ktorá čelí etnickému násiliu, aké sme v uplynulých niekoľkých dňoch videli v uliciach Urumči. Etnické násilie je vždy zlé. Je nutné ho odsúdiť, a keďže z vlastnej histórie poznáme zložitosť týchto otázok, môžeme jedine podporiť tých, ktorí sa v tejto konkrétnej situácii snažia o zmierenie založené na rešpektovaní ľudských práv.
<P>
Pán Bütikofer hovoril o pojme harmonickej spoločnosti. Všetci chceme vytvárať harmonické spoločnosti a žiť v nich. Jednoznačne sa musíme zaoberať otázkou, ako môžeme pomôcť Číne v rozvoji smerom k spoločnosti, ktorá bude považovaná za harmonickú každým jedným jej občanom. Zatiaľ tak ďaleko nie sú. V podstate je tak ďaleko len málo spoločností, to je však pomerne zrejmé. Chcem ešte povedať, že v úvodných vyhláseniach pána Broka, pána Severina a pána Watsona vidím veľa múdrosti, ktorá by mohla viesť naše ďalšie úvahy pri rozvoji dôležitého vzťahu, ktorý by sme chceli mať s Čínou, a pomôcť nám pochopiť zložitosť tohto vzťahu vo všetkých jeho rozmeroch.
<SPEAKER ID="182" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="998" NAME="Helmut Scholz  " LANGUAGE="DE">
Riešením konfliktu pre milióny Ujgurov v Číne je dialóg, nie odsúdenie. Oplakávame mŕtvych a ranených v krvavých zrážkach v ujgurskej provincii Sin-ťiang. Postup polície a bezpečnostných síl bol neadekvátny a poškodzuje ciele čínskej vlády v súvislosti s rastom a stabilitou. Zároveň je však nesprávne obviňovať Čínu z kultúrnej genocídy. Vláda sa snaží dosiahnuť rovnováhu medzi autonómiou menšinových skupín a modernizáciou mnohonárodnostného štátu. Je aj na nás ako na partnerovi, aby sme podporovali rozvoj Číny, pokiaľ ide o demokraciu a princípy právneho štátu, a to bez toho, aby sme zabúdali na osobité historické, geografické a kultúrne aspekty tejto krajiny. Neobjektívne informácie znemožnia dialóg, a nebude tak možné vyvažovať politiku s nedostatočnou zárukou dodržiavania ľudských práv. Čína je popri Spojených štátoch a Rusku dôležitým partnerom Európy. Boj proti finančnej kríze a chudobe, zastavenie zmeny klímy, zaistenie energetickej bezpečnosti a zabezpečenie dodávok vody - žiaden z týchto cieľov nemožno dosiahnuť bez úsilia Čínskej ľudovej republiky. Väčšina Ujgurov je zdrvená udalosťami uplynulého týždňa a jediné, čo si želá, je žiť opäť v mieri. Čínska vláda vie, že tento konflikt sa nedá vyriešiť násilím. Namiesto pokračovania v nevhodných zásahoch zvonka, ktoré trvajú už celé desaťročie, by sme mali podporiť dialóg medzi Číňanmi a Ujgurmi a inými menšinovými skupinami. Dôležitejšou úlohou Európskeho parlamentu je vytvorenie štruktúrovaného dialógu s cieľom rozvoja princípov právneho štátu v Číne.
