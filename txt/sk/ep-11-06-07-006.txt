<CHAPTER ID="006">
Prepuknutie ochorenia vyvolaného baktériou EHEC v členských štátoch EÚ (rozprava) 
<SPEAKER ID="010" NAME="Predsedajúci">
Ďalším bodom programu je vyhlásenie Komisie o prepuknutí ochorenia vyvolaného baktériou EHEC v členských štátoch EÚ.
<SPEAKER ID="011" NAME="John Dalli">
člen Komisie. - Chcel by som vám všetkým poďakovať za túto príležitosť informovať vás o ďalšom vývoji situácie v súvislosti s vypuknutím ochorenia vyvolaného baktériou E coli.
<P>
Veľmi ma znepokojujú obrovské starosti so smrťou a chorobou, ktoré priniesla táto epidémia šíriaca sa potravinami európskym občanom, a chcem využiť túto chvíľu a ešte raz vyjadriť sústrasť všetkým tým, ktorí preto trpia.
<P>
V tejto súvislosti musím poznamenať, že situácia sa stále vyvíja. V súčasnosti sa vyskytuje vyše 1 672 prípadov nakazenia baktériou E coli produkujúcou šigatoxín a vážne komplikácie sa objavili u minimálne 661 ľudí. Podľa najnovších informácií zomrelo na toto ochorenie 21 osôb v Nemecku a 1 osoba vo Švédsku. Ojedinelé prípady boli zaznamenané v ďalších jedenástich členských štátoch. Vo Švajčiarsku bolo tiež oznámených 15 prípadov a v Spojených štátoch 4. Centrum ochorenia sa aj naďalej nachádza v oblasti okolo Hamburgu v severnom Nemecku. Vo väčšine prípadov hlásených mimo Nemecka ide buď o štátnych príslušníkov Nemecka, ktorí vycestovali, alebo o osoby, ktoré navštívili túto časť Nemecka. Čo teda robí Európska komisia, aby riešila vypuknutie tohto ochorenia?
<P>
Po prvé, okamžite sme aktivovali všetky naše siete, ktoré sú zodpovedné za krízové riadenie. Siete sú každodenne v kontakte a umožňujú včasnú výmenu informácií, čím pripravujú pôdu pre rýchly zásah. Komisia sa takmer každý deň stretáva s vašimi orgánmi verejného zdravia a úradmi pre bezpečnosť potravín, aby prerokovala vývoj epidémie, opatrenia v oblasti zdravia prijaté na predchádzanie nákaze a liečenie postihnutých ľudí. Systém včasného varovania a reakcie a systém rýchleho varovania pre potraviny a krmivá poskytli pevný základ pre výmenu informácií.
<P>
Po druhé, požiadali sme Európske centrum pre prevenciu a kontrolu chorôb (ECDC), aby vypracovalo vedecké hodnotenie rizík, ktoré sa pravidelne aktualizuje podľa vývoja situácie. Máme teraz k dispozícii definíciu ochorenia na úrovni EÚ, ktorá členským štátom umožní zaujať pri skúmaní epidémie rovnaký prístup. Európske centrum pre prevenciu a kontrolu chorôb zhromažďuje dotazníky vyplnené pacientmi, zamerané na vyšetrenie nákazy, a porovnáva ich. Centrum spolu s Európskym úradom pre bezpečnosť potravín takisto vypracovalo usmernenia týkajúce sa preventívnych opatrení určené pre verejnosť. Tieto usmernenia sú v súčasnosti dostupné vo všetkých úradných jazykoch na internetovej stránke Komisie.
<P>
Požiadali sme Európske centrum pre prevenciu a kontrolu chorôb, aby okamžite zriadilo platformu na výmenu osvedčených postupov liečby, na ktorej by sa podieľali členské štáty aj spoločnosti odborníkov. Naše referenčné laboratórium EÚ pre bezpečnosť potravín so sídlom v Ríme vyvinulo v rekordne krátkom čase metódu, ktorá skracuje čas potrebný na zistenie baktérie E coli v potravinách z približne šiestich dní na 48 hodín.
<P>
Napokon mi dovoľte zdôrazniť, že pohľad verejnosti je mimoriadne dôležitý. Komisia v tomto smere vypracúva každý deň aktualizácie, o ktoré sa delí so sieťou komunikátorov Výboru pre zdravotnú bezpečnosť a úradmi pre bezpečnosť potravín. Navyše sa usiluje, aby bola jej internetová stránka venovaná tejto epidémii aktuálna.
<P>
Rád by som dôrazne vyzval poslancov Európskeho parlamentu, aby podporili toto poskytovanie vedecky podložených informácií verejnosti s cieľom znížiť zbytočné obavy a posilniť naše spoločné úsilie. Môžem vás uistiť, že Komisia aj tieto agentúry veľmi usilovne spolupracujú s vnútroštátnymi ministerstvami zdravotníctva a bezpečnosti potravín, aby ich podporili v boji proti šíreniu tejto epidémie.
<P>
Na prekonanie nákazy je potrebné, aby sme intenzívne pátrali po jej zdroji. Pracuje sa na tom teraz, keď hovorím. Počas včerajšieho zasadnutia Rady pre zdravie som požiadal Nemecko, aby posilnilo sledovanie epidémie, kontroly a opatrenia s ňou spojené s cieľom určiť jej zdroj a zastaviť šírenie tejto nákazy. Žiadal som tiež, aby sa okamžite riešili jej príčiny. Nemecké orgány prijali návrh Komisie, aby sa do Nemecka vyslali epidemiológovia z Komisie, Európskeho centra pre prevenciu a kontrolu chorôb a Európskeho úradu pre bezpečnosť potravín, ktorí sa zaoberajú epidémiami šíriacimi sa potravinami.
<P>
Odborníci začali v nedeľu 5. júna svoje poslanie pomôcť nemeckým orgánom s prebiehajúcim epidemiologickým skúmaním, overiť výsledky a prispieť k súčasným vyšetrovaniam s cieľom identifikovať zdroj nákazy. Ako všetci vieme, pôvodné podozrenie nemeckých orgánov, že príčinou sú uhorky zo Španielska, nebolo potvrdené nijakými dostupnými výsledkami testov.
<P>
V nedeľu 5. júna nemecké orgány oznámili Európskej komisii, že na základe epidemiologických vyšetrovaní sú presvedčené, že fazuľové výhonky sú možným zdrojom ochorenia vyvolaného baktériou E coli, ktoré postihlo najmä severnú časť Nemecka. Informácie sa okamžite postúpili všetkým členským štátom prostredníctvom systému rýchleho varovania pre potraviny a krmivá.
<P>
Komisia pozorne sleduje každú zmenu situácie a hneď ako laboratórne testy potvrdia akýkoľvek epidemiologický nález, rozhodne o vhodných opatreniach. Zatiaľ nemáme k dispozícii nijaké výsledky.
<P>
Rád by som tu zdôraznil, že je mimoriadne dôležité, aby sa vnútroštátne orgány neponáhľali s poskytnutím informácií o akomkoľvek zdroji nákazy, ktorý nebol potvrdený bakteriologickou analýzou, pretože by to prispievalo k šíreniu neodôvodnených obáv u obyvateľov v celej Európe a vytváraniu ťažkostí pre našich výrobcov potravín, ktorí predávajú výrobky v EÚ aj mimo nej.
<P>
Kým prebieha toto intenzívne vyšetrovanie, musíme byť opatrní a nerobiť unáhlené závery. V tomto smere by som rád spomenul najnovšie informácie z Nemecka týkajúce sa podozrenia, že výhonky môžu byť zdrojom nákazy. Tieto informácie uvádzajú, že neboli vykonané laboratórne testy, a preto sa treba vyhnúť predčasným záverom.
<P>
To ukazuje, že je dôležité, aby členské štáty zaviedli do systému rýchleho varovania pre potraviny a krmivá dobre posilnené a vedecky podložené varovania a aby systém rýchleho varovania pre potraviny a krmivá aktivovali, keď si budú isté vedeckými dôkazmi podporujúcimi varovné oznámenie.
<P>
Ak chcete zachovať vnútorný trh, musíte konať rýchlo a rozhodne. Ak to zvládneme, môžeme si z tejto krízy vziať ponaučenie a stále zdokonaľovať naše systémy. Opakujem: náš systém funguje. Musíme si brať ponaučenie za pochodu. Som presvedčený, že toto je naša povinnosť: byť flexibilní a rýchli pri prispôsobovaní našich procesov a postupov, aby zodpovedali takýmto druhom udalostí.
<P>
Koordinácia a jasné informácie a komunikácia sú aj naďalej jadrom našej schopnosti byť v takýchto situáciách efektívni. V tejto oblasti sa musíme poučiť.
<P>
Prv než skončím, by som chcel stručne poukázať na ďalšie dve skutočnosti. Prvá sa týka zmienok o zákaze určitých výrobkov. Rád by som opäť zdôraznil, že vypuknutie ochorenia sa geograficky obmedzuje na oblasť okolo mesta Hamburg, a preto nie je v súčasnosti dôvod prijímať takéto opatrenia na európskej úrovni. V tejto súvislosti a vzhľadom na kroky podniknuté s cieľom určiť zdroj nákazy považujeme každý zákaz akéhokoľvek výrobku za neprimeraný.
<P>
Nakoniec chcem povedať, že som tiež veľmi citlivý na to, aký finančný vplyv má táto kríza na poľnohospodárov, najmä pestovateľov zeleniny. Preto úzko spolupracujem s kolegom komisárom Cioloşom a riešime ťažkosti tejto skupiny našich občanov, ktorá bola takisto postihnutá vypuknutím tohto ochorenia. Ministri poľnohospodárstva dnes vlastne majú mimoriadne zasadnutie Rady, na ktorom sa budú zaoberať situáciou spôsobenou baktériou E coli. Hneď ako skončím svoje vystúpenie, odoberiem sa späť do Bruselu, aby som sa počas tohto mimoriadneho zasadnutia Rady ministrov poľnohospodárstva pripojil ku kolegovi komisárovi Cioloşovi.
<P>
Okrem toho sme neustále v kontakte s tretími krajinami, najmä s Ruskom, a žiadame ich, aby zrušili svoj zákaz, ktorý sa považuje za neprimeraný. Komisia úzko spolupracuje s členskými štátmi s jedným spoločným cieľom: čo najskôr ukončiť šírenie tohto ochorenia. Všetkým zainteresovaným prízvukujem, že v takýchto situáciách nejde o miestny, ale o európsky problém.
<P>
(potlesk)
<SPEAKER ID="012" NAME="Peter Liese" LANGUAGE="DE">
Chcel by som sa poďakovať komisárovi Dallimu za to, že sa najprv zameral na pacientov. Chcel by som urobiť to isté. Stovky ľudí je ťažko chorých. Zdravotnícky personál v severnom Nemecku je skutočne na pokraji svojich síl. Dvadsaťdva osôb už zomrelo. Na včerajšom zasadnutí Rady zástupca ďalšieho členského štátu, Luxemburska, poznamenal, že finančné straty možno nahradiť, ale nie ľudský život. Preto by som v prvom rade chcel požiadať o pochopenie toho, že pokiaľ ide o vydanie varovania, príslušné informácie zverejníme dokonca aj vtedy, keď si nie sme 100 % istí, kde je zdroj nákazy, a máme iba podozrenie.
<P>
Samozrejme, je stále nevyhnutné, aby sme našli zdroj nákazy. Uvedomujem si, že veľa ľudí pracujúcich pre orgány a tiež s podporou Európskeho úradu pre bezpečnosť potravín (EFSA) sa tejto otázke venuje skutočne veľmi intenzívne. Úprimne ďakujem európskym inštitúciám a komisárovi Dallimu za to, že aj Európska únia pomáha vyšetrovať túto záležitosť. Napriek tomu tu ako nemecký poslanec tohto Parlamentu nemôžem stáť a tvrdiť, že je všetko v poriadku. V súvislosti s krízovým riadením sa vyskytlo niekoľko problémov.
<P>
Napríklad hamburská senátorka pre zdravie informovala verejnosť, čo bol správny krok, hoci nebolo úplne isté, či sú zdrojom nákazy španielske uhorky. Patogén EHEC sa nachádzal na španielskych uhorkách a nemal na nich byť. To musia chápať aj španielski poslanci. Senátorka však najprv informovala verejnosť a len oveľa neskôr, o niekoľko hodín či o pol dňa neskôr, informovala Európsku komisiu a španielske orgány. To bolo neprijateľné. V tomto smere musíme takisto my, občania Nemecka, v rámci krajiny uvažovať, ako by bolo možné zvládnuť to lepšie. Spolu by sme sa však mali zamerať na skutočnosť, že nepriateľ nie je v Španielsku ani v Nemecku, ale že skutočným problémom je skôr patogén, nad ktorým musíme získať kontrolu a proti ktorému musíme bojovať.
<P>
Na záver chcem poznamenať, že na poslednom plenárnom zasadnutí sme prijali uznesenie na tému odolnosti proti antibiotikám. Hoci by sa tento patogén nemal prvotne liečiť antibiotikami, čelíme problému, že je odolný proti mnohým bežným antibiotikám. Ide o dlhodobú tému, ktorú teraz musíme riešiť rýchlejšie, pretože nabudúce môže dôjsť k tomu, že patogén bude nevyhnutné liečiť antibiotikami, keďže však bude proti nim odolný, nebude možné ho liečiť. Musíme na tom pracovať.
<SPEAKER ID="013" NAME="Linda McAvan">
v mene skupiny S&D. - Máte pravdu, že ide o otázku verejného zdravia, a to veľmi závažnú otázku. Mali by sme sa teraz zamerať na starostlivosť o chorých a určenie zdroja nákazy, ale potom musíme hľadieť do budúcnosti a zistiť, ako zabrániť tomu, aby sa situácia opakovala.
<P>
Pred niekoľkými týždňami som sa stretla so zástupkyňou amerického Úradu pre potraviny a liečivá (FDA). Rozprávala mi o problémoch s baktériou E coli v ovocí a zelenine v Spojených štátoch a diskutovali sme o tom, že v Európskej únii to nie je bežné. Teraz u nás toto ochorenie vypuklo, takže si musíme položiť niekoľko otázok. Ide o naše poľnohospodárske postupy, ako práve uviedol pán Peter Liese? Ide o intenzívne poľnohospodárstvo, o pestovanie ovocia a zeleniny vo vyhrievaných skleníkoch? Ide o nadmerné využívanie antibiotík v prípade dobytka? Ide o používanie hnojiva? Bolo by nám presnejšie označovanie potravín pomohlo rýchlejšie určiť zdroj nákazy? Všimla som si, že Rada tu dnes nie je, ale práve Rada odporuje zavedeniu náležitého označovania krajiny pôvodu na našich potravinách. Dúfam, že v budúcnosti bude venovať pozornosť tejto rozprave.
<P>
Pán komisár, musíme teda dôkladne preskúmať dlhodobejšie aspekty, poučiť sa a začleniť ich do našich politík. Príliš často počúvame od tejto Komisie a od mnohých poslancov v tomto Parlamente o nadmernom množstve právnych predpisov, ale podobne ako v prípade bánk začínam uvažovať o tom, či máme vo zvyku uprednostňovať potreby trhu a dodávateľských reťazcov pred potrebami ochrany verejnosti a spotrebiteľa. Heslo "všetko bude ako predtým" nebude stačiť. Nie je normálne, aby išli ľudia v Európe na šalát a v dôsledku toho zomreli. Na riešenie tohto problému potrebujeme zmenu politiky.
<SPEAKER ID="014" NAME="Corinne Lepage" LANGUAGE="FR">
Pán komisár, ďakujem vám, že ste najprv hovorili o obetiach a ľuďoch, ktorí ochoreli. K nim, samozrejme, musia smerovať naše prvé myšlienky, ako aj k poľnohospodárom, ktorí sa ocitli vo veľmi ťažkej situácii, v situácii, ktorú úplne chápeme.
<P>
Chcela by som uviesť tri poznámky. Po prvé, presadzujeme zásadu predbežnej opatrnosti. V tomto prípade sa uplatnila, nemôžeme sa teda sťažovať a s následkami sa, samozrejme, budeme musieť vyrovnať. Ako práve poznamenal pán Liese, je zrejmé, že ľudia sú dôležitejší ako hospodárske otázky, ktoré možno riešiť kedykoľvek. Smrť je, žiaľ, trvalá.
<P>
Po druhé, úplne súhlasím s tým, čo povedala pani McAvanová o význame vysledovateľnosti. Dnes diskutujeme o označovaní. Je absolútne nevyhnutné, aby sme mali k dispozícii komplexné označovanie a aby sme mohli sledovať výrobky a zistiť, odkiaľ pochádzajú.
<P>
Po tretie, čo sa týka úplne kľúčovej otázky v jadre problému, musíme pripustiť, že nevieme všetko, že v našich vedeckých poznatkoch sú medzery a že v skutočnosti občas tápame v úplnej tme. Nemôžeme vedieť všetko. Nemôžeme napádať tých, ktorí prijali rozhodnutia, a zároveň byť presvedčení, že máme čakať. V tomto prípade musí zásada predbežnej opatrnosti prevažovať.
<SPEAKER ID="015" NAME="James Nicholson">
v mene skupiny ECR. - V prvom rade by som aj ja chcel vyjadriť úprimnú sústrasť postihnutým. Pokiaľ ide o tých, ktorí prišli o život, život nemožno vrátiť späť. Asi sa na príslušnú situáciu môžeme hneď pozrieť z dlhodobejšieho hľadiska, to však ukazuje, aké je nesprávne robiť unáhlené závery veľmi skoro. Viem pochopiť hnev - a hnev tu je, tým som si istý - zo strany Španielska a zo strany tých, ktorí prišli o možnosť obchodovať. Hádam to môžeme nejako vynahradiť, ale život vrátiť nemožno.
<P>
Musíme si z tohto vziať ponaučenie a postarať sa o to, aby sme v budúcnosti mali pevný základ pre reakciu, ako povedal pán komisár. Súčasnú situáciu musíme čo najrýchlejšie vyriešiť a z dlhodobého hľadiska musíme zlepšiť naše mechanizmy reakcie na tento druh situácie.
<P>
Domnievam sa, že pri pohľade späť je veľmi jednoduché hovoriť o tom, čo sa mohlo či malo urobiť alebo čo sme neurobili, ale teraz, keď máme možnosť tohto pohľadu späť, môžeme zaviesť mechanizmy, aby sme zaistili, že sa to už nikdy nebude opakovať. Pán komisár má pravdu. Musíme sa z tohto poučiť. Je nevyhnutné stále sa učiť na vlastných chybách. Ak dôjde k chybám, napravme ich a zabezpečme, aby sa už nikdy neopakovali.
<SPEAKER ID="016" NAME="Rebecca Harms" LANGUAGE="DE">
Pán komisár, správne ste povedali, že pre tento patogén EHEC došlo k príliš veľkému počtu úmrtí a príliš mnoho ľudí ochorelo. Domnievam sa, že situácia, v ktorej sme sa ocitli, tiež ukazuje, že ani Nemecko, ani Európska únia nie sú pripravené na takéto šírenie ochorenia vyvolaného baktériou EHEC, ktorého sme práve svedkami.
<P>
Pri jednoduchom porovnaní s niekoľkými ďalšími krajinami je zrejmé, že by sme si mohli počínať lepšie. Chcela by som ešte raz poukázať na príklad Spojených štátov. Od 80. rokov dvadsiateho storočia sa tam vynakladalo ohromné úsilie v oblasti výskumu, je tam zavedená povinnosť predkladať správy a v Atlante sídli centralizovaný orgán pre kontrolu chorôb, ktorý má rozsiahle právomoci na priamy zásah v prípade výskytu takejto epidémie. Na druhej strane v Nemecku máme dve federálne ministerstvá, ktoré sú za tieto záležitosti zodpovedné, a tieto ministerstvá sa očividne nemohli dohodnúť, ktoré z nich má niesť zodpovednosť. Máme tiež regionálne ministerstvá, ktoré chcú a musia prevziať zodpovednosť, ale je zjavné, že sú preťažené. Medzi laboratóriami a politikmi dochádza ku komunikačným problémom. Preto nie je vôbec jasné, kedy má zasiahnuť veda, kedy sa majú oznámiť opatrenia na regulovanie choroby a kedy treba podniknúť politické kroky.
<P>
Viem pochopiť, prečo nejaký minister po tom, ako sa dozvie, že na vine sú uhorky, na základe toho zverejní varovanie, ale kde je dôsledná koordinácia? Kde je skutočný orgán prijímajúci rozhodnutia? Zdá sa mi - a hovorím to s veľkou opatrnosťou -, že opatrenia boli prijaté unáhlene v prípade fazuľových výhonkov, ako aj v prípade uhoriek. Medzi vedeckými zisteniami a politickými opatreniami je určitý nesúlad.
<P>
Vrátim sa však k tomu, čo musíme urobiť: je potrebné, aby sme zaviedli povinnosť predkladať správy v celej Európe, určili hlavné laboratóriá a v rámci Európskej únie zriadili ústredný orgán s rozhodovacou právomocou v prípade vypuknutia takéhoto ochorenia. Myslím si, že by to bolo vhodné.
<P>
Som mimoriadne vďačná pánovi Liesemu za to, že spomenul problém s antibiotikami. Aj v tejto oblasti čelíme ťažkostiam, ktorých sme si už v skutočnosti vedomí. Keďže sa však zdráhame začať rokovať so sektorom zdravotníctva, farmaceutickým priemyslom a odvetvím intenzívneho chovu hospodárskych zvierat - v tejto oblasti je veľa otázok, ktorými sa treba zaoberať -, nepristupujeme ani k riešeniu problému odolnosti proti antibiotikám tak jednotne, ako by sme mali. Baktéria EHEC aj odolnosť proti antibiotikám predstavujú hlavné problémy.
<SPEAKER ID="017" NAME="Sabine Wils" LANGUAGE="DE">
Pre epidémiu spôsobenú baktériou EHEC sa dostávajú do popredia nedostatky systému priemyselnej výroby potravín v rámci liberalizovaného vnútorného trhu EÚ. Keď sa zisky stanú dôležitejšími ako ochrana zdravia, utrpí tým kvalita a bezpečnosť potravín. Pre patogén EHEC zomrelo doteraz v Nemecku prinajmenšom 22 ľudí a bolo zaznamenaných vyše 1 500 prípadov nakazenia. Viac ako 600 pacientom bol diagnostikovaný nebezpečný hemolyticko-uremický syndróm (HUS), ktorý môže tiež viesť k neurologickým poruchám.
<P>
Po vyše dvoch týždňoch je zdroj tejto život ohrozujúcej epidémie stále nejasný. Keby sme potraviny vyrábali regionálne, bolo by jednoduchšie určiť zdroj nákazy a dosah epidémie by bol obmedzenejší. Pre dlhé prepravné trasy a neznáme výrobné podmienky je veľmi ťažké zistiť pôvod potravín. Vysledovateľnosť pôvodu potravín je však mimoriadne dôležitá z hľadiska bezpečnosti potravín. Spotrebitelia majú právo vedieť, ako boli ich potraviny vyrobené a odkiaľ pochádzajú.
<P>
Spolková vláda Nemecka úplne zlyhala v súvislosti s epidémiou vyvolanou baktériou EHEC. Pre zmätok v súvislosti s regionálnymi a federálnymi právomocami bolo riadenie krízy neúspešné. Orgány dohľadu neboli na túto situáciu pripravené.
<P>
Je potrebné, aby sme radikálne prehodnotili poľnohospodársku politiku. Naše potraviny musia byť bezpečné. Poľnohospodárski výrobcovia však musia byť tiež chránení proti nevypočítateľným finančným rizikám. Politika na podporu poľnohospodárstva a vidieckych oblastí sa musí dôsledne zameriavať na zreteľnú decentralizáciu výroby potravín a marketingových štruktúr.
<SPEAKER ID="018" NAME="Francisco Sosa Wagner" AFFILIATION="NI">
(ES) Rád by som v súvislosti so súčasnou situáciou týkajúcou sa uhoriek stručne uviedol tri poznámky.
<P>
Som vnukom Nemca a k tejto krajine pociťujem hlbokú náklonnosť, nemecké orgány však v tomto konkrétnom prípade konali očividne unáhlene a nerozvážne.
<P>
Pokiaľ ide o inštitúcie EÚ, analýza ich krokov odhaľuje, že Európsky úrad pre bezpečnosť potravín a Komisia reagovali slabo a ťažkopádne. Nepodarilo sa im koordinovať ani zvládnuť situáciu.
<P>
Po tretie, poškodené strany majú právo na rýchle finančné odškodnenie. Zatiaľ však navrhujem Parlamentu, aby sme uskutočnili veľkú prehliadku európskej gastronómie, a to buď v Bruseli, alebo tu v Štrasburgu, pričom uhorky budú v strede záujmu.
<P>
Musíme získať stratenú česť - to je výraz podľa vkusu nemeckého autora Heinricha Bölla - pestovateľov uhoriek. Európa je na to tým správnym miestom.
<SPEAKER ID="019" NAME="Esther Herranz García" AFFILIATION="PPE">
(ES) Človek môže iba vyjadriť hlboký zármutok nad 23 úmrtiami: 22 v Nemecku a jedno vo Švédsku. Táto kríza je jasným dôkazom toho, že Európska únia má pred sebou ešte dlhú cestu, aby zlepšila svoj systém varovania v oblasti bezpečnosti potravín a svoju vnútornú koordináciu.
<P>
Príslušné členské štáty reagovali pomaly, neefektívne a neúčinne a v tejto chvíli, keď je 23 osôb mŕtvych, ešte stále nevieme, kde problém pramení.
<P>
Európska komisia sa musí hlboko zamyslieť nad tým, aké problémy spôsobuje svojím nezodpovedným počínaním alebo svojou nečinnosťou v časoch krízy, akej sme teraz svedkami. Vedie to k finančnému úpadku, zániku pôvodne stabilných pracovných miest, nezamestnanosti, bezmocnosti a, samozrejme, mimoriadne nebezpečnej kríze v oblasti verejného zdravia. Kým ste vy v Komisii venovali pozornosť ľahkomyseľným vyhláseniam regionálnych orgánov v Nemecku, v ktorých sa uvádzali názvy a adresy španielskych fariem, pričom tieto vyhlásenia boli úplne mylné a celkom ľahkomyseľné, obyvateľstvo bez toho, aby to vedelo, zostalo naďalej vystavené baktérii. Preto verejnosť vo viere, že sa vyhýbala kontaktu s ňou, bola viac ako kedykoľvek predtým vystavená nebezpečenstvu, že bude konzumovať potenciálne škodlivé potraviny.
<P>
Európska komisia by na zasadnutí Rady ministrov poľnohospodárstva, ktoré sa uskutoční dnes popoludní o druhej hodine v Luxemburgu, mala predložiť návrh, aby sa využila suma 2,5 miliardy EUR, ktorá zvýšila z rozpočtu na spoločnú poľnohospodársku politiku. Táto suma by sa mala použiť na to, aby sa v čo najväčšej možnej miere nahradili spôsobené škody. Na dosiahnutie toho bude potrebné nájsť vhodné legislatívne riešenie, ako to bolo v predchádzajúcich prípadoch, napríklad pri chorobe šialených kráv a problémoch s dioxínmi. K nejakému takémuto riešeniu by sa malo dospieť aj teraz.
<P>
Páni komisári, pani komisárky, páni ministri a pani ministerky, vaše dnešné konanie v Luxemburgu musí byť hodné významu vášho úradu.
<P>
Nemecké orgány by vzhľadom na svoje ľahkovážne obvinenia mali okrem toho určite podporovať toto finančné riešenie od úplného začiatku a vynaložiť vlastné finančné prostriedky na uskutočnenie komunikačných kampaní zameraných na obnovenie dôvery spotrebiteľov v záhradnícke výrobky, ktorá je teraz silne narušená.
<SPEAKER ID="020" NAME="Luis Manuel Capoulas Santos" AFFILIATION="S&amp;D">
(PT) Vypuknutie nákazy v Nemecku znamená, že čelíme jednej z najťažších situácií v oblasti verejného zdravia a krízového riadenia, pokiaľ pamäť siaha. Najmä Komisia a Nemecko nezvládali túto krízu práve najlepšie. Stojíme pred obrovskou ľudskou tragédiou, keď mnoho ľudí prišlo o život a životy tisícov ďalších sú ohrozené. Ide tiež o krízu dôvery spotrebiteľov v základné potraviny s hospodárskymi a sociálnymi následkami, ktoré možno ťažko predvídať.
<P>
Spoločnosť očakáva od vnútroštátnych orgánov a orgánov Únie rýchlu reakciu, ktorá objasní príčiny tejto krízy, a účinné opatrenia. Je však tiež nevyhnutné minimalizovať katastrofálne následky tejto situácie na ďalšie skupiny nevinných obetí, konkrétne na pestovateľov ovocia a zeleniny, ako sa tu už dnes spomenulo. Títo pracovníci boli unáhlene a nespravodlivo obvinení, prišli o príjmy a vidia, že ich budúcnosť je vážne ohrozená.
<P>
Takisto treba naliehavo prijať preventívne opatrenia, aby sa podobné situácie neopakovali. Jedným z aspektov je zvýšenie účinnosti mechanizmov dohľadu a kontroly v prípade antibiotík pre zvieratá, ako som uviedol počas rozpravy, ktorá sa tu viedla pred necelým mesiacom. Ďalšou oblasťou, v ktorej treba prijať opatrenia, je podoba novej spoločnej poľnohospodárskej politiky (SPP), na reforme ktorej práve pracujeme. Je dôležité, aby sa stimuly v budúcnosti zameriavali na zabezpečenie kvality založenej na trvalo udržateľných výrobných metódach, ako na tom trvala Skupina progresívnej aliancie socialistov a demokratov v Európskom parlamente.
<SPEAKER ID="021" NAME="Frédérique Ries" AFFILIATION="ALDE">
(FR) Situácia sa naďalej zhoršuje: v Európe zomrelo 23 ľudí a vyše 2 200 ich ochorelo. Dnes ráno na nich z veľkej časti myslíme. Nemeckým úradom sa zatiaľ nepodarilo oficiálne určiť príčinu tejto epidémie. Medzičasom sa nikto ani nedotkne európskej zeleniny a táto kríza v oblasti zdravia sa, samozrejme, zmenila na sociálnu a tiež hospodársku krízu. Odvetvie zeleninárstva právom požaduje odškodnenie, a ako povedal pán komisár, príslušní ministri a komisári sa majú stretnúť a rokovať na túto tému dnes poobede v Luxemburgu.
<P>
Okrem toho, čo už bolo povedané o zásade predbežnej opatrnosti a potrebnej vysledovateľnosti - čo je prvým bodom -, je tiež otázkou, ako mohlo byť takéto všeobecné varovanie vyčleňujúce španielske uhorky ako príčinu uverejnené bez akýchkoľvek alebo bez takmer akýchkoľvek dôkazov. Aké bezodkladné ponaučenie si Komisia hodlá vziať z tejto vážnej krízy, pán komisár, aby bol náš systém varovania pre potraviny viac ako kedykoľvek predtým založený na rozumných a dobre podložených vedeckých dôkazoch, ako ste to vy sám, pán komisár, opísali?
<SPEAKER ID="022" NAME="Janusz Wojciechowski" AFFILIATION="ECR">
(PL) Aj ja by som chcel vyjadriť smútok nad stratami životov a popriať tým, ktorí sú chorí, rýchle uzdravenie. Je toho veľa, čo treba vysvetliť. Musíme určiť zdroj a príčinu vypuknutia nákazy, ale musíme tiež identifikovať zdroj a príčinu nepravdivých informácií o vypuknutí ochorenia, ktoré sa rozšírili v Európe a na svete - klamlivých a škodlivých správ, ktoré spôsobili takú veľkú ujmu. Musíme sa dôkladne zaoberať príčinami vypuknutia ochorenia a najmä priemyselným chovom hospodárskych zvierat, pri ktorom sa v obrovskej miere využívajú antibiotiká. Súhlasím s rečníkmi, ktorí o tom práve hovorili. Ak sa antibiotiká využívajú v takej veľkej miere, nie je vôbec prekvapujúce, že vzniknú kmene baktérií, ktoré potom nereagujú na antibiotiká. Podľa mňa by sa malo toto intenzívne poľnohospodárstvo, v rámci ktorého sa využívajú antibiotiká, v Európskej únii značne obmedziť a možno dokonca zastaviť a vzniknutú škodu by mali nahradiť tí, ktorí ju spôsobili.
<SPEAKER ID="023" NAME="Martin Häusling" AFFILIATION="Verts/ALE">
(DE) Ochorenie vyvolané baktériou EHEC nepredstavuje nový problém, ale je zrejmé, že Európa ešte stále nie je na takúto krízu dostatočne pripravená. Trvá príliš dlho, kým sa uverejnia jasné usmernenia. Tri týždne je bezpochyby príliš dlhý čas.
<P>
Všetci sa zhodneme na tom, že ochrana spotrebiteľa je jednoznačne vždy dôležitejšia ako finančné záujmy. Je však potrebné objasniť, kto a kedy má uverejniť varovanie, kto má následne prevziať zodpovednosť za varovania a kedy sa má zapojiť Európska komisia. V Nemecku nesie zodpovednosť 16 spolkových štátov a dve ministerstvá a to je pre európsku krízu príliš veľké rozdelenie. Európa sa tu musí zapojiť skôr. Nemyslím si, že sme si vzali správne ponaučenie z kríz v 90. rokoch 20. storočia. Je to niečo, čo teraz musíme okamžite napraviť.
<P>
Pokiaľ ide o potraviny, je potrebné, aby pri výrobe vládla transparentnosť a jasná vysledovateľnosť. Potrebujeme jasné označovanie krajiny pôvodu. Potrebujeme však tiež, aby európska jednotka reakcie koordinovala vedecké a zdravotnícke postupy a vytvorila plány kontroly.
<P>
(potlesk)
<SPEAKER ID="024" NAME="João Ferreira" AFFILIATION="GUE/NGL">
(PT) Vzhľadom na príval rozporuplných správ o pôvode tejto nákazy je dôležité mať na pamäti niekoľko skutočností. Po prvé, chcel by som poukázať na to, že viac ako 15 dní po tom, ako boli zaznamenané prvé prípady, a viac ako mesiac po tom, ako sa objavili prvé prípady ochorenia, európske jednotky včasného varovania a reakcie stále nie sú schopné určiť skutočnú príčinu nákazy. To spôsobuje značnú ujmu, ako sa tu už uviedlo. Po druhé, je dôležité nezabúdať na to, že ide o vážny, ale nie ojedinelý prípad nedostatku potravinovej bezpečnosti v EÚ. Chcel by som vám pripomenúť nedávnu rozpravu, ktorú sme tu viedli na tému problému s dioxínmi.
<P>
Tieto prípady sú neoddeliteľné od spoločnej poľnohospodárskej politiky (SPP), ktorá podporuje modely intenzívnej výroby zameranej na vývoz namiesto toho, aby - čo je potrebné - podnecovala miestnu výrobu a spotrebu, ktoré by mohli zabezpečiť omnoho účinnejšiu vysledovateľnosť, a teda väčšiu potravinovú bezpečnosť.
<P>
Na záver chcem povedať, že je dôležité odškodniť európskych výrobcov za ujmu, ktorú utrpeli, a nielen osoby v geografickej oblasti, v ktorej vypukla nákaza. SPP je spoločná politika, preto by sa to malo realizovať skôr prostredníctvom opatrení na úrovni EÚ, ako len na úrovni členských štátov, a to vzhľadom na zjavné rozdiely, ktoré by to prinieslo.
<SPEAKER ID="025" NAME="Nick Griffin" AFFILIATION="NI">
Najprv to boli uhorky, včera to boli fazuľové výhonky. Dnes to už nie sú fazuľové výhonky. Pravda je, že odborníci proste nevedia, ale zakaždým, keď sa objavia takéto tvrdenia, zničia živobytie v hospodárstvach krajín. Vieme však, že táto nákaza je veľmi zvláštna. Vo víruse sa vyskytuje neprirodzená kombinácia kmeňov a DNA. Postihuje neobvyklé skupiny ľudí spôsobom, ktorý sa normálne nespája s ochorením vyvolaným baktériou E coli. Nákaza už zasiahla omnoho viac ľudí a na omnoho väčšom počte miest ako bežné ochorenie a na rozdiel od bežných ochorení nebol jej pôvod vysledovaný k jednému či dvom dodávateľom potravín.
<P>
Vzhľadom na všetky tieto nevysvetliteľné faktory a na skutočnosť, že v prípade rôznych krajín vrátane Británie, USA, Iraku a Izraela sa v minulosti vyskytli správy, že experimentujú s geneticky modifikovanou baktériou E coli ako biologickou zbraňou, nemala by sa okamžite prešetriť možnosť, že táto nákaza je v skutočnosti príkladom biologického terorizmu alebo prípadne testovania na účely tohto druhu terorizmu?
<SPEAKER ID="026" NAME="Françoise Grossetête" AFFILIATION="PPE">
(FR) Situácia je vážna, dokonca veľmi vážna, keďže vypuknutie tohto ochorenia vyvolaného baktériou E coli je úplnou záhadou. Viem si predstaviť úzkosť ľudí, ktorí ochoreli, a môžeme len nariekať nad úmrtiami, ku ktorým došlo.
<P>
Celá táto záležitosť nás musí viesť k tomu, aby sme zaujali veľmi dôsledný prístup k problémom týkajúcim sa zdravia európskej verejnosti, a musí nám ukázať, že je veľmi dôležité pracovať s výskumníkmi a farmaceutickým priemyslom, aby sme účinne reagovali na takúto situáciu a tiež aby sme sa na to vybavili prostriedkami.
<P>
Táto baktéria stojí životy, príliš veľa životov. Našich poľnohospodárov to tiež stojí mnoho peňazí a nebezpečne to podkopáva dôveru spotrebiteľov v naše poľnohospodárske výrobky a agropotravinársky priemysel, ktoré sú stále nepochybne najbezpečnejšie a najprísnejšie kontrolované na svete.
<P>
Čo sa po uhorkách, paradajkách, šaláte a fazuľových výhonkoch stane ďalšou obeťou tejto hystérie vyvolanej zdravotnými ťažkosťami? Pre poľnohospodárov to má vážne hospodárske následky. Skutočnosť je taká, že systém varovania fungoval veľmi dobre. Problém je, že Komisia nemá ani zdroje, ani príležitosť overiť, či sú informácie poskytnuté nejakým členským štátom pravdivé.
<P>
Baktérie sa v dnešnej dobe šíria rýchlejšie ako v minulosti. Čo sa týka podávania informácií, budeme si musieť vziať ponaučenie z toho, akým spôsobom sa riadila táto kríza v oblasti zdravia. Bude nevyhnutné poskytovať spätnú väzbu. Prv než sa budú brať závery vnútroštátnej alebo regionálnej zdravotníckej agentúry za samozrejmé, bude bezpochyby potrebné uskutočniť dodatočné kontroly.
<P>
Na záver chcem povedať, že táto kríza úplne odôvodňuje podstatné zlepšenie vysledovateľnosti potravín. Povinnosť uviesť krajinu pôvodu alebo miesto pôvodu sa, žiaľ, vzťahuje len na obmedzený počet prípadov. Mala by sa rozšíriť na väčšie množstvo potravín. V prípade krízy v oblasti zdravia by to umožnilo určiť zdroje nákazy a rýchlejšie varovať príslušných spotrebiteľov.
<SPEAKER ID="027" NAME="Jo Leinen" AFFILIATION="S&amp;D">
(DE) Poľnohospodárov možno odškodniť, ale ľudský život nemožno vrátiť. Naša sústrasť je naozaj určená všetkým tým, ktorí prišli o život alebo ležia na nemocničnom lôžku. Táto situácia je dramatická a tiež neprijateľná. Je nemysliteľné, že ani tri týždne po vypuknutí tejto krízy presne nevieme, odkiaľ pochádza patogén, ktorý krízu spôsobil. To by sa v Európe naozaj nemalo stať.
<P>
Musíme si z toho vziať niekoľko ponaučení. Po prvé je potrebné, aby sme hľadali zdroj nákazy a preskúmali, či sa v odvetví výroby potravín alebo v potravinovom reťazci ešte stále využívajú nevhodné postupy. Máme právne predpisy, ktoré sú v platnosti 20 rokov, a normy a kódexy postupov sú v Európskej únii pomerne prísne, ale je zrejmé, že sme stále zraniteľní, pokiaľ ide o potraviny. Zdá sa, že sú v tejto oblasti stále medzery a nedostatky, a musíme sa z toho znovu poučiť.
<P>
Mám tiež dojem, že komunikácia v tejto veci bola chaotická. Fakty o tejto záležitosti sa nepodávali dobre alebo správnym spôsobom. Evidentne potrebujeme viac Európy. To tu už uviedli aj iní poslanci. Keď ktorýkoľvek regionálny alebo vnútroštátny orgán uverejní varovanie pre celú Európu, môže z toho vzniknúť len katastrofa. Podľa môjho názoru a podľa toho, čo vidím, odviedlo Európske centrum pre prevenciu a kontrolu chorôb (ECDC) dobrú prácu, potrebujeme však lepší, moderný systém povinnosti podávania správ s cieľom určiť príčiny, ako aj lepší systém na informovanie širokej verejnosti.
<SPEAKER ID="028" NAME="Antonyia Parvanova" AFFILIATION="ALDE">
Nemecké a európske orgány sa stále usilujú určiť zdroj ochorenia vyvolaného baktériou E coli. Ešte ani dnes nemáme konkrétne dôkazy o príčine tejto epidémie a treba zvážiť všetky scenáre vrátane možného zanedbania alebo mimovoľného preniknutia baktérie do potravinového reťazca. Ako baktérie v skutočnosti vznikli, to je iná otázka. Výskum a zistenia sú naliehavo potrebné. Chcela by som však tiež osobitne poukázať na spôsob, akým nemecké a európske orgány podali informácie o súčasných udalostiach širokej verejnosti, čo malo, ako vieme, vážne následky pre odvetvie ovocia a zeleniny nielen v Španielsku, ale v celej našej Únii.
<P>
Nie je to prvýkrát, čo čelíme problému s bezpečnosťou potravín v Nemecku. Navrhujem, aby Komisia pomohla nemeckým orgánom zvýšiť vysledovateľnosť a kontrolu nemeckých postupov a aby boli podobné opatrenia prijaté v súvislosti s postupmi v ostatných členských štátoch.
<P>
Na udržanie dôvery spotrebiteľov je potrebná transparentnosť. Všetky informácie by mali byť dostupné, nemali by sa však predkladať tak, aby došlo k viacnásobnému poplachu a aby vyvolali obavy spotrebiteľov, keď sa ešte nenašli dôkazy. Dovoľte mi tiež poukázať na zodpovednosť médií.
<SPEAKER ID="029" NAME="Marina Yannakoudakis" AFFILIATION="ECR">
Neoverené správy môžu byť nebezpečné. Vypuklo toto ochorenie v Nemecku alebo v niektorom inom členskom štáte? Klebety môžu byť deštruktívne a môžu dokonca prispieť k šíreniu ochorenia. S touto epidémiou sa stále spája veľa nezodpovedaných otázok. Isté je jedine to, že väčšina členských štátov zaznamenala prípady nákazy touto baktériou. Do dnešného dňa došlo v EÚ k 22 úmrtiam.
<P>
Toto ochorenie dokazuje význam cezhraničnej spolupráce v oblasti preventívnej zdravotnej starostlivosti. Vnáša do hry aj dôležitosť existencie európskej agentúry, ako napríklad Európskeho centra pre prevenciu a kontrolu chorôb (ECDC), na monitorovanie, spoluprácu a informovanie členských štátov. My v Spojenom kráľovstve máme relatívne šťastie, keďže boli zaznamenané len tri prípady, to je však dnes; zajtra sa môže situácia zmeniť a musíme byť ostražití. Okrem toho, že treba zistiť príčinu ochorenia, musíme verejnosť informovať, a teda chrániť. Európske centrum pre prevenciu a kontrolu chorôb (ECDC) uverejňuje aktuálne informácie každý deň.
<P>
Prostredníctvom spolupráce môžeme šírenie tohto ochorenia regulovať. Ak sú naši občania informovaní, majú lepšiu možnosť vyhnúť sa nákaze. Predovšetkým si však musíme pri svojej reakcii zachovať pokoj a rozvážnosť.
<SPEAKER ID="030" NAME="Nikolaos Chountis" AFFILIATION="GUE/NGL">
(EL) Európa za posledných šesť mesiacov už druhýkrát čelí potravinovej kríze, ktorá spôsobila vážne zdravotné problémy mnohým ľuďom a viedla dokonca k stratám na životoch našich spoluobčanov. Niečo nie je v poriadku, pán komisár.
<P>
V januári sme mali v Nemecku problém s toxínmi, teraz čelíme problémom s baktériami, opäť v Nemecku. Prvý prípad sa zatajil, hoci sa o ňom vedelo niekoľko mesiacov. Pri druhom prípade sa vina pohodlne preniesla na španielske uhorky.
<P>
Ide o problém s uznávaním, vysledovateľnosťou a nedostatočnými kontrolami na úrovni EÚ. V prvom prípade, ktorý sa stal v januári, nám pán Dalli pri svojom vystúpení na tému dioxínov povedal, že prijmete všetky potrebné opatrenia, aby ste zabezpečili sprísnenie právnych predpisov týkajúcich sa systémov kontroly potravín. Nedávno ste sa vyjadrili, že nešlo o problém s uznávaním, ale že tam bol nejaký iný problém. Postoj Komisie sa vyznačuje zmätkom, utajovaním a panikou, a preto smútime za stratenými životmi, nad prípadmi nákazy a nad dôsledkami, ktoré to malo na poľnohospodársku výrobu.
<SPEAKER ID="031" NAME="Elisabetta Gardini" AFFILIATION="PPE">
(IT) Situácia, o ktorej rokujeme, je veľmi vážna, ale myslím si, že v niektorých prípadoch si ešte stále zamieňame veci, ktoré sú na veľmi odlišných úrovniach.
<P>
Je zrejmé, že stratené životy nemožno klásť na rovnakú úroveň s hospodárskymi problémami; to nerobíme. Chcela by som však zdôrazniť, že problém nevyriešime, keď budeme ukazovať prstom na príčiny, v prípade ktorých sa potom ukáže, že príčinami nie sú.
<P>
Ak niekoho zavraždia a do väzenia sa za to dostane nevinná osoba, neposkytuje to nijakú útechu ani spravodlivosť za vraždu, ktorá bola spáchaná. Robíme však práve to: v mimoriadne vážnej situácii, keď je v stávke kríza v oblasti verejného zdravia a bezpečnosť potravín, ukazujeme prstom na ľudí, o ktorých sa potom ukáže, že nie sú vinní, čím pribudnú ďalšie obete.
<P>
Španielski pestovatelia už vyrazili do ulíc a dnes za približne 40 minút budú aj priami pestovatelia v Taliansku demonštrovať v uliciach Milána a v provincii Latina a ponúkať spotrebiteľom čerstvé uhorky a iné ovocie a zeleninu, aby im ukázali, že ide o neškodné potraviny dôležité pre zdravú, vyváženú stravu. Nechceli by sme nemeckým spotrebiteľom zasadiť ďalší úder a pripraviť ich o potraviny, ktoré sú úplne nevyhnutné pre ich stravu a zdravie.
<P>
Chcela by som tiež poukázať na niektoré údaje, ktoré by mali dať najmä príslušným orgánom dôvod na vážne zamyslenie, keď uverejnia určité informácie, ktoré vyvolajú rozruch, strach a paniku. Údaje, ktoré poskytol prieskum Eurobarometer a zhromaždila organizácia Coldiretti v Taliansku, ukazujú, že pri potravinovej núdzovej situácii sa napríklad 43 % Talianov určitý čas vyhýba potravinám, o ktorých počuli, kým 13 % z nich ich navždy vylúči zo svojho jedálneho lístka. Musíme sa preto snažiť premýšľať o tom, čo povieme a ako tým ovplyvníme stravovacie návyky ľudí.
<P>
Rada by som sa teda opýtala Komisie, či si nemyslí, že nastal čas využiť európsku doložku naliehavosti a začať rokovať o finančnom odškodnení.
<SPEAKER ID="032" NAME="Dagmar Roth-Behrendt" AFFILIATION="S&amp;D">
(DE) Pán Dalli, vy a vaši kolegovia a kolegyne na Generálnom riaditeľstve pre zdravie a spotrebiteľov ste urobili všetko správne. To isté sa nedá povedať o nemeckých orgánoch. K tomu môžeme len povedať, že v oblasti poskytovania informácií vládne chaos, a to je možno vyjadrené mierne. Skutočnosť, že minister zdravotníctva Nemecka včera nepovažoval za potrebné cestovať na zasadnutie Rady pre zdravie, ktoré sa konalo v Luxemburgu a na programe ktorého bola hlavnou témou táto vážna kríza týkajúca sa nákazy, ukazuje, že nemá ani poňatia o tom, o čom Európa naozaj je, že je ignorant, nepripúšťa problémy alebo je ešte stále zaneprázdnený vnútornými politickými krízami strany.
<P>
(potlesk)
<P>
Ba čo viac, musím poznamenať - a pán Dalli to sám povedal -, že nemecké orgány evidentne zaujali stanovisko, že sa zaobídu bez odborníkov Európskej únie, povýšenecky a arogantne veriac, že ich vôbec nepotrebujú. Navyše skutočnosť, že týmto odborníkom trvalo tri dni, než sa dostali do Nemecka, je škandál a ide o záležitosť, ku ktorej musíme byť v tomto Parlamente kritickí. Zároveň však musíme tiež povedať, že v Európskej únii je našou povinnosťou varovať spotrebiteľov, keď sa na trhu vyskytnú nebezpečné potraviny.
<P>
Vyjadrím sa celkom jasne - ak sa na uhorke alebo šaláte objavia baktérie, ktoré nespôsobujú smrť, môže to byť pozitívna správa, mne to však nestačí na odôvodnenie odškodnenia. Uhorky zo Španielska a iných krajín boli napadnuté baktériou EHEC. Neboli to baktérie, ktoré môžu za vypuknutie tohto ochorenia, ale chvíľu trvá, než sa na to príde.
<P>
Podľa mňa tu nejde ani o toto. Tí z vás, ktorí chápu Európsku úniu a poznajú systém včasného varovania, tiež vedia, ako tento systém funguje. Viete, že v rámci systému včasného varovania sa musí uviesť výrobok a tiež meno výrobcu. Môžete si to ľahko vyhľadať aj v právnych predpisoch. Pre mňa je dôležitá otázka, čo sa stane v budúcnosti. V budúcnosti musíme zvážiť, či môže využívanie močovky pokračovať. Mohli by sa naďalej využívať výrobné metódy, ktoré sú neprijateľné? Kto v Európskej únii v skutočnosti monitoruje čo, kedy a s akým výsledkom sa to zaznamenáva a kto má v tomto smere aké povinnosti?
<P>
(potlesk)
<SPEAKER ID="033" NAME="George Lyon" AFFILIATION="ALDE">
Toto je skutočná kríza. Dvadsaťtri ľudí je mŕtvych, vyše 2 000 bolo nakazených, na trhu so zeleninou je chaos, ceny prudko klesli a odhaduje sa, že výrobcovia prichádzajú každý deň o 300 miliónov EUR. Vzťahy medzi Nemeckom a Španielskom sú, mierne povedané, napäté a po troch týždňoch trvania tejto krízy ešte stále netušíme, odkiaľ pochádza zdroj tejto nákazy.
<P>
Pán komisár Dalli, chcem vás tu dnes požiadať o uistenie, že sa vynakladá maximálne úsilie s cieľom zistiť zdroj tohto ochorenia spôsobeného baktériou E coli, pretože kým nevysledujeme zdroj nákazy, nemôžeme začať obnovovať dôveru spotrebiteľov. Po druhé, chcem vás požiadať, aby ste objasnili, aké opatrenia máte v úmysle prijať na stabilizáciu trhu a obnovenie dôvery spotrebiteľov po tom, ako prekonáme túto krízu.
<P>
Po tretie, musíme od vás počuť, čo hodlá Komisia urobiť, aby sa pokúsila odškodniť poľnohospodárov, ktorí nie vlastnou vinou čelia zničeniu svojich trhov a nie sú schopní predať svoje dopestované plodiny. Po štvrté, chcem, aby Komisia poskytla uistenie, že uskutoční transparentné, nezávislé prešetrenie s cieľom zistiť príčiny zlyhania. Až keď budeme mať k dispozícii fakty, môžeme prijať opatrenia na odstránenie všetkých medzier v právnych predpisoch o bezpečnosti potravín.
<SPEAKER ID="034" NAME="Elisabeth Köstinger" AFFILIATION="PPE">
(DE) Zdravotný rozmer krízy, ku ktorej viedlo vypuknutie tohto ochorenia vyvolaného baktériou EHEC, je úplne tragický. Situácia je vážna. Je nevyhnutne potrebné poskytnúť pomoc postihnutým a podniknúť všetky možné kroky na zabránenie ďalšiemu šíreniu tejto nákazy. Našim výskumným ústavom a nemocniciam sa musia dať k dispozícii všetky nevyhnutné zdroje.
<P>
Od chvíle, keď sa tento patogén objavil, boli rýchle opatrenia na dennom poriadku. Jednotné, celoeurópske krízové riadenie až po spoločný jazykový režim sa nevyznačovali profesionalitou. Patologická honba s cieľom určiť miesto nákazy viedla všade k unáhleným obvineniam a tieto argumenty mali za následok dni plné negatívnych titulkov a úplnej neistoty na strane spotrebiteľov.
<P>
Postihnutým výrobcom to prinieslo dramatický pokles príjmov, ktorý ohrozuje samotné ich prežitie. Neškodné, regionálne vypestované plodiny už tiež nemožno predať. Len v samotnom Rakúsku klesol predaj čerstvej zeleniny o 75 %. Pestovatelia zeleniny čelia týmto stratám príjmov práve na úplnom vrchole pestovateľskej sezóny. Nekoordinovaný spôsob, akým sa spotrebiteľom poskytovali informácie počas týchto udalostí, opäť prináša požiadavku jednotného medziodvetvového označovania pôvodu a účinného monitorovania na základe zásady "označené a skontrolované pri zdroji".
<P>
Spotrebitelia majú právo vedieť, odkiaľ výrobky pochádzajú. Rovnako to platí pre predajne, reštaurácie a catering.
<P>
Všetky orgány teraz musia rýchlo odstrániť predsudky voči čerstvej zelenine, znovu oživiť jej predaj a vdýchnuť novú dušu trhu s tretími krajinami. Pre situáciu spojenú s baktériou EHEC sa miestni pestovatelia zeleniny úplne sčista-jasna a nie vlastnou vinou dostali do existenčnej krízy. Komisia musí umožniť nahradenie strát, či už z Európskeho poľnohospodárskeho fondu, Európskeho krízového fondu, alebo prostredníctvom opatrení na podporu predaja.
<P>
Pán Liese má úplnú pravdu, keď tvrdí, že ľudský život nemožno nahradiť a že už jedno úmrtie je príliš veľa. Je však tiež určite našou povinnosťou nenechať našich výrobcov napospas osudu, keď vôbec nemôžu za to, že sa ocitli v tejto situácii, ktorá ohrozuje ich prežitie.
<SPEAKER ID="035" NAME="Iratxe García Pérez" AFFILIATION="S&amp;D">
(ES) Všetci chceme, aby sa nemecká potravinová kríza skončila čo najrýchlejšie. Musíme pamätať na obete a dúfam, že keď dôjde k náprave počiatočných chýb, bude možné určiť zdroj nákazy, aby mali všetci dušu na pokoji.
<P>
Okrem zdravotných aspektov tejto krízy však musím spomenúť hospodárske následky. Španielske záhradnícke odvetvie odhaduje, že hospodárske straty spôsobené osudnými chybami pri komunikácii, o ktorých teraz vieme, dosahujú 200 miliónov EUR za týždeň. Chcem zdôrazniť zodpovedný postoj, ktorý zaujalo toto odvetvie, a jeho úplnú spoluprácu s orgánmi našej krajiny.
<P>
Pán komisár, vysledovateľnosť pôvodu fungovala, ale koľko času sa premárnilo zameriavaním pozornosti na pôvod, sústredením sa na poľnohospodársku výrobu, kým ostatné formy nákazy, ako napríklad manipulácia alebo distribúcia na mieste určenia, sa zanedbali? Prečo Komisia šírila unáhlené informácie z Nemecka?
<P>
Chýbala koordinácia, pán komisár, a jednostranné uzavretie hraníc španielskym výrobkom je dôkazom toho, že kríza sa nemonitorovala v rámci Európskej únie.
<P>
Chcela by som požiadať Komisiu, aby ihneď aktivovala všetky potrebné mechanizmy s cieľom nahradiť škody spôsobené španielskemu a európskemu odvetviu, a to finančne aj z hľadiska povesti u spotrebiteľov. Z dlhodobého hľadiska sa však ešte ukáže, ktoré ďalšie opatrenia sa v tomto smere prijmú.
<P>
Nepodložené obvinenia, improvizácia, nedostatok koordinácie, miliónové straty, útoky na česť a dôveryhodnosť odvetvia - nie sú to dostatočné dôvody na zisťovanie, kto nesie zodpovednosť?
<SPEAKER ID="036" NAME="Mairead McGuinness" AFFILIATION="PPE">
Chcela by som sa poďakovať pánovi Dallimu za jeho rozvážne pripomienky na začiatku rozpravy. V tomto Parlamente odznelo niekoľko menej uvážlivých slov, a to pre dosah na ľudské životy a vlastne dodatočný vplyv na výrobcov a dôveru spotrebiteľov. Ide o najvážnejšiu potravinovú krízu a pán Dalli to uznal. Vieme, že je sústredená najmä v regióne určitej časti Európskej únie, ale nie je to len problém Nemecka, je to problém EÚ.
<P>
Existuje systém, pomocou ktorého možno nájsť príčinu a vyrovnať sa s následkami, ale obávam sa, že nie všetky časti tohto systému sa primerane uplatnili, a mám niekoľko otázok, pokiaľ ide o načasovanie. Viem, že rýchle varovanie bolo vyhlásené 22. mája 2011: znepokojuje ma, že európski odborníci vycestovali do Nemecka až v nedeľu 5. júna. Prečo došlo k takému neuveriteľnému časovému posunu? Myslím si, že sa na to treba pozrieť.
<P>
Podľa článku 55 nariadenia č. 178/2002 máme možnosť zriadiť krízovú jednotku. Každý rečník sa vyjadril, že ide o krízu, a pán Dalli uznáva, že to je kríza. Ide o krízu, ktorá sa skôr rozširuje, než ustupuje, a navrhovala by som, že teraz nastal čas, aby sa EÚ odvolala na toto nariadenie a zriadila takúto krízovú jednotku.
<P>
Najznepokojujúcejšou skutočnosťou bolo samotné zverejnenie škodlivej zeleniny a následné vyhlásenie, že je neškodná. To otriaslo dôverou spotrebiteľov nielen v čerstvé ovocie a zeleninu, ale aj v náš systém bezpečnosti potravín a kontroly. Pán komisár Dalli, viem, že súhlasne prikyvujete, a vítam to, ale som presvedčená, že teraz nastal čas zostaviť krízovú jednotku, a chcela by som vás požiadať, aby ste sa k tomu vyjadrili vo svojich záverečných poznámkach.
<SPEAKER ID="037" NAME="Ulrike Rodust" AFFILIATION="S&amp;D">
(DE) Pochádzam z regiónu Európy, kde epidémia vyvolaná baktériou EHEC zúri najviac. Zdá sa, že táto agresívna baktéria je nezastaviteľná. Od polovice mája do včerajšieho poludnia bolo nakazených 1 733 ľudí, pričom 23 pacientov zomrelo mučivou smrťou. Situácia na klinikách je mimoriadne znepokojujúca. Lôžka na oddeleniach intenzívnej starostlivosti sa zapĺňajú a krvná plazma je naliehavo potrebná. Koniec je v nedohľadne. Ľudia v oblasti môjho bydliska sa každý deň obávajú nových prípadov nákazy.
<P>
Varovať o každom dokonca len potenciálnom prenášači tejto baktérie je z môjho pohľadu otázka odvahy a zmyslu pre zodpovednosť. Analyzovali sa rôzne potraviny, ale nenašiel sa. Pokiaľ ide o vysoko kvalitné potraviny, chápem to tak, že sú zdravé a že pred uvedením na trh boli predmetom sledovania. Predpokladám, že v tomto smere došlo k nápadným chybám, a znovu zisťujeme, že existujú medzery. Je však nanajvýš nezodpovedné tvrdiť v tejto situácii, že príčina je známa, a to bez toho, aby sme mali k dispozícii dobre podložený laboratórny výskum, ktorý by naše tvrdenia podporil. Pri všetkej tej pochopiteľnej panike nesmie za nijakých okolností dôjsť k honbe za čarodejnicami, keďže by to mnohých ťažko pracujúcich poľnohospodárov v Európe pritlačilo k múru. Musí byť preto každému jasné, že my v Európskej únii si musíme navzájom preukazovať solidaritu a byť pripravení poskytnúť si v prípade núdze vzájomnú pomoc. Inými slovami je potrebné, aby si všetci odborníci v oblasti zdravotníctva sadli a aby sa hospodárska pomoc poskytla tým, ktorí nie vlastnou vinou čelia finančnej katastrofe.
<SPEAKER ID="038" NAME="Pilar Ayuso" AFFILIATION="PPE">
(ES) V prvom rade by som chcela vyjadriť sústrasť príbuzným osôb, ktoré pre túto krízu zomreli.
<P>
Pán komisár, informovať verejnosť o zdravotných rizikách je ťažká a chúlostivá úloha a je potrebné ju dokonale zdokumentovať a overiť. Nejde o to zistiť, kto je na vine, v tomto prípade však došlo k značným chybám, počnúc nerozumnými a ľahkomyseľnými domnienkami osoby zodpovednej za regionálnu politiku, ktorá nedávno nastúpila do funkcie a vyvolala poplach medzi občanmi a veľmi vážnu, nenapraviteľnú hospodársku krízu.
<P>
Zdá sa, že ani Komisia nekoordinovala veľmi dobre túto krízu. Premýšľam, kedy sa objavili prvé prípady a či bol dodržaný článok 3 nariadenia týkajúceho sa systému rýchleho varovania, v ktorom sa požaduje, aby členské štáty oznámili riziko okamžite a do 48 hodín, ako aj to, či bol dodržaný článok 8 uvedeného nariadenia, na základe ktorého je Komisia povinná overiť, či sú informácie úplné, pravdivé a čitateľné a či majú dostatočný právny základ.
<P>
Isté však je, že sa ukázali vážne nedostatky tohto nariadenia a že je potrebné preskúmať súčasný právny rámec s cieľom presne určiť, okrem iného, postupy krízového riadenia, ktoré použili príslušné orgány, označiť pôvodcu chýb či prípadov zanedbania v potravinovom reťazci (a na tento účel sa využije vysledovateľnosť), zabrániť, aby sa pod ochranou zdravia skrývali prekážky obchodu, a riešiť kompenzačné postupy v prípade ujmy na obchode a straty zisku.
<P>
Pán komisár, ani uhorky, ani sója nie sú príčinou. Ako povedal pán Liese, príčinou je patogén. Je to sérotyp O104:H4 baktérie Escherichia coli, ktorá je už vo vedeckej literatúre opísaná a spája sa s mäsovými výrobkami.
<P>
V každom prípade však, pán komisár, musíme vedeckým pracovníkom umožniť urobiť si svoju prácu: je potrebné, aby preskúmali celý systém vysledovateľnosti v rámci potravinového reťazca vrátane manipulácie s potravinami a ich distribúcie.
<SPEAKER ID="039" NAME="Andrés Perelló Rodríguez" AFFILIATION="S&amp;D">
(ES) Nič, čo urobíme tu alebo v Európskej únii, už nevráti život zosnulým, ale dúfam, že naše opatrenia zabránia ďalším úmrtiam a zastavia reťaz ľudí, ktorí sú chorí a ktorí trpia bez toho, aby akokoľvek zapríčinili tento problém.
<P>
Samozrejme, nepoznáme príčiny, ale vieme niekoľko skutočností, ktoré musíme objasniť: politické kroky sa vyznačovali ľahostajnosťou a ľahostajná bola aj nemecká spolková vláda. Nemôže konať tak, akoby bol Hamburg mestským štátom na inom kontinente.
<P>
Keby pani Merkelová a jej ministerstvo zdravotníctva premenili aroganciu, s ktorou často pristupujú k ostatným štátom, na príčinlivosť a účinnosť, k niektorým veciam by nebolo došlo. Táto ľahostajnosť má trestuhodné následky pre jeden štát, konkrétne Španielsko, a pre jeho najdôležitejšie odvetvie, poľnohospodárstvo. Zruinovala tisíce ľudí a malých podnikov a na dlhý čas zdiskreditovala hospodárstvo.
<P>
Vyzývam vás, aby ste sa dnes zúčastnili na zasadnutí Rady a požiadali o úplné odškodnenie pre postihnutých, pretože sa nemôžeme domáhať životov tých, ktorí zomreli. A žiadam, aby sa preskúmali systémy kontroly. A pani Merkelovú, aby prevzala zodpovednosť. Žiadam ju, aby bola menej arogantná a viac príčinlivá. A aby niesla zodpovednosť za škodu, ktorú spôsobila. Nemôže ignorovať skutočnosť, že Hamburg je v jej krajine. Nemôže ignorovať svoje povinnosti. Nemôže pripisovať vinu federálnemu štátu, keď by ona sama mala niesť zodpovednosť za spôsobenú ujmu.
<P>
Trochu viac pokory, trochu viac lepšieho riadenia a o niečo menej konzervativizmu by bolo veľmi pomohlo zaistiť, aby jej táto kríza neprekĺzla pomedzi prsty a aby Španielsko a ostatní poľnohospodári na juhu nemuseli znášať jej bolestivé následky.
<P>
Preskúmajte kontroly, preskúmajte systémy varovania a požadujte prevzatie zodpovednosti, pretože, pán komisár, v Španielsku presne o toto žiadame vás, Radu a Nemecko.
<SPEAKER ID="040" NAME="Esther de Lange" AFFILIATION="PPE">
(NL) Chcela by som sa poďakovať pánovi komisárovi za to, že tu je, ale bola by som radšej, keby bol niekde inde, ako napríklad v lietadle do Ruska, aby sa na najvyššej možnej úrovni prihovoril za to, aby Rusko stiahlo zákaz, ktorý teraz zaviedlo, pretože prekračuje úplne všetky medze. Ďakujem pánovi komisárovi za jeho ochotu poskytnúť nám v tejto chvíli informácie, ale doterajšia komunikácia, a to aj zo strany Komisie, bola hanebným zlyhaním. Až niekoľko dní po vypuknutí krízy usporiadala Komisia tlačovú konferenciu. V tom čase sa už však dávno vykľuvalo šidlo z vreca a v médiách už kolovali najdivokejšie historky, aké si možno predstaviť. Pán komisár hovoril o holandských uhorkách ako o možnom zdroji nákazy, hoci vyše 200 testov už mnoho dní predtým ukázalo, že to tak nie je.
<P>
Súhlasím s vami, že technická stránka situácie fungovala. Rýchle varovanie, sledovanie a vyhľadávanie fungovali náležite. Celá záležitosť má však aj komunikačnú stránku a táto stránka bola mizerná, a to, samozrejme, v prvom rade v Nemecku, ktoré má toľko rôznych inštitútov, orgánov a dokonca niekoľko ministrov, pričom všetci vysielali rôzne signály. Ministerka poľnohospodárstva uviedla nezmyselnú poznámku, že ľudia by mali úplne prestať jesť tepelne neupravenú zeleninu, hoci na to nebola vôbec oprávnená. Domnievam sa, že v tomto smere rokujete s Nemeckom, pretože je potrebné dôkladne vyšetriť, ako sa mohlo stať, že sa všetko riešilo tak diletantsky.
<P>
Dúfam tiež, že zanedlho budete s ministrami poľnohospodárstva hájiť myšlienku poskytnutia finančných prostriedkov núdzovému fondu z prebytku, ktorý je stále k dispozícii v rozpočte pre poľnohospodárstvo. Podobne ako to bolo v prípade mliečnych výrobkov, keď v tom odvetví vypukla hlboká kríza, aj teraz musíme žiadať o využitie prebytku. Len v mojej rodnej krajine znáša toto odvetvie stratu až do výšky 80 miliónov EUR týždenne, hoci je zdroj nákazy inde, a výsledkom je, že zdravé podniky sú teraz na pokraji úpadku. To nemôže byť zámerom Európskej únie. Predpokladám, že na tento dôrazný signál Parlamentu upozorníte na zasadnutí Rady ministrov poľnohospodárstva.
<SPEAKER ID="041" NAME="Anna Záborská" AFFILIATION="PPE">
(SK) Pán komisár, vítam túto debatu. Pozeráme sa na tento problém z rôznych uhlov pohľadu, pozeráme sa na zdroj nákazy, na identifikáciu patogénu, na možnosti liečby. Ja už len čakám teraz, ktorá farmaceutická firma príde s tým, že má liek na toto ochorenie a začne ďalšia panika.
<P>
Najväčšie rezervy, ktoré ja vidím, sú v informovaní občanov. Informovať občanov o tom, ktorú potravinu, v ten ktorý deň nemajú práve kupovať, lebo je podozrivá, si myslím, že je nedostatočné a nezodpovedné.
<P>
Treba informovať občanov a mala by tu byť jedna kampaň, ktorá bude na úrovni aj Európskej únie aj členských štátov, ako sa majú správať vo svojom každodennom živote. Občania ak dodržujú základné hygienické predpisy, ak dodržujú osobnú hygienu plus umývanie prípadne tepelné spracovanie potravín, je dostatočné na to, aby sa pred touto nákazou uchránili. Je to kampaň, ktorá nie je náročná, ale ja si myslím, že epidémie, rôzne ochorenia tu boli a aj budú v budúcnosti a to, čo občanov najmä uchránilo, bolo ich osobné správanie.
<P>
Presvedčená som o tom, že takáto kampaň by pomohla v prevencii ochorenia a pomohla by aj výrobcom zeleniny.
<SPEAKER ID="042" NAME="Czesław Adam Siekierski" AFFILIATION="PPE">
(PL) Je dôležité, že dnes rokujeme o hrozbe, ktorú pre pacientov, výrobcov potravín a spotrebiteľov predstavuje nebezpečný kmeň baktérie, zdroj ktorého zatiaľ nedokážeme určiť. Tvrdíme, že máme dobrý systém monitorovania kvality potravín a zachovania vysokých noriem. Napriek tomu sa ťažké situácie ako tá súčasná naďalej objavujú. Preto je nevyhnutné preskúmať a zdokonaliť náš systém dohľadu a monitorovania. Musíme byť pripravení na situácie, ktoré sú ešte nebezpečnejšie. Nesmieme uverejniť informácie o zdrojoch pôvodu, ak nie sú spoľahlivé. To spomaľuje postup hľadania zdroja nákazy a spôsobuje vážnu morálnu ujmu a obrovskú hospodársku škodu.
<P>
Rodinám obetí a chorým ponúkame slová súcitu, ale nezabúdajme poskytnúť odškodnenie poľnohospodárom z mnohých krajín, ktorí utrpeli straty. Hovoríme o budúcnosti spoločnej poľnohospodárskej politiky a o otázkach bezpečnosti v oblasti prístupu k potravinám a kvality potravín. Možno nám táto ťažká situácia umožní uvedomiť si, aká dôležitá je táto oblasť otázok a problémov, pretože je to oblasť, v ktorej ide nielen o to, čo naši občania jedia, ale aj o stav ich zdravia.
<SPEAKER ID="043" NAME="Josefa Andrés Barea" AFFILIATION="S&amp;D">
(ES) Čelíme problému verejného zdravia - podľa pána komisára epidémii - a hľadali sa vinníci, nie príčina.
<P>
Systém nefungoval: máme 22 mŕtvych, 1 600 nakazených, po troch týždňoch ešte stále nepoznáme príčinu a uplatnením zásady predbežnej opatrnosti bez vedeckého základu - opakujem, bez vedeckého základu - sa vina zvaľuje na Španielsko.
<P>
Dámy a páni, španielske uhorky neboli nakazené. Neboli nakazené! Opakujem to, pretože niektoré verzie, ktoré tu odzneli, svedčili o opaku. Navyše, aby ste videli, aký majú tieto slová účinok: môže to zasiahnuť 300 000 pracovných miest a vyústiť do straty dôveryhodnosti.
<P>
Epidémia nepozná hranice. Hovorím vám, pán komisár: tá nepozná hranice!
<P>
Žiadam, aby sa prijala zodpovednosť za to, čo sa neurobilo, za to, čo musíme okamžite urobiť, pretože v Nemecku v súčasnosti hrozí šírenie nákazy - nachádza sa tam totiž najväčší počet nakazených ľudí. Vinu však nemožno zvaľovať na Španielsko. Požadujeme odškodnenie.
<SPEAKER ID="044" NAME="Isabelle Durant" AFFILIATION="Verts/ALE">
(FR) Pán komisár, ako ste povedali, nejde o miestny problém, hoci sa sústreďuje na jednom mieste. Chcela by som, aby ste to povedali hlasnejšie a jasnejšie, pretože v súvislosti s týmito otázkami vážne potrebujeme viac nástrojov a európskej koordinácie.
<P>
Správa bola mimoriadne popletená a mala následky, ktoré sa týkali tiež španielskych výrobcov, ale nielen ich, pretože to postihlo aj ostatných. Na to sa práve niekoľkokrát poukázalo.
<P>
Nájsť rovnováhu medzi včasným varovaním na jednej strane a transparentnosťou na druhej je určite ťažké. Prevencia či zásada predbežnej opatrnosti však neznamená, že by sme informácie mali poskytovať náhodne a príliš rýchlo. Veci by sa preto mali uviesť na pravú mieru a tí, ktorí sú zodpovední za včasné varovanie, by mali tiež zaplatiť odškodné. O tom budete rokovať dnes popoludní. Toto je dôležité, hoci tak ako všetci ostatní i ja, samozrejme, myslím na obete. Poľnohospodári však čakajú na odškodnenie, ktoré si zaslúžia.
<P>
Čo sa týka ostatných záležitostí, odolnosť proti antibiotikám a vysledovateľnosť sú aj naďalej kľúčovými otázkami, ktorým sa ešte budeme musieť venovať.
<SPEAKER ID="045" NAME="Diane Dodds" AFFILIATION="NI">
Vzhľadom na to, že pre súčasnú epidémiu vyvolanú baktériou E coli, ktorá sa šíri v Európe, 22 ľudí zomrelo a 2 000 bolo hospitalizovaných, je vhodné, že Parlament vyjadruje sústrasť tým, ktorí prišli o svojich milovaných, a ostatným praje zotavenie.
<P>
Spotrebitelia požadujú potraviny, ktoré sú kvalitné, bezpečné a vysledovateľné. Skutočnosť, že zdroj tejto nákazy zatiaľ nie je jasný a že hľadanie odpovedí sa niekedy zdalo chaotické, znamená, že dôvera spotrebiteľov sa rýchlo narúša. Z hospodárskeho hľadiska sú to poľnohospodári, kto bude trpieť, kým sa situácia nevyrieši - poľnohospodári, ktorých potraviny sú úplne bezpečné.
<P>
V takejto situácii musíme tiež naliehavo žiadať, aby sa zachovala rozvaha. Národné vlády rýchlo prisúdili vinu. My v Spojenom kráľovstve sme v minulosti trpeli v dôsledku takéhoto šírenia poplašných správ o našich plodinách a táto hra špekulatívneho obviňovania musí skončiť. Dovoľte mi tiež uviesť, že tento Parlament sa neustále náhli zaviesť nariadenie. Než to urobí, musíme úplne a dôkladne vyšetriť fakty.
<SPEAKER ID="046" NAME="Teresa Jiménez-Becerril Barrio" AFFILIATION="PPE">
(ES) Obete sú tou najdôležitejšou vecou, ktorá nás tu dnes spojuje, pretože nikto by sa nemal cítiť taký nechránený, ako sa v tejto chvíli cítime my európski spotrebitelia. V súvislosti s obeťami je okrem toho potrebná jasnosť a zodpovednosť.
<P>
Je mojou povinnosťou kritizovať nemecké orgány, ktoré neprávom a unáhlene zvalili vinu na španielske uhorky, konkrétnejšie družstvá v Malage a Almerii, ktoré predstavovali príkladné podniky a z týchto obvinení sa nespamätajú.
<P>
Tisíce nezamestnaných rodín úporne premýšľajú nad príčinou a potrebujú odpoveď. Chcú najmä vedieť, čo pre nich pripravila budúcnosť, a to nielen v Andalúzii, ale v celom odvetví európskeho poľnohospodárstva.
<P>
Preto v nádeji, že odborníci zanedlho nájdu riešenie, požadujem, aby Komisia dnes počas rokovaní s Radou žiadala okamžité morálne hospodárske opatrenia pre všetkých pestovateľov z Andalúzie a celej Európy, ktorí na nás hľadia s nevôľou, ale tiež s nádejou.
<SPEAKER ID="047" NAME="Antonio Masip Hidalgo" AFFILIATION="S&amp;D">
(ES) Nemecké orgány namiesto toho, aby uprednostnili vyšetrovanie a spoluprácu na európskej úrovni, obviňovali a poškodzovali pestovateľov uhoriek a iných. Nikto v Nemecku však neodstúpil ani neponúkol náhradu za spôsobenú škodu. Práve Nemecko má vážny problém s dôveryhodnosťou. Spôsob, ako pani Merkelová zaobchádza s južnými krajinami z hľadiska poľnohospodárstva aj financií, je neúnosný.
<P>
Niekto sa vyjadril, že pani Merkelová je nasledovníčkou Adenauera a Kohla. Nie je ňou ani náhodou: chýbajú jej morálne zásady.
<SPEAKER ID="048" NAME="Bart Staes" AFFILIATION="Verts/ALE">
(NL) Je zrejmé, že sa musíme poučiť z chýb, ku ktorým došlo. V Nemecku vládne problém s koordináciou a to povedali tiež rôzni nemeckí poslanci z vládneho bloku aj z opozície, keďže štát má dve federálne ministerstvá, šestnásť spolkových krajín a chýba mu koordinácia.
<P>
Je nevyhnutný prísny vnútroštátny monitorovací systém a treba preskúmať, ako funguje v Nemecku, ale predovšetkým tiež v ostatných 26 členských štátoch. V súčasnosti ukazujeme prstom na Nemecko, ale zanedlho to možno budú naše vlastné členské štáty, na ktoré budeme ukazovať. Musíme sa preto opýtať, či sú vnútorné monitorovacie systémy vo všetkých členských štátoch dostatočne silné. Pani Rothová-Behrendtová poznamenala celkom správne, že existujúce európske systémy fungovali. Možno chýba koordinácia. V každom prípade bola komunikácia jednoznačne nedostatočná. Na to by sa preto mala zamerať naša pozornosť.
<P>
V prvom rade by som sa chcel opýtať pána komisára, či bude odpovedať na otázky pána Leinena a pani Rothovej-Behrendtovej, ktorí boli tak ako ostatní zvedaví, či predložíte skutočne európske riešenie. Po druhé, môžete nám povedať, čo budete robiť na zasadnutí Rady pre poľnohospodárstvo a ako môžete odškodniť poľnohospodárov, ktorí utrpeli ujmu?
<SPEAKER ID="049" NAME="Gabriel Mato Adrover" AFFILIATION="PPE">
(ES) Presne v takýchto krízových situáciách sa prejaví účinnosť inštitúcií a dôvera v ne. V tomto prípade nebola skutočnosť veľmi uspokojivá.
<P>
Komisia práve uviedla, že podozrenia týkajúce sa španielskych uhoriek neboli potvrdené. Nie, pán komisár: potvrdilo sa to, že podozrenia boli nepodložené, ľahkomyseľné a chýbali im objektívne údaje; potvrdilo sa to, že 23 ľudí je mŕtvych a že španielske záhradnícke odvetvie utrpelo obrovskú ujmu.
<P>
Potvrdilo sa tiež, že Komisia musí urobiť to, čo zatiaľ neurobila, a to konať s presvedčením v rôznych oblastiach: zastaviť epidémiu; zabrániť, aby sa nepodloženým podozreniam pripisoval čo i len náznak dôveryhodnosti, čo vážne postihne nejaký členský štát - v tomto prípade Španielsko -, a to tým, že sa na dosiahnutie toho prijmú potrebné opatrenia; bezodkladne nahradiť spôsobenú ujmu a vrátiť španielskym značkám ich povesť bezpečných, veľmi kvalitných poľnohospodárskych výrobkov.
<SPEAKER ID="050" NAME="Judith A. Merkies" AFFILIATION="S&amp;D">
(NL) Sme uprostred krízy, a ak mám povedať pravdu, máme v tejto chvíli na práci dôležitejšie veci ako ukazovať na niekoho prstom a obviňovať. Keď sa ocitnete uprostred krízy, treba najprv a predovšetkým prijímať rozhodnutia a riešiť krízu. O všetkom ostatnom možno diskutovať neskôr. Úplnou prioritou je nájsť liek pre pacientov nakazených touto baktériou odolnou proti antibiotikám a vysledovať zdroj epidémie. Okrem toho je v prvom rade potrebná dobrá vzájomná komunikácia, aby sme splnili neľahkú úlohu informovať pacientov, spotrebiteľov a výrobcov a zároveň konať u všetkých správne.
<P>
Potom môžeme obrátiť našu pozornosť na otázku, ako sa nám vlastne krízové riadenie darí. Táto kríza určite nebude tou poslednou. Kto to má na starosti? Podieľa sa na tom príliš veľa orgánov, ale niekto sa musí postaviť do čela. O tom musí byť dnešná rozprava medzi vami a Radou. Ako bude situácia z hľadiska vedenia vyzerať v budúcnosti a kto sa tej úlohy ujme? Použitie antibiotík je naozaj nepríjemným problémom, a to pre zvieratá aj ľudí. Medzi členskými štátmi existujú zásadné rozdiely. V neposlednom rade je potrebné nahradiť spôsobenú škodu. Stručne povedané, je potrebná jednoznačnosť a hnacia sila.
<SPEAKER ID="051" NAME="Angelika Werthmann" AFFILIATION="NI">
(DE) Baktéria EHEC je pojmom minulého týždňa. Naša sústrasť, samozrejme, v prvom rade smeruje k obetiam. Orgány sú v záujme verejného zdravia povinné poskytovať im informácie. Blaho ľudí musí byť na prvom mieste.
<P>
V Spojených štátoch majú na tento účel systém včasného varovania. Skutočnosť je taká, že vyše 2 000 ľudí bolo nakazených a viac ako 20 osôb zomrelo. Musí sa ľuďom oznámiť, kde táto baktéria je. Našla sa na španielskych uhorkách, na ktorých rozhodne nemala byť, keďže fekálna baktéria nemá vôbec čo hľadať na potravinách.
<P>
Čo sa týka hospodárskeho odškodnenia, zaplatiť musia tí, čo sú za to zodpovední, určite nie všetci ostatní. Napokon by som rada poznamenala, že Rada nebola počas celého rokovania na túto tému prítomná.
<SPEAKER ID="052" NAME="Bogusław Sonik" AFFILIATION="PPE">
(PL) Vážený pán predsedajúci, veľmi pekne vám ďakujem, že ste mi dali príležitosť vystúpiť počas takejto dôležitej rozpravy. Občania Európskej únie potrebujú, aby bolo konanie európskych inštitúcií účinné v mnohých oblastiach vrátane prevencie šírenia každého druhu choroby v každej časti Európskej únie, a to je pochopiteľné. Agentúry zamerané na prevenciu, ktoré pôsobia v oblasti zdravia a bezpečnosti potravín, by však v prvom rade mali mať pripravené postupy, ako zabrániť panike. Tieto inštitúcie by mali byť úplne nezávislé od správnych orgánov členských štátov a v prípade krízy by mali mať dokonca výkonnú právomoc.
<P>
Tentoraz sa nám nepodarilo zabrániť panike. Výsledkom toho sú miliónové straty a postihlo to aj poľských poľnohospodárov. V priebehu týždňa klesla cena zeleniny na poľskom trhu o dve tretiny. Každý deň vznikajú pestovateľom zeleniny straty vo výške 2 miliónov PLN. Pred niekoľkými mesiacmi sme bili na poplach v súvislosti s prasacou chrípkou. Európske inštitúcie vtedy neobstáli a neboli schopné zabrániť rozšíreniu paniky v celej Európskej únii. Teraz sa deje niečo podobné.
<SPEAKER ID="053" NAME="Marc Tarabella" AFFILIATION="S&amp;D">
(FR) Solidarita musí zvíťaziť; to je jedna zo základných zásad Európskej únie, rôzne zainteresované strany ju však nemôžu využívať ako ospravedlnenie zanedbania svojich povinností.
<P>
Nie je správne, že nemecké orgány sa od začiatku nepodriadili Európskej únii v tragédii, ktorá prekročila hranice krajiny hneď po ich prvej tlačovej konferencii, keď neprávom zvalili vinu na španielske uhorky. Nie je správne uvádzať nepodložené obvinenia, poskytovať neisté informácie a spôsobovať takýto zmätok. Nie je správne, že všetky zásady komunikácie v čase krízy sú takto ignorované. Preto sa kríza zmenila na hystériu. Tieto klebety a honba za čarodejnicami, ktoré podnecovali tie isté orgány, spôsobili obrovskú ujmu a svedčia o nedostatku zodpovednosti. Puto dôvery medzi spotrebiteľmi a výrobcami sa opäť pretrhlo.
<P>
Zabezpečme, aby aj táto tragédia nebola úplne zbytočná, a to tým, že si z nej vezmeme dôležité ponaučenie: musíme určiť najlepšie spôsoby vykonávania silného cezhraničného systému vysledovateľnosti a zriadiť európsku komunikačnú jednotku a jednotku krízového riadenia. Ak si z týchto neúspechov rýchlo nevezmeme ponaučenie, 23 ľudí zomrelo zbytočne.
<SPEAKER ID="054" NAME="John Dalli">
člen Komisie. - Vážený pán predsedajúci, chcel by som sa poďakovať vám aj všetkým poslancom, ktorí sa zapojili do tejto rozpravy. Nebudem mať čas reagovať na každú jednu zaujímavú pripomienku, ktorá tu odznela, ale môžem vás uistiť, že sme vzali na vedomie názor, ktorý tento Parlament vyjadril. Ako som uviedol, dnes budem prítomný na zasadnutí Rady ministrov poľnohospodárstva. Zajtra budem v Berlíne a spolu s odborníkmi, ktorých tam máme, sa zúčastním na koordinačnej schôdzi medzi odvetvím bezpečnosti potravín a odvetvím zdravotníctva.
<P>
Mojou hlavnou úlohou je zastaviť hospitalizácie; to je môj najdôležitejší cieľ. Sústreďujem sa na mobilizáciu a na urýchlenie určenia príčiny epidémie. Krízovú jednotku sme zostavili 30. mája 2011 a na úrovni Komisie sme boli vtedy úplne v pohotovosti. Moje oddelenie pre verejné zdravie mobilizovalo Európske centrum pre prevenciu a kontrolu chorôb (ECDC) a ECDC aktivovalo svoj krízový režim s cieľom čo najrýchlejšie uskutočniť vedecké posúdenia.
<P>
Komisia okamžite požiadala ECDC, aby vykonalo vedecké posúdenie. Komisia v rámci každodenných schôdzí s odborníkmi členských štátov koordinovala opatrenia vyplývajúce z posúdení: stanovenie všeobecných definícií ochorenia, predkladanie správ o ochorení, dotazníky pre pacientov, výmena názorov na liečbu a odporúčania pre verejnosť v oblasti hygieny sú niektoré z našich výstupov, ktoré sme dosiahli vo veľmi krátkom časovom rozpätí.
<P>
Musíme byť veľmi opatrní a musíme brať ohľad na všetko. Pre všetkých z nás je ľahšie spätne súdiť a vyslovovať pripomienky, než ocitnúť sa v strede diania, keď zúri kríza. Pri svojich vyhláseniach a kritike musíme byť opatrní, pretože hoci si stojíme za svojím - ako je to aj v mojom prípade -, že rozhodnutia sa musia zakladať na dobre podložených dôkazoch, nemali by sme desiť tých, od ktorých sa požaduje, aby prijímali riskantné rozhodnutia, a to niekedy vo veľmi ťažkých situáciách, pričom tŕpnu strachom, že ich potom posadíme na lavicu obžalovaných a každý ich bude súdiť za ich rozhodnutia. Myslím si, že tento aspekt riadenia situácie je veľmi dôležitý.
<P>
To isté platí o overovaní a kontrole informácií, ktoré kolujú. V Európe máme systém, ktorý umožňuje rýchlu komunikáciu, a na dosiahnutie rýchlej komunikácie uplatňujeme zásadu subsidiarity - obraciame sa na najnižšie možné úrovne ako na základňu, kde by sa mala komunikácia začať. Musíme si dávať pozor, pretože ak začneme pridávať jednotlivé úrovne kontrol a overovania informácií, ktoré kolujú, môže sa stať, že znemožníme dosiahnutie cieľa rýchlosti, a v prípadoch, keď ide o zdravie a keď je občas v stávke život a smrť, je rýchlosť mimoriadne dôležitá.
<P>
Pokiaľ ide o informácie, poskytujeme ich priebežne, ako ich dostávame. V tomto smere Komisia súhlasí, že koordinovaná a rýchla komunikácia je nevyhnutným prvkom riadenia rizika. Ak sa pamätáte, v rokoch 2009 a 2010 sme v dôsledku našej skúsenosti s vírusom H1N1 vytvorili systém na koordinovanie komunikácie v oblasti verejného zdravia a náš Výbor EÚ pre zdravotnú bezpečnosť disponuje sieťou komunikátorov. Bude potrebné, aby sme do tohto procesu účinnejšie zapojili regionálnych aktérov, ako aj Svetovú zdravotnícku organizáciu (WHO). Len včera som sa telefonicky zhováral s generálnou riaditeľkou WHO Margaret Chanovou o tomto aspekte koordinácie poskytovania informácií a zabezpečenia úplnej koordinácie, prv než dôjde k akejkoľvek komunikácii.
<P>
Budeme skúmať, čo sa stalo, a uskutočníme dôkladnejšie vyšetrenia a analýzy. Keď si budeme istí, že epidémia sa zastavila, zameriame sa na to, čo sa stalo v informačnom sektore, a to so zreteľom na vyšetrovacie protokoly a celoplošnú koordináciu, keď sa kríza objavila, a potom budeme uvažovať o tom, či potrebujeme viac nástrojov a užšiu európsku koordináciu. To je asi časť odpovede, ale, ako hovoríte, bude si to vyžadovať rozsiahlu diskusiu tu v Parlamente a tiež na úrovni členských štátov.
<P>
Pokiaľ ide o otázku odškodnenia, bude sa o tom rokovať dnes popoludní na zasadnutí Rady pre poľnohospodárstvo a som si istý, že môj kolega komisár Cioloş robí všetko pre to, aby určil a vyvinul postupy a prostriedky na odškodnenie našich poľnohospodárov, ktorí pre tento problém trpeli.
<SPEAKER ID="056" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="056" NAME="János Áder" LANGUAGE="HU">
Najnovší nemecký škandál týkajúci sa bezpečnosti potravín opäť nasmeroval našu pozornosť na nedostatky primeraného regulačného dohľadu. Dôvera spotrebiteľov v príčinlivosť výrobcov potravín a v neposlednom rade v profesionálne postupovanie orgánov dohľadu bola znovu otrasená. V riadne fungujúcom právnom štáte majú spotrebitelia dobrý dôvod domnievať sa, že potraviny, ktoré končia na ich stoloch a ktoré dávajú svojim deťom, sú bezpečné na konzumáciu. Nie je to, žiaľ, prvýkrát, keď bola táto dôvera ľudí otrasená. Stačí si pomyslieť na škandál týkajúci sa otrávených paradajok v Maďarsku, ale môžeme spomenúť aj incident s bravčovým mäsom kontaminovaným dioxínmi, ku ktorému došlo v januári v Nemecku. Všetky tieto smutné udalosti si vyžadujú, aby sme svoju pozornosť znovu a znovu upriamovali na skutočnosť, že štát musí posilniť regulačné kontroly a najprísnejším možným spôsobom zasahovať proti všetkým nedostatkom či zneužívaniu. Koniec koncov, je úplne nemožné očakávať od občanov, že to vykonajú namiesto štátu. Nemôžeme sa vyškoliť za vedeckých pracovníkov v oblasti potravín ani zriadiť laboratóriá, ktoré dokážu kontrolovať potraviny v našich domovoch. Tým pravým riešením je namiesto toho zaviesť najprísnejšie sankcie voči tým, ktorí porušia nariadenia, a nebáť sa dokonca zavrieť podniky.
<SPEAKER ID="056" NAME="Luís Paulo Alves" LANGUAGE="PT">
V prvom rade by som chcel vyjadriť solidaritu s rodinami obetí. V najbližšej budúcnosti by EÚ a členské štáty mali zamerať svoje zdroje na zistenie pôvodu nákazy s cieľom ukončiť túto epidémiu a zastaviť umieranie, ktoré prináša, a obnoviť dôveru spotrebiteľov v potravinový reťazec, pretože bez toho nemožno ukončiť zúfalstvo našich poľnohospodárov. Na to je potrebné, aby Európsky úrad pre bezpečnosť potravín a ministri zdravotníctva členských štátov navzájom spolupracovali. To sa pre katastrofálne riadenie krízy zo strany Nemecka dialo pomaly. EÚ nemôže v tejto situácii zanedbávať svojich poľnohospodárov. Je potrebné, aby vytvorila mechanizmus na ich rýchle odškodnenie za obrovský negatívny dosah tejto krízy, ktorá už ohrozuje existenciu mnohých fariem. Ochrana spotrebiteľa je úplnou prioritou, ale musíme opraviť naše postupy. Je nevyhnutné určiť, kto, kedy a ako má uverejniť varovanie, aby sa predišlo informačnému zmätku, ktorého sme boli svedkami. Malo to katastrofálne následky, pričom zdroj problému ešte nebol identifikovaný. Potrebujeme tiež vidieť, že celoeurópske orgány zreteľne vyvíjajú činnosť.
<SPEAKER ID="057" NAME="Ivo Belet" LANGUAGE="NL">
Naše znepokojenie sa spája predovšetkým s obeťami tejto epidémie a s ich rodinnými príslušníkmi, ktorí prežili. Táto hrozná situácia sa nesmie opakovať. Musíme si z nej chytro vziať ponaučenie, aby sme v budúcnosti dokázali rýchlejšie určiť príčinu a účinnejšie a koordinovanejšie komunikovať. Táto oblasť, teda komunikácia a nedostatočná konzultácia medzi členskými štátmi v tomto smere, bola poľutovaniahodným zlyhaním. Došlo k veľkej hospodárskej škode, ktorej bolo možné jednoducho predísť, keby sa k sprostredkovaniu informácií počas krízy pristupovalo opatrnejšie. Prevádzkovatelia, ktorých to postihlo, majú právo na odškodnenie. Prihovárame sa preto za to, aby sa vytvoril európsky núdzový fond. Dodatočné vnútroštátne podporné opatrenia sú len malou záplatou a navyše len ťažko poskytnú dôkaz o skutočnej európskej solidarite. Ako tu dnes ráno povedal pán komisár Dalli, nejde o vnútroštátny problém Nemecka; ide o európsky problém. Riešme ho preto tiež v európskych súvislostiach. Táto kríza je takisto príležitosťou jasne európskym občanom ukázať, že Európa nenechá v kaši obete katastrofy tohto druhu v oblasti verejného zdravia.
<SPEAKER ID="057" NAME="Sergio Berlato" LANGUAGE="IT">
Skúmanie zdroja ochorenia vyvolaného baktériou E coli sa ukazuje ako zložité. Predpokladá sa, že zdrojom nákazy sú fazuľové výhonky. V Európe zapríčinili smrť 20 ľudí a len v samotnom Nemecku bolo diagnostikovaných ďalších 300 vážnych prípadov. Najnovšie výsledky testov vzoriek fazuľových výhonkov však boli negatívne. Okamžitý následok nákazy sa prejavil nápadným poklesom spotreby ovocia a zeleniny v Európe. Hoci v súčasnosti nie sú ešte k dispozícii nijaké presné číselné údaje o rozsahu škôd v rámci európskeho trhu v odvetví zeleninárstva po vypuknutí krízy spôsobenej baktériou E coli, hospodárska škoda, ktorá tomuto odvetviu vznikla, evidentne nebude zanedbateľná. Vzhľadom na to, že som už predložil parlamentnú otázku na túto tému, využijem príležitosť, aby som v tejto rokovacej sále zdôraznil, že je potrebné, aby sa Únia zaviazala podporovať európskych výrobcov v tomto odvetví nástrojmi, ktoré zodpovedajú vážnosti krízy. Upozorňujem tiež Komisiu na skutočnosť, že by mala zvážiť zavedenie opatrení na zlepšenie ochrany ovocia a zeleniny a zvýšenie kontrol ich balenia.
<SPEAKER ID="058" NAME="Spyros Danellis" LANGUAGE="EL">
Vzhľadom na to, že téma bezpečnosti potravín v EÚ sa v správach objavuje už druhýkrát za šesť mesiacov a že počet mŕtvych je taký vysoký, nejde tu o potravinový škandál; ide o potravinovú krízu. Po dvoch týždňoch náhlivo ukazujeme prstom na vinníka a vytvárame problém s dôveryhodnosťou, a to dokonca ešte pred tým, ako sme určili príčinu.
<P>
Naštrbili sme povesť pestovateľov, ktorí napriek tomu, že si náležite odviedli svoju prácu, ocitli sa v úlohe obetného baránka a ešte aj dnes za to platia. Podkopali sme dôveru európskych a ostatných spotrebiteľov. Spôsobili sme trhlinu v našich obchodných vzťahoch a v rámci vnútornej súdržnosti. Táto kríza spochybňuje samotný európsky poľnohospodársky model a overuje fungovanie vnútorného trhu. Už viac nestačí povedať, kto a čo je na vine. Je potrebné, aby Komisia prijala trvalé nápravné opatrenia, pričom jedným z nich je vysledovateľnosť, ktorá by mala byť prioritným cieľom.
<SPEAKER ID="059" NAME="Anne Delvaux" LANGUAGE="FR">
V súvislosti s otázkou, o ktorej rokujeme, je potrebné spomenúť niekoľko bodov a tu tlmočím obavy svojich spoluobčanov.
<P>
Po prvé, európski spotrebitelia musia vedieť, čo jedia. Preto je nevyhnutné zabezpečiť, aby boli poľnohospodárske výrobky na európskej úrovni vysledovateľné od farmy až po vidličku.
<P>
Po druhé, musíme vyzvať Nemecko, aby urobilo všetko, čo je v jeho silách, s cieľom vypátrať pôvod baktérie. V tejto súvislosti vítam rozhodnutie Komisie vyslať do Nemecka odborníkov. Komisia však musí realizovať svoje opatrenia v širšom meradle a overiť, či sa náležite dodržali všetky systémy kontroly, analýzy a výskumu, pretože musíme zdokonaliť a posilniť náš mechanizmus varovania pre potraviny.
<P>
Po tretie, v Európe je potrebné vykonávať audity, aby sa zabezpečila účinnosť systémov monitorovania.
<P>
Po štvrté a nakoniec, nesmieme zabúdať na poľnohospodárov, s ktorými sa zaobchádzalo zle: neprávom boli podozrievaní bez toho, aby čokoľvek urobili. A bude ešte omnoho viac tých, ktorí trpia nedostatkom dôvery zo strany spotrebiteľov. Európa sa preto musí zjednotiť s cieľom podporiť opatrenia na primerané odškodnenie.
<SPEAKER ID="060" NAME="Elżbieta Katarzyna Łukacijewska" LANGUAGE="PL">
V súvislosti s diskusiou o epidémii vyvolanej baktériou EHEC v členských štátoch EÚ by som chcela upozorniť na skutočnosť, že v dôsledku rozhodnutí krajín EÚ a krajín mimo EÚ sa zatvorili hranice s cieľom chrániť trh pred prívalom zeleniny z krajín, v ktorých sa vyskytuje údajný zdroj nákazy. Informácie získané od pestovateľov zeleniny sú znepokojivé. Obchodníci zaznamenávajú nulový záujem zákazníkov o nákup uhoriek, paradajok a ostatnej zeleniny. Vznikajú im obrovské finančné straty, pretože sú nútení vyhodiť celé dodávky alebo ich poskytnúť za podstatne menej, ako bola cena, ktorú za ne zaplatili. Výrobcovia upúšťajú od pestovania zeleniny, z čoho vyplýva zmena výroby na niečo iné a to zase znamená prepúšťanie pracovníkov. Ak budú predpovede aj naďalej znepokojujúce a nenájdeme zdroj nákazy, podniky budú nútené prestať obchodovať pre nedostatok likvidity. Myslím si, že Európska únia má administratívne nástroje, ktoré jej umožňujú reagovať rýchlo na takéto prípady, preto by sme mali uvažovať o tom, ako zlepšiť systém, aby bol účinnejší. Keďže máme tieto nástroje, mali by sme čo najskôr nájsť zdroj nákazy, aby sme pestovateľov zeleniny nevystavovali ďalším stratám.
<SPEAKER ID="060" NAME="Katarína Neveďalová" LANGUAGE="SK">
Spoločnosť si už pomaly musí zvyknúť, že každý rok sa vyskytne nejaká epidémia - raz je to vtáčia chrípka, potom prasacia, teraz je to baktéria v čerstvej zelenine.
<P>
Ani táto epidémia sa neobišla bez obetí a obrovských finančných škôd. Za hlavný rozdiel oproti predošlým epidémiám pokladám to, že stále sa nám nepodarilo s určitosťou zistiť, čo je zdrojom tejto nákazy - najprv to boli (španielske) uhorky, teraz sú to (nemecké) fazuľové klíčky.
<P>
Rovnako sa objavujú aj otázky ohľadom pochybení zo strany členských štátov. Tým narážam na pochybenie zo strany Nemecka, ktoré odmietlo pomoc od Komisie a snažilo sa túto krízu vyriešiť samo. Krivé obvinenia spôsobili španielskym poľnohospodárom obrovské finančné straty, nielen im, ale pravdepodobne aj celému poľnohospodárskemu sektoru.
<P>
Európska komisia včera navrhla odškodné 150 miliónov eur pre pestovateľov zeleniny poškodeným v dôsledku črevnej nákazy v Nemecku. Považujem za veľmi dôležité, aby v prípade pochybenia, ako v prípade Španielska, došlo k náprave. Podľa posledného vývoja to vyzerá, akoby jediná ujma, ku ktorej došlo, bola finančná strata európskych poľnohospodárov. Nesmieme však zabúdať, že najvyššia cena, ktorú sme zaplatili za túto epidémiu, sú desiatky obetí naprieč mnohými členskými štátmi Európskej únie! Je našou povinnosťou konať tak, aby k podobným pochybeniam a únikom nedochádzalo.
<SPEAKER ID="061" NAME="Rareş-Lucian Niculescu" LANGUAGE="RO">
Na základe pripomienky, ktorá sa k príslušnej záležitosti uviedla v tejto rokovacej sále, je v prvom rade potrebné objasniť, že v prípade takejto krízy nie je poľnohospodárska politika problémom, ale skôr riešením. Európski spotrebitelia si zvykli dôverovať potravinám v regáloch obchodných domov práve preto, že európski výrobcovia sú povinní dodržiavať najprísnejšie normy kvality na svete. Táto kríza však poukázala na to, že európsky systém môže tiež zlyhať a že sme mimoriadne zraniteľní. Teraz musíme naozaj obrátiť naše myšlienky najmä na obete. To, čo sa stalo, je tragédia. Zároveň musíme tiež premýšľať o podporných opatreniach, ktoré sú nevyhnutné, aby sa zabránilo zániku tisícov pracovných miest v odvetví poľnohospodárstva a predovšetkým zničeniu celého odvetvia.
<SPEAKER ID="062" NAME="Georgios Toussas" LANGUAGE="EL">
Ďalší potravinový škandál vyvolaný objavením sa novej, mimoriadne toxickej baktérie, ktorá už zapríčinila desiatky úmrtí a vážne poškodenie zdravia tisícov pracovníkov, rozširuje dlhý, zdanlivo nekonečný zoznam potravinových škandálov v EÚ. Ide tu v skutočnosti o zločin medzinárodných spoločností, ktoré dostávajú otravu do potravinového reťazca a obetujú ľudský život a zdravie pracovníkov, aby zvýšili svoje zisky. Nová epidémia súvisiaca s potravinami ukazuje, že EÚ ani nemôže, ani nebude chrániť ľudský život a verejné zdravie, pretože sa ako nadnárodná únia monopolov zaviazala slúžiť kapitálovým ziskom a ochraňovať ich a nie životy pracovníkov. Nepodložené obvinenia nemeckých orgánov, pre ktoré neexistuje nijaký vedecký základ, ktoré sú namierené proti malým a stredným podnikom v členských štátoch na juhu EÚ a ktoré EÚ chvatne prijala, čím spôsobila veľmi vážnu škodu poľnohospodárom v týchto krajinách, majú jediný cieľ: skryť a utajiť nebezpečnú povahu spoločnej poľnohospodárskej politiky zacielenej proti najširším vrstvám a zodpovednosť EÚ, buržoáznych vlád a monopolných skupín, ktoré vôbec neváhajú kŕmiť pracovníkov vysoko toxickými potravinami nebezpečnými pre ich zdravie, ak tým maximalizujú kapitálové zisky.
<SPEAKER ID="063" NAME="Kathleen Van Brempt" LANGUAGE="NL">
Spôsob, akým v severnom Nemecku reagovali na vypuknutie ochorenia spôsobeného baktériou EHEC, vyvoláva dôležité otázky. V prvom rade sa musíme zamyslieť nad príčinami tejto nákazy a okolnosťami, ktoré bránili boju proti nej. Je v krmive pre dobytok príliš veľa antibiotík? Ide o to, že poľnohospodárstvo, ktoré je nadmerne intenzívne, nám neprináša nijaký osoh? Do akej miery potrebujeme lepšie označovanie a sledovanie? Sú to dôležité otázky, a to najmä teraz, keď sa blíži čas revízie spoločnej poľnohospodárskej politiky.
<P>
Okrem toho sa tiež ukázalo, že európsky systém krízového riadenia pre krízy v oblasti potravín má značné nedostatky. Najmä vzhľadom na povahu tejto situácie, keď okrem federálnej vlády existujú aj dve príslušné ministerstvá na región, keď dochádza k nadmernej roztrieštenosti a prístup ani komunikácia v súvislosti s krízou nie sú vôbec transparentné. Pri krízach tohto druhu je pre spotrebiteľov aj výrobcov potravín kľúčovo dôležité, aby sa čo najrýchlejšie zriadila európska koordinačná jednotka, ktorá by dozerala nad komunikáciou a koordináciou vedeckého skúmania. To umožní rýchlejšie a účinnejšie vyšetrenie príčin epidémie, a to aj prostredníctvom úplného využitia odborných posudkov ostatných európskych výskumných pracovníkov a laboratórií.
