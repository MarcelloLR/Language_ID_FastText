<CHAPTER ID="020">
Informačné a propagačné akcie na podporu poľnohospodárskych výrobkov (rozprava) 
<SPEAKER ID="396" NAME="Predsedajúca">
Ďalším bodom programu je správa Bogdana Golika v mene Výboru pre poľnohospodárstvo a rozvoj vidieka o návrhu nariadenia Rady o informačných a propagačných akciách na podporu poľnohospodárskych výrobkov na vnútornom trhu a v tretích krajinách - C6-0203/2007 -.
<SPEAKER ID="397" NAME="Mariann Fischer Boel">
členka Komisie. - Vážená pani predsedajúca, rada by som začala poďakovaním spravodajcovi pánovi Golikovi za vynikajúcu správu o jednotnom návrhu Komisie na podporu poľnohospodárskych výrobkov na vnútornom trhu rovnako ako na vonkajších trhoch.
<P>
Cieľom súčasného návrhu je spojiť dve existujúce nariadenia Rady o vnútornej a vonkajšej podpore do jedného nariadenia. Všeobecným cieľom plne v súlade s naším zjednodušením je zvýšiť transparentnosť podporného systému Európskej únie pre poľnohospodárske výrobky. Cieľom nie je zásadná zmena informačných a podporných politík.
<P>
Pozmeňujúce a doplňujúce návrhy predložené pánom Golikom a jeho kolegami sa týkajú niekoľkých dôležitých tém v súvislosti s podporným systémom EÚ, ako napríklad v prvom rade významnejší a väčší rozpočet pre podporné programy v tretích krajinách; po druhé väčší podiel Spoločenstva na podporných opatreniach a po tretie menší podiel finančných príspevkov navrhujúcich organizácií.
<P>
Čo sa týka rozdelenia príspevkov medzi rôznych partnerov, viete, že štandardný príspevok Spoločenstva je 50 % a zostávajúcich 50 % sa rozdelí medzi členské štáty a navrhujúce organizácie, ktoré platia minimálne 20 %.
<P>
Toto rozdelenie finančnej záťaže medzi rôznych partnerov je založené na veľmi dlhej skúsenosti s podpornými programami. Ak všetci partneri prispievajú a stávajú sa finančne zainteresovanými, šance na efektívne a dobre cielené programy jasné rastú. Vo výnimočných prípadoch, ako napríklad nedávny prípad ovocia a zeleniny pre deti v školách, je možné zvýšiť podiel Spoločenstva na 60 %.
<P>
Čo sa týka vašej myšlienky o väčšej podpore podporných programov v tretích krajinách, v zásade s touto myšlienkou sympatizujem, ale mala by byť použitá v správnom kontexte. Tento návrh je jednoducho o spojení dvoch nariadení; nie je o politických diskusiách alebo o väčšom množstve peňazí, takže ten správny moment na otvorenie diskusie nastane, keď zvážime budúcnosť našej spoločnej poľnohospodárskej politiky, kde by sa naše priority mali odraziť v našom rozdelení rozpočtu.
<P>
To však neznamená, že by som odsúvala podporu do úzadia. Ako možno viete, v našich dvoch nedávnych reformách - prvá je v oblasti ovocia a zeleniny a ďalšia bude snáď ukončená začiatkom budúceho týždňa, menovite je to reforma v oblasti vína - sa zameriavame na dôležitosť podporných programov a zdôrazňujeme ju. Aby som to ukázala na príklade vína, každoročne pridelíme 120 miliónov EUR konkrétne na podporu vynikajúcich európskych vín v tretích krajinách.
<P>
Domnievam sa, že sme na dobrej ceste, ale vráťme sa k tomu v neskoršej fáze - toto je čisto len spojenie dvoch nariadení.
<SPEAKER ID="398" NAME="Bogdan Golik">
spravodajca. - (PL) Vážená pani predsedajúca, účelom tohto návrhu nariadenia Rady o informačných a propagačných akciách na podporu poľnohospodárskych výrobkov na vnútornom trhu a v tretích krajinách je harmonizácia a dosiahnutie technickej konsolidácie dvoch nariadení, ktoré v súčasnosti platia. To všetko je súčasťou širšieho procesu zjednodušovania právnych predpisov Spoločenstva a zvyšovania ich transparentnosti.
<P>
Rád by som však zdôraznil, že v tomto prípade sa zjednodušením rozumie výhradne technický proces. Návrh nariadenia pred nami, žiaľ, neodkazuje na kľúčové zásady podpory a informovania, ktoré stanovujú vykonávacie ustanovenia Európskej komisie.
<P>
Napriek týmto obmedzeniam som vo svojej správe zvolil podstatne širší a strategickejší prístup k podpore poľnohospodárskych výrobkov v rámci Európskej únie. Európsky parlament musí byť schopný poukázať na kľúčové témy, ktoré sú spojené s takým dôležitým mechanizmom. To je významné najmä v prípade, že uvažujeme o pokroku v multilaterálnych rokovaniach na úrovni WTO a takisto zmenách prevádzkových podmienok spoločnej poľnohospodárskej politiky.
<P>
Vývozné dotácie všetkého druhu majú skončiť do roku 2013. To sa týka i vývozných náhrad Spoločenstva. Plánuje sa zníženie ciel. Za týchto podmienok je zvýšená aktivita v oblasti podpory a informovania jediným spôsobom, ako zachovať vývoznú konkurencieschopnosť poľnohospodárskych produktov EÚ. Taká činnosť napomôže tiež ochranu nových trhov v tretích krajinách a zvýši spotrebiteľské povedomie o prednostiach európskych výrobkov, čím podporí dopyt.
<P>
Zároveň nič z toho neohrozí podmienky trhovej hospodárskej súťaže. Nebude to mať negatívny vplyv ani na svetový obchod. To je dôvod, prečo nemôžeme dovoliť, aby opatrenia na podporu a informovanosť boli odsunuté na vedľajšiu koľaj. Naopak, musíme ich priať ako prioritu Európskej únie.
<P>
V rámci súčasného systému Európska komisia zostavila zoznam konkrétnych výrobkov pre tretie krajiny, ktorých sa kampane môžu týkať. Tento zoznam môže byť revidovaný po dvoch rokoch, pričom samotné programy môžu byť predložené raz za rok. Navyše je na Európskej komisii, aby spravila konečné rozhodnutie, či nejaký špecifický program prijme a akú vysokú finančnú podporu mu pridelí.
<P>
Rozpočet na podporné aktivity pre rok 2007 predstavuje iba 45 miliónov EUR a z roka na rok sa znižuje. To je mimoriadne prekvapivý trend, ak zvážime, že počet krajín v Európskej únii sa zvýšil a že rozsah aktivít, o ktorých je reč, sa takisto podstatne zväčšil. Taká politika nemôže účinne posilňovať pozíciu Spoločenstva ani významne zvýšiť informovanosť o európskych normách kvality, najmä na trhoch tretích krajín.
<P>
Ak majú byť tieto ambiciózne ciele dosiahnuté, sú potrebné zodpovedajúce finančné zdroje. Domnievam sa teda, že prah finančnej angažovanosti Spoločenstva sa musí zvýšiť z 50 % reálnych nákladov programov na 60 %. Takisto navrhujem, aby bol minimálny príspevok odvetvových organizácií do financovania programov znížený na 10 %. Okrem toho by účasť Spoločenstva mala dosiahnuť 70 % v prípade ekologického poľnohospodárstva a programov v súvislosti s krokmi pri krízových situáciách, napr. v prípade vtáčej chrípky či BSE.
<P>
Programy by mali byť všeobecne prístupné a viac flexibilné. Zahrnutie všetkých výrobkov a všetkých krajín a takisto možnosť pre organizácie, aby predkladali programy minimálne dvakrát ročne, umožní pohotovo reagovať na všetky príležitosti, ktoré sa môžu na trhu objaviť, a na všetky možnosti výrobcov expandovať do tretích krajín.
<P>
Návrat k týmto aspektom regulácie týkajúcich sa zjednodušenia by bol zmysluplný, keby zahŕňal podporné akcie v nariadení zakladajúcom spoločnú organizáciu poľnohospodárskych trhov. To by zlepšilo legislatívnu transparentnosť. Malo by sa zdôrazniť, že v nariadení o trhu s ovocím a zeleninou a takisto v návrhu reformy o víne je odkaz na podporný nástroj Spoločenstva, ktorý ste takisto zmienili, pani predsedajúca. Mali by sme vynaložiť všetko úsilie, aby sme sa vyhli situácii, v ktorej sa všetky ustanovenia o zdrojoch podpory príliš rozptýlia.
<P>
Na záver by som rád využil túto príležitosť, aby som poďakoval členom Výboru pre poľnohospodárstvo, ktorí všetkými hlasmi túto správu prijali, zástupcom Európskej komisie, s ktorými som sa opakovane stretol, 24 ministrom poľnohospodárstva, od ktorých som dostal listy na túto tému, a takisto všetkým významným vnútroštátnym a európskym odvetvovým organizáciám. Rád by som vyjadril svoje uznanie za ich aktívnu spoluprácu a praktické poznámky. Tieto konzultácie mi umožnili nadviazať na súčasný systém a tiež zoznámiť sa s prianiami týchto krajín a organizácií, aby sme ich mohli začleniť.
<P>
A napokon, verím, že ak bude sprístupnený primerane vyšší rozpočet, umožní nám podpornú a informačnú činnosť, a tiež to, aby európski výrobcovia a poľnohospodári získali nové trhy. Nálepka "vyrobené v Európe" sa aj na svetovej úrovni stane viac uznávanou než kedykoľvek predtým.
<SPEAKER ID="400" NAME="Pilar Ayuso">
v mene skupiny PPE-DE. - (ES) Vážená pani predsedajúca, vážená pani komisárka, najskôr by som rada poďakovala spravodajcovi pánovi Golikovi za jeho dobrú prácu a tiež za jeho skvelú spoluprácu s nami, tieňovými spravodajcami.
<P>
Ako ste správne zdôraznili, pani komisárka, Komisia dnes navrhuje jednotný právny rámec, ktorý spojí dve súčasné nariadenia Rady na podporu poľnohospodárskych výrobkov. Cieľom je obmedziť a zjednodušiť postupy, čo umožní, aby sa politika mohla uplatňovať a súčasne zachovávať špecifickú povahu príslušných krokov v závislosti od miesta, kde sa uskutočňujú.
<P>
Toto je mimoriadne dôležitý návrh, ako sa potvrdzuje v dvoch návrhoch, ktoré sú alebo v prípade spoločnej organizácie trhu s vínom majú byť prijaté. Návrh považuje za dôležité podporovať poľnohospodárske výrobky. Okrem toho neberie do úvahy len výrobky vo vnútri a mimo EÚ, ale presadzuje znásobujúci účinok vnútroštátnej činnosti a súkromnej činnosti v odvetví.
<P>
Už od roku 2000 sa uskutočňovali akcie na propagáciu predností európskych potravín medzi spotrebiteľmi - ich kvalitných nutričných hodnôt, bezpečnosť, výrobné procesy, dobré životné podmienky zvierat a tak ďalej. Súčasné pravidlá upravujúce podporu však - a spomínam to preto, lebo som bola zodpovedná za tieto dve nariadenia na španielskom ministerstve poľnohospodárstva - majú sklon tento systém ohrozovať a je nutné ich revidovať s cieľom zjednodušiť ich, aby mohli efektívnejšie fungovať v zmysle riadneho využívania fondov.
<P>
Propagačná politika musí byť moderným, flexibilným a ambicióznym nástrojom, pokiaľ má splniť úmysly nástrojov. Domnievam sa, že je to zámerom návrhu Komisie a že je to presný zámer pozmeňujúcich a doplňujúcich návrhov jednomyseľne prijatých Výborom pre poľnohospodárstvo a rozvoj vidieka. Obzvlášť rada by som spomenula pozmeňujúce a doplňujúce návrhy o účele a rozsahu, pretože by to mohlo byť prínosné pre propagáciu, ktorá sa vykonáva vo vzťahu k obchodným známkam a nezameriava sa len na všeobecnú podporu.
<P>
Dúfam, že Rada a Komisia túto správu zohľadnia a ďakujem im za ich pozornosť.
<SPEAKER ID="401" NAME="Silvia-Adriana Ţicău">
v mene skupiny PSE. - (RO) Vážená pani predsedajúca, zjednodušenie režimu Spoločenstva pre informácie a podporu poľnohospodárskych výrobkov na vnútornom trhu a v tretích krajinách je v súlade s cieľom Európskeho parlamentu zjednodušiť právny rámec.
<P>
Tento dokument je teda mimoriadne dôležitý, pretože počas tohto obdobia tiež prerokujeme reformu spoločnej poľnohospodárskej politiky a v tomto kontexte by mechanizmus Spoločenstva na podporu poľnohospodárskych výrobkov mohol zohrať dôležitú úlohu.
<P>
Rovnako aj reformy v oblasti ovocia a zeleniny a vína budú úspešné iba v prípade, že Európa zvládne primerane podporovať svoje produkty. 5 % ľudí, ktorí pracujú v Európskej únii, je priamo zamestnaných v poľnohospodárskom sektore a prispievajú tak 1,6 % k HDP Európskej únie. Keď vstúpi do platnosti nová zmluva, proces spolurozhodovania sa bude uplatňovať aj na spoločnú poľnohospodársku politiku.
<P>
Ako socialisti podporujeme globálne a postupné otvorenie trhu, ale so správnymi a najmä recipročnými pravidlami. Náš poľnohospodársky model zahŕňa vysoké normy v sociálnej a environmentálnej oblasti a kvalitné potravinové výrobky. To má takisto za následok, že sa určité náklady pripisujú poľnohospodárom, ale mali by sme bližšie určiť skutočnosť, že sa musí zohľadniť aj ochrana životného prostredia.
<P>
Kvalita našich produktov by mala byť hlavným záujmom medzinárodného obchodu. Ako socialisti veríme, že by mala byť založená a identifikovaná značka "vyrobené v Európe" a mala by byť spájaná s kvalitnými produktmi vyrobenými podľa európskych noriem; podpora poľnohospodárskych výrobkov Európskej únie je mimoriadne dôležitá.
<P>
Blahoželám spravodajcovi.
<SPEAKER ID="402" NAME="Nils Lundgren">
v mene skupiny IND/DEM. - (SV) Vážená pani predsedajúca, táto správa mi pripomína Alicu v krajine zázrakov, a nedokážem odolať, pani predsedajúca, aby som nepreskúšal tlmočníkov zvolaním: "Zvláštnejšie a zvláštnejšie!" vykríkla Alica. O čo ide? Dáva pre EÚ zmysel, aby použila peniaze európskych daňových poplatníkov na reklamné kampane, ktoré majú presvedčiť tých istých daňových poplatníkov, aby kupovali tovar, ktorý už financujú prostredníctvom dotácií? Samozrejme, že nie. Jedným z cieľov spoločnej poľnohospodárskej politiky EÚ je zaručiť primerané ceny pre spotrebiteľov. Ale keď sa to robí prostredníctvom financovania z daní namiesto rastu produktivity, spotrebitelia v každom prípade len viac zaplatia za svoje potraviny, akurát iným spôsobom. Okrem toho sa oslabia stimuly na zvýšenie produktivity. Tak vďaka poľnohospodárskej politike v dlhodobom horizonte potraviny zdražejú.
<P>
Výbor obhajuje obmedzenie hospodárskej súťaže. Keď sa zrušia clá, výroba v členských štátoch bude ohrozená lacnejšími výrobkami z tretích krajín; a v správe sa navrhuje zvýšenie výdavkov na kampane zamerané na posilnenie úniovej značky a na podporu spotreby v Únii. Tento návrh zaváňa skrytým protekcionizmom! Videli sme už mnoho príkladov reklamných kampaní EÚ.
<P>
V roku 1997, keď sa vďaka odbúraniu ciel stal dovoz lacnejším, sa viedli reklamné kampane na podporu rezaných kvetov vypestovaných v štátoch EÚ. Švédsky publicista Johan Hakelius napísal do hlavných švédskych novín: "Keď si občania EÚ kúpia rovnaký druh kvetov všade v Európe, samozrejme, že sa zvýši európska súdržnosť a harmónia. Tulipány sú nevyhnutné pre mier." V tomto Parlamente je možno nutné zdôrazniť, že to myslel ironicky...
<P>
V roku 2000 mala EÚ v skladoch 450 000 ton olivového oleja a rozhodla sa, že urobí propagačnú kampaň v severných krajinách, aby ich informovala, aký je olivový olej dobrý a zdravý.
<P>
V roku 2007 Európsky parlament schválil peniaze na propagáciu v odvetví mliečnych výrobkov, aby ochránil trh pre zvýšenou liberalizáciou.
<P>
Reforma spoločnej poľnohospodárskej politiky je aktuálnou témou. Postupuje pomaly, ale postupuje. Návrh spravodajcu však obsahuje niekoľko krokov späť. Snaží sa o nahradenie reforiem, ktoré sa konečne uskutočňujú, nárastom opatrení na podporu predaja a informačnými kampaňami. Spravodajca obviňuje WTO a požaduje zvýšenie počtu výrobkov, ktoré by mali dostať túto podporu. To nie je nič iné ako nekalá súťaž poľnohospodárskych výrobkov s krajinami mimo EÚ. Spoločná poľnohospodárska politika musí byť konečne zrušená a ceny a výroba sa musia riadiť ponukou a dopytom tak ako v ostatných sektoroch.
<P>
Lipneme na nezmyselnom systéme pre nešťastné rozhodnutia v minulosti. Preto je zo všetkého najdôležitejšie vykročiť správnym smerom. Toto odporúčanie, žiaľ, hovorí, že by sme sa mali vydať zlým smerom. Peniaze, ktoré sa teraz majú uvoľniť v prospech európskeho obyvateľstva znížením ciel, odstránením vývozných náhrad a obmedzením podpory na národnej úrovni, sa nesmú rozhádzať na väčšie dotácie na propagačné a informačné kampane. Propagáciu tovarov a služieb a reklamu musia zaplatiť výrobcovia, a nie vydieraní daňoví poplatníci.
<P>
Európa je v tejto oblasti na pomerne zlej ceste, rovnako v mnohých ďalších. EÚ musí byť Európou slobody, kde ľudia a podniky bojujú o priazeň zákazníkov a nie o priazeň protekcionistov. Pre Európu si želám byť optimista, ale, žiaľ, nemôžem.
<SPEAKER ID="403" NAME="Mariann Fischer Boel">
členka Komisie. - Vážená pani predsedajúca, rada by som poďakovala poslancom za ich príspevok do tejto veľmi dôležitej rozpravy. Dúfam, že sa všetci zhodneme na skutočnosti, že je dôležité, aby sme mali dostatočný rozpočet na vysvetľovanie spotrebiteľom ako v rámci Európskej únie, tak na trhoch v zámorí, že sú európske výrobky kvalitné.
<P>
Musím povedať, že som trochu prekvapená tým, že by sa to malo považovať za protekcionistický prístup, pretože sa nachádzame v situácii, keď všetky členské štáty v rámci Európskej únie a všetky ostatné subjekty na trhu s poľnohospodárskymi komoditami propagujú svoje produkty medzi spotrebiteľmi.
<P>
V tomto máme v rámci Európskej únie absolútne jasnú pozíciu, pretože máme vysokokvalitné produkty vzhľadom na životné prostredie, vzhľadom na dobré životné podmienky zvierat a vzhľadom na vysokú úroveň veterinárnych noriem.
<P>
Pokiaľ ide o nedostatočné čerpanie rozpočtu alebo o skutočnosť, že rozpočet klesá, nebolo možné čerpať peniaze, pretože na zámorských trhoch nebol záujem výrobných podnikov. Dúfam, že sa tento problém vyrieši, keď spojíme tieto dve rozdielne nariadenia, takže budeme môcť postupovať omnoho ľahšie a pružnejšie.
<P>
Bola by som otvorená diskusii, možno v rámci kontroly stavu, ako nastaviť mantinely pre budúcnosť našich propagačných kampaní pre naše poľnohospodárske výrobky. Domnievam sa, že vhodný čas na túto diskusiu nastane najneskôr v čase, keď budeme diskutovať o budúcom rozpočte, teda po roku 2013.
<P>
Myslím si však, že sme vyslali niekoľko jasných signálov, čo sa týka reformy ovocia a zeleniny i reformy v oblasti vína, o dôležitosti podpory našej výroby.
<SPEAKER ID="404" NAME="Predsedajúca">
Rozprava sa skončila.
<P>
Hlasovanie sa uskutoční v stredu 12. decembra 2007.
<P>
Písomné vyhlásenia (článok 142)
<SPEAKER ID="405" NAME="Gábor Harangozó  " AFFILIATION="PSE">
písomne. - Z nedávnych reforiem spoločnej poľnohospodárskej politiky a možného budúceho vývoja rokovaní Svetovej obchodnej organizácie je zjavné, že je tu skutočne potreba zlepšiť podporný mechanizmus Spoločenstva, pokiaľ ide o poľnohospodársku produkciu. Okrem toho vykonávanie akčného plánu zjednodušenia vskutku vyžaduje jednotný právny rámec na podporu poľnohospodárskych výrobkov ako pre vnútorné, tak aj pre vonkajšie trhy. Podporným nástrojom a kampaniam by sa mala prikladať tá najvyššia miera dôležitosti, keď pomyslím na predpokladané zníženie ciel, odstránenie vývozných náhrad a škrty domácej podpory Spoločenstva. V tomto kontexte je zrejmé, že musíme zvýšiť rozsah a rozpočet na podporu našej poľnohospodárskej produkcie, aby sme zaistili životaschopnú konkurenciu našich produktov ako na vnútorných, tak aj na vonkajších trhoch. Je skutočne nevyhnutné zvyšovať rozpočtové prostriedky na zaistenie kvalitných podporných nástrojov a transparentných opatrení v rámci jednotného a zjednodušeného právneho rámca. Presnejšie povedané, táto ranná rozprava o reforme spoločnej organizácie trhu s vínom je mimoriadne dobrým príkladom naliehavej nutnosti dostatočne investovať do účinných podporných nástrojov a trhových opatrení v rámci Únie i mimo nej.
<SPEAKER ID="406" NAME="Zdzisław Zbigniew Podkański  " AFFILIATION="UEN">
písomne. - (PL) Vážená pani predsedajúca, my všetci súhlasíme s tým, že informačné kampane a podpora poľnohospodárskych produktov na vnútornom a vonkajšom trhu sú dôležité. Takisto súhlasíme s podporou zjednodušenia a zladenia predpisov a obmedzenia administratívnych postupov v súvislosti so zavádzaním informačnej politiky. Navyše si uvedomujeme, že primerané informácie a podporná stimulácia obchodu pomáhajú chrániť trhy s výrobkami. Všetci tiež súhlasíme, že suma 45 840 000 EUR je ako množstvo prostriedkov na rok 2007 príliš nízka.
<P>
Ako by sme mali na túto situáciu reagovať? Na čo by sme sa mali osobitne zamerať? Domnievam sa, že by sme sa mali zamerať na podporu zdravých ekologických poľnohospodárskych výrobkov bez geneticky modifikovaných organizmov. Mali by sme začať u mladých ľudí a vzdelávacích inštitúcií. Špeciálne propagačné akcie pre školopovinné deti by mali okrem ovocia zahŕňať aj množstvo zdravých ekologických produktov.
<P>
Systém označovania poskytuje dôležité informácie pre spotrebiteľa, napríklad o pôvode, kvalite, výrobnej metóde, bezpečnosti a nutričných hodnotách výrobku a je nevyhnutný na úspech. Tieto informácie je potrebné uviesť na obale v miestnom jazyku spotrebiteľa. Musia sa spraviť zodpovedajúce zmeny v označovaní v obchodoch, najmä v nových členských štátoch.
<P>
Nasledujúca činnosť bude nutná v prípade, že sa podarí dosiahnuť želateľné výsledky: prieskum nových trhov, zlepšenie celkového systému kontroly a dobrá spolupráca medzi všetkými členskými štátmi.
<SPEAKER ID="407" NAME="Andrzej Tomasz Zapałowski  " AFFILIATION="UEN">
písomne. - (PL) Pani predsedajúca, správa o podpore poľnohospodárskych výrobkov, o ktorej dnes diskutujeme, by mala v názve obsahovať slovo ekologický. Spoločnosť môže spotrebovať len určité množstvo potravín a my sa už predsa len nezaoberáme natoľko spotrebou ako zdravou výživou a dobrými, kvalitnými potravinami.
<P>
Mnoho hromadných stravovacích zariadení na území Európskej únie pripravuje jedlo obsahujúce toľko chemikálií a konzervačných látok, že vôbec nie je prekvapivé, že každá ďalšia generácia Európanov je tučnejšia ako tá predošlá. Neprajem si podporovať tento druh potravín, ktorý spôsobil, že európska spoločnosť je omnoho náchylnejšia na choroby a obezitu. Ak začneme našim občanom poskytovať zdravé potraviny, naša výroba sa stane preslávenou na celom svete. Potrebujeme presvedčiť svet, že Európa vyrába a predáva potraviny vysokej kvality.
<P>
Plne podporujem tie časti správy, ktoré obsahujú regionálnu sebestačnosť vo výrobe potravín typických pre každú danú oblasť. Na záver by som rád poďakoval pánovi Golikovi za dobrú správu.
