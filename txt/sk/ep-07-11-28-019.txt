<CHAPTER ID="019">
Koordinácia určitých ustanovení členských štátov týkajúcich sa televízneho vysielania (rozprava) 
<SPEAKER ID="164" NAME="Predsedajúci">
Ďalším bodom je odporúčanie do druhého čítania o spoločnej pozícii Rady na účely prijatia smernice Európskeho parlamentu a Rady, ktorou sa mení a dopĺňa smernica Rady 89/552/EHS o koordinácii určitých ustanovení zákonov, iných právnych predpisov alebo správnych opatrení v členských štátoch, týkajúcich sa vykonávania činností televízneho vysielania, v mene Výboru pre kultúru a vzdelávanie, (10076/6/2007 - C6-0352/2007 - (Spravodajkyňa: pani Hieronymiová).
<SPEAKER ID="165" NAME="Ruth Hieronymi">
spravodajkyňa. - (DE) Vážený pán predsedajúci, pani komisárka, dámy a páni, dnes prerokúvame predrokovaný spoločný postoj Parlamentu a Rady k preskúmaniu smernice o vykonávaní činností televízneho vysielania. Chápeme to ako veľký úspech Parlamentu, Rady a Komisie, a preto by som najskôr chcela úprimne poďakovať svojim kolegom poslancom zo všetkých politických skupín a všetkých dotknutých výborov, obzvlášť potom tieňovým spravodajcom Výboru pre kultúru a vzdelávanie, ktorými boli Henri Weber, Ignasi Guardans Cambó a Helga Trüpelová. Majú veľkú zásluhu na tom, že dnes môžeme prezentovať úspešný spoločný výsledok.
<P>
Ďalej chcem poďakovať pani komisárke Redingovej (komisárke roku 2007, gratulujem!), ktorá predložila návrh preskúmania smernice a ktorá k nemu pristupovala s veľkým odhodlaním a vôľou spolupracovať a takisto na ňom s nami spolupracovala.
<P>
Rovnako by som rada poďakovala Rade, konkrétne nemeckému predsedníctvu, pod ktorého vedením sa ukázalo, že môžeme dospieť k spoločnému postoju, a súčasnému portugalskému predsedníctvu, ktoré neochvejne hájilo dosiahnutý spoločný postoj. Vďaka tomu môžeme dnes návrh prerokovať a zajtra o ňom hlasovať.
<P>
"Televízia bez hraníc" je kľúčom k slobode informácií a pluralite masovokomunikačných prostriedkov v Európe. Preto s potešením vítame, že sa túto smernicu podarilo novelizovať práve včas. Pri stanovovaní spoločných cieľov pre tradičné a nové podoby televízneho vysielania, bez ohľadu na platformu, sme vychádzali zo zásady krajiny pôvodu. Pre tradičnú televíziu sem predovšetkým spadá právo na krátke spravodajské príspevky po celej Európe, záruka lepšieho prístupu pre postihnutých, lepšia kontrola reklamy zacielenej na deti a nezávislý vnútroštátny dohľad nad masovokomunikačnými prostriedkami.
<P>
Zlepšili sme ale aj finančné podmienky pre komerčné vysielanie. Toho sme dosiahli nie zvýšením objemu reklamy, ktorá aj naďalej môže predstavovať maximálne 12 minút z hodiny vysielania, ale zavedením pružnejších pravidiel. Prijali sme neľahké rozhodnutie povoliť umiestnenie produktu, tak aby súkromné televízne stanice, ktoré vstupujú do súťaže s Google a ďalšími konkurentmi, mohli v budúcnosti ponúkať bezplatné televízne vysielanie. Práve Európsky parlament sa v tejto veci pričinil o vhodné smernice o transparentnosti.
<P>
Po zajtrajšom rozhodnutí a jeho následnom zavádzaní v členských štátoch bude pre modernú televíziu na internete platiť zásada, že televízia zostáva hospodárskym a kultúrnym produktom bez ohľadu na použitú technológiu. Tak vyzerá európsky model, ktorý sme zachovali aj v tejto smernici pre audiovizuálne mediálne služby, ako sa jej v budúcnosti bude hovoriť. Televízie na internete a mobilné televízie by takisto mali mať v Európe budúcnosť, nielen ako hospodársky produkt, ale aj ako základná záruka slobody informácií a plurality masovokomunikačných prostriedkov.
<P>
Preto je také dôležité, že sme na tejto modernizovanej smernici začali pracovať "práve včas". "Práve včas" znamená, že nasledujúce rokovania o telekomunikačnom balíčku, ktoré teraz začínajú, a rokovania o obsahu on-line prebehnú v situácii, kedy už existuje tento spresnený právny rámec pre tradičné a nové audiovizuálne mediálne služby.
<P>
Preto vás prosím o podporu na zajtrajšom hlasovaní, aby sme v našej európskej mediálnej politike získali širokú väčšinu v prospech pokroku.
<SPEAKER ID="166" NAME="Viviane Reding">
členka Komisie. - (FR) Vážený pán predsedajúci, každej matke robí veľkú radosť, keď vidí, ako z dieťaťa, ktoré priviedla na svet, vyrastá inteligentný a živý chlapec alebo dievča. Rovnaký pocit zažívam dnes večer nad našou smernicou o audiovizuálnych mediálnych službách "bez hraníc" - pocit uspokojenia a hrdosti, o ktorej by som sa chcela podeliť s krstnou mamou tohto dieťaťa, našou vynikajúcou spravodajkyňou Ruth Hieronymiovou.
<P>
Je niekoľko spôsobov, ako vyskúšať inteligenciu dieťaťa. Pani Hieronymiová ich uviedla - rozsah pôsobnosti prispôsobený budúcej podobe audiovizuálneho vysielania, keďže sa rozšíril na audiovizuálne média na vyžiadanie, napr. "video na vyžiadanie"; potvrdenie zásady krajiny usadenia a teda aj zakotvenia voľného pohybu programov, doplnené o postup inteligentnej spolupráce a dialógu na predchádzanie prípadných sporov alebo ich riešení; rovnováha medzi rešpektom voči spotrebiteľom a väčšej voľnosti pre našich podnikateľov; posilnenie práva na informácie vďaka novým pravidlám pre prístup ku krátkym výňatkom kľúčových udalostí. Tieto a ďalšie nové prvky sú podľa môjho názoru dokladom rozumnej rovnováhy medzi modernizáciou a úctou k hodnotám.
<P>
Dôkazom živosti dieťaťa je podpora kultúrnej rozmanitosti v digitálnej oblasti, uznanie nových reklamných postupov, konečne vytvorený právny rámec na umiestnenie produktov, konečne venovaná pozornosť prístupu našich spoluobčanov so zrakovým alebo sluchovým postihnutím k audiovizuálnym médiám a dôvera zverená priemyslu, keďže smernica sa bude používať formou samoregulácie a spoločnej regulácie.
<P>
Parlament zohral významnú úlohu vo výchove dieťaťa od jeho prvých krôčikov až do puberty a ja sa mu chcem za to poďakovať. Je to len ďalší príklad skvelej spolupráce medzi všetkými troma orgánmi, ktoré spoločne úspešne pripravili právny predpis, ktorý bude základným kameňom pre priemysel a kultúru budúcnosti.
<P>
Teraz je načase, aby dieťa vyletelo z hniezda a začalo sa správať ako dospelé. V prípade smernice Spoločenstva to znamená jeho prevedenie do práva jednotlivých členských štátov. V súlade s politikou EÚ dúfam, že dieťa v tejto fáze veľmi nestlstne. Bol by to o to väčší paradox, že v novej smernici vyzývame priemysel, aby zostavil kódexy správania pre reklamu zameranú na deti a propagujúcu výrobky, ktoré môžu spôsobiť obezitu. Preto dúfam, že sa členské štáty pokiaľ možno zdržia a nestanovia ďalšie vnútroštátne povinnosti, ktoré by boli v neprospech ich audiovizuálneho priemyslu.
<P>
Som si celkom istá, že text, ktorý sa vám zajtra predloží na schválenie, prinesie priemyslu skutočnú právnu istotu a zároveň bude propagovať naše spoločenské a kultúrne hodnoty. Vďaka tomuto právnemu rámcu získa EÚ náskok pred právnymi predpismi iných svetadielov. Myslím, že na to môžeme byť pyšní. Pomáhame tak aj nášmu tvorivému priemyslu. Prispievame k najlepšiemu možnému systému financovania našich filmov. Európanom zaisťujeme prístup k obsahu najvyššej kvality (tzv. prémiovému obsahu) v sieťach bezplatného televízneho vysielania. Takže je to práve dnes večer, tu s vami a vďaka vám, čo mám pocit, že sme našu úlohu splnili.
<SPEAKER ID="167" NAME="Gunnar Hökmark">
v mene skupiny PPE-DE. - (SV) Vážený pán predsedajúci, najskôr by som rád poblahoželal a poďakoval za odvedenú prácu ako našej spravodajkyni, tak aj pani komisárke. Na túto otázku panuje celý rad rôznych a veľmi vyhranených názorov. Napriek tomu sa nám dnes podarilo spracovať dnes prerokúvaný návrh, ktorý ukazuje smer, ktorým by sa európska televízia mala vydať.
<P>
Niekoľko vecí je potrebné zdôrazniť. Okrem iného zavádzame zásadu právnych predpisov krajiny pôvodu, čo prináša lepší a silnejší základ pre rozmanitosť, ale aj pre spoločnú európsku televíziu, a takisto - to je významné - lepšie podmienky pre európsku kinematografiu, keďže tieto záležitosti spolu úzko súvisia. Znamená aj otvorenie možností pre slobodné masovokomunikačné prostriedky a ich pôsobenie v Európe bez ohľadu na štátne hranice.
<P>
Samozrejme by sa dalo ešte zlepšovať. Ja som sa napríklad domnieval, že by bývalo lepšie pristúpiť otvorenejšie k otázke dĺžky reklamy, ale na druhej strane tu vytvárame väčšiu pružnosť. Domnievam sa, že návrh, ktorý sa teraz vrátil k otázke umiestnenia produktu, takisto znamená zlepšenie. Máme tu dôvod na spokojnosť s pokrokom, ktorý sa nám podarilo urobiť.
<P>
Dovoľte ešte jednu poznámku do budúcnosti vzhľadom na to, že tento právny predpis do značnej miery vychádza z rozdielu medzi takzvanými lineárnymi a nelineárnymi mediálnymi službami. Ja sa domnievam, že tento rozdiel sa v budúcnosti bude stierať. Už teraz je zrejmé, že tento rozdiel nie je ani taký výrazný, ani taký relevantný. Myslím, že bude predovšetkým potrebné sledovať vývoj v tejto oblasti, aby sme sa nakoniec neocitli v situácii, kedy budú tradičné televízne masovokomunikačné prostriedky v Európe znevýhodnené oproti tým, ktoré vysielajú nelineárnym spôsobom cez internet alebo inak. To by totiž v dlhodobom časovom horizonte mohlo znížiť naše šance v celosvetovom kontexte. Ešte raz by som rád poďakoval spravodajkyni a poznamenal, že sme urobili krok vpred.
<SPEAKER ID="168" NAME="Catherine Trautmann">
v mene skupiny PSE. - (FR) Vážený pán predsedajúci, pani komisárka, dámy a páni, na úvod citujem slová svojho kolegu Henriho Webera. Tento text je pre skupinu sociálnych demokratov prijateľným kompromisom, do ktorého sa nám v rámci rokovaní podarilo doplniť niekoľko cenných ustanovení, ktoré prispejú k zachovaniu európskeho audiovizuálneho modelu. Rada by som poďakovala našej spravodajkyni, pani Hieronymiovej za jej odhodlanie, trpezlivosť a takisto aj za obzvlášť otvorenú a pozitívnu snahu o kompromis.
<P>
Tento prieskum je nevyhnutným dôsledkom digitálnej revolúcie v kontexte znalostnej ekonomiky. Právne predpisy sa vhodne rozšírili na nové audiovizuálne služby. Zaistila sa ako ochrana maloletých, tak aj ochrana občanov EÚ pred podnecovaním k akejkoľvek forme diskriminácie. Tieto nové služby by mali napomôcť financovaniu filmov a európskemu audiovizuálnemu vysielaniu. Určité percento z ich obratu pôjde na podporné účty, zaručí sa riadna prezentácia európskych diel v katalógoch on-line. Pluralita masovokomunikačných prostriedkov je oddnes oficiálnou požiadavkou. Posilnila sa úloha regulačných orgánov a členským štátom sa vrelo odporúča prijať ustanovenie o všeobecné dostupnosti.
<P>
Pokiaľ ide o reklamu, skupina sociálnych demokratov si želala zachovať pravidlá zahrnuté v existujúcej smernici. Ak sa dĺžka reklamy obmedzí na 20 % z hodiny vysielania, bude dĺžka medzi dvoma reklamnými blokmi tvoriť 30 minút, kým my sme chceli na európskej úrovni zachovať 45 minút. Sme však spokojní s tým, že sa zakázala reklama v podobe umiestnenia produktu počas dokumentárnych filmov, informačného vysielania a detských programov. Členské štáty sa ale môžu rozhodnúť, že tento typ reklamy povolia vo filmoch, televíznych filmoch a športových prenosoch. Pre takýto prípad sa vytvorili prísne pravidlá umiestnenia produktu, aby sa predišlo jeho zneužívaniu a niektorým nevhodným účinkom.
<P>
Podarilo sa teda nájsť rovnováhu medzi slobodou prejavu, šírením informácií, prístupom verejnosti k novým službám (napr. k "videu na požiadanie"), a obsahom s kultúrnou a ekonomickou hodnotou. Dôraz na kvalitu umožní európskej produkcii posilniť jej postavenie. Práve to je jeden z hlavných vplyvov smernice.
<SPEAKER ID="169" NAME="Ignasi Guardans Cambó">
v mene skupiny ALDE. - (FR) Vážený pán predsedajúci, myslím, že sme dospeli na koniec veľmi dlhej cesty. Trvala dlho a podieľalo sa na nej mnoho ľudí, mnoho poslancov a mnoho odborníkov, dokonca aj ľudia, ktorí diskusiu sledovali na diaľku mimo náš Parlament, lebo bola pre nich dôležitá. Všetci musíme mať sami zo seba radosť, pretože zajtra, ak nedôjde k nejakému prekvapeniu, sa vzniknutý text po mnohých rokovaniach a diskusiách jednohlasne prijme, a možno sa prijme bez hlasovania, čo je skutočne dôkazom toho, že sa takýto text dá prijať takmer aklamáciou.
<P>
Je teda načase poblahoželať pani Hieronymiovej a ostatným tieňovým spravodajcom, ale predovšetkým pani Hieronymiovej a, musím uznať, aj pani komisárke. Tá povedala, že má pocit, že sa úloha splnila. Nemýli sa. Dnes je jej pocit plne oprávnený.
<P>
Znamená to, že prijmeme veľmi jasný právny rámec s jasnými pravidlami, ktoré zabezpečia a zaistia investície do audiovizuálneho vysielania. Tieto pravidlá umožnia rozšíriť akékoľvek požiadavky týkajúce sa ochrany spotrebiteľov a ochrany maloletých na nové digitálne médiá a na nové postupy, ktoré súvisia s novými médiami, bez toho, aby dochádzalo k súčasnému prekrývaniu alebo jednoduchému rozširovaniu existujúcich ustanovení. Pre nové postupy je totiž potrebné nájsť novú právnu úpravu.
<P>
Nové predpisy bezpochyby vnášajú do reklamy väčšiu pružnosť. To si uvedomujeme. Predpisy sme prerokovali a podporili. Vlastne práve moja skupina sa najviac snažila o to, aby tento text nakoniec prešiel, pretože sme európsky audiovizuálny model nezbavili jeho charakteristických čŕt. Nikdy sme síce tak ďaleko nezašli, avšak vieme (a to chcem povedať nahlas, pretože sme podporili aj umiestnenie produktu, s plným vedomím a svedomím), že ak chceme divákom ponúknuť bezplatné televízne vysielanie, aj keď úplne bezplatné nebude nikdy, ale pre divákov áno, a ak nechceme toto bezplatné vysielanie financovať len z daní a verejných financií, potom je potrebné nájsť spôsoby financovania v konkurenčnom prostredí. Práve v takomto kontexte sme súhlasili s umiestnením produktu. Bude celkom transparentné a takisto sme jasne povedali, ako a kedy by sa malo urobiť.
<P>
Teraz prichádza rad na vykonávanie textu. Týmto žiadam Komisiu, aby sa znovu zhostila svojej zodpovednosti. Dieťa síce vylieta z hniezda, nie však úplne. Vykonávanie je potrebné starostlivo sledovať a obzvlášť, pani komisárka, je potrebné niečo urobiť s jednou vecou, ktorá mi spôsobuje vážne obavy. Myslím, že v niektorých členských štátoch panuje dojem, že až do vykonávania tohto textu nebudú vlastne pre európsku televíziu platiť žiadne právne predpisy. Inými slovami, že nebude žiadny zákon. To pritom nie je pravda. Smernica o televízii bez hraníc, ktorá zostáva v platnosti, zaviedla pravidlá pre reklamu, v ktorých sa ustanovilo, čo sa môže a čo nesmie robiť. Všeobecne zavládol dojem, že kým sa nová právna úprava, nová smernica začne používať v členských štátoch, nebudú platiť predpisy, ktoré sú v tom čase v platnosti. Vy spolu s Komisiou zodpovedáte za to, že zaznie celkom jasne, že takéto vnímanie situácie je mylné a že takto sa ju nedá vnímať.
<SPEAKER ID="170" NAME="Zdzisław Zbigniew Podkański">
v mene skupiny UEN. - (PL) Vážený pán predsedajúci, zmena smernice Európskeho parlamentu a Rady o koordinácii určitých ustanovení zákonov, iných právnych predpisov alebo správnych opatrení v členských štátoch týkajúcich sa vykonávania činností televízneho vysielania má zaistiť, že príjemcovia audiovizuálnych mediálnych služieb v členských štátoch budú môcť plne využívať výhody vnútorného trhu vďaka zásade regulácie podľa krajiny pôvodu.
<P>
Po zmene smernice budú právne predpisy Európskej únie zodpovedať najnovšiemu technologickému vývoju. Návrh Európskej komisie rozlišuje medzi lineárnymi službami, medzi ktoré patrí hlavne tradičná, internetová alebo mobilná televízia, ktorá divákovi neustále ponúka program formou nepretržitého vysielania, a nelineárnymi službami, ktoré majú podobu televízie stiahnutej na vyžiadanie zo siete.
<P>
Pokiaľ by sa takzvaná smernica o televízii bez hraníc zachovala v nezmenenej podobe, ešte by sa prehĺbili neodôvodnené rozdiely v prístupe k regulácii jednotlivých spôsobov šírenia obdobného alebo totožného mediálneho obsahu. Súčasné ustanovenia o televízii by mali naďalej platiť pre lineárne služby. Pre nelineárne služby je ale potrebné zaviesť aspoň minimálne základné predpisy. Mohli by sa napríklad týkať ochrany maloletých, zákazu podnecovania k rasovej nenávisti a zákazu skrytej reklamy. To všetko navrhované zmeny obsahujú. Z týchto dôvodov skupina Únie pre Európu národov návrh pri hlasovaní podporí.
<SPEAKER ID="171" NAME="Helga Trüpel">
v mene skupiny Verts/ALE. - (DE) Vážený pán predsedajúci, súčasťou našich obnovených rokovaní o novej verzii smernice o vykonávaní činností televízneho vysielania, ktorá bude odteraz známa ako "smernica o audiovizuálnych mediálnych službách", bola neustále aj rozprava o kultúrnej politike, zameranej na kultúrnu rozmanitosť a zachovanie kvalitného televízneho vysielania. Legislatívny proces definitívnym rozhodnutím Parlamentu v skutočnosti len začína, a preto sa musíme teraz zaujímať o to, čo bude ďalej.
<P>
Naliehavo vyzývam členské štáty, aby využili zásadu subsidiarity zakotvenej v smernici a plne zužitkovali priestor, ktorý majú k dispozícii na zaistenie väčšej kultúrnej a mediálnej rozmanitosti. Mám na mysli predovšetkým viac práv pre nezávislých producentov, príspevky poskytovateľov nelineárnych služieb (ako napr. "video na vyžiadanie") v prospech európskej produkcie a obmedzenia priestoru pre umiestnenie produktu. Najmä verejnoprávne vysielanie by sa v Európe malo plne zaobísť bez umiestnenia produktu.
<P>
Pri práci na novej verzii smernice sme sa dostali do sporu v súvislosti s celkom zásadnými otázkami. Týkali sa toho, do akej miere chceme liberalizovať trh a kde presne hodláme regulovať. Z pohľadu zelených je zvolené riešenie tohto sporu naklonené viac trhovo orientovanej liberalizácii, najmä v oblasti reklamy. Naša skupina preto novú verziu smernice v zajtrajšom hlasovaní nepodporí. Ďalšie nové možnosti pre vysielanie ešte väčšieho množstva reklamy - či už v športových prenosoch, seriáloch alebo celovečerných filmoch - povedú k zhoršeniu kvality európskych masovokomunikačných prostriedkov. Verejnoprávne vysielanie bude mať preto v budúcnosti ešte väčší význam a zákonodarcovia členských štátov mu musia otvoriť cestu k plneniu jeho mandátu, ktorým je čo najrozsiahlejšie informovanie a vzdelávanie, a to aj novými prostriedkami, akými sú mobilné alebo internetové televízie. Z týchto dôvodov musíme aj pri rokovaní o novej verzie smernice o telekomunikáciách zriadiť na európskej úrovni vhodný rámec, ktorý v budúcnosti umožní rozšíriť príjem vysielania cez mobilné telefóny a internet.
<SPEAKER ID="172" NAME="Doris Pack" AFFILIATION="PPE-DE">
(DE) Vážený pán predsedajúci, kompromisný text, ktorý navrhla Ruth Hieronymiová, samozrejme s pomocou ďalších kolegov, môžem bezvýhradne podporiť. Chcela by som jej naozaj veľmi vrelo poďakovať; táto práca bola značne zložitá a ona odviedla vynikajúcu prácu. Kompromis podľa môjho názoru obsahuje všetko, čo sme chceli dosiahnuť v prvom čítaní.
<P>
Je známe, že pre rýchle tempo technologického vývoja pôvodná smernice zastarala. Sama som na prvej smernici pracovala. Dnes pred nami stoja nové možnosti - nové príležitosti pre vysielanie, nové služby na vyžiadanie fungujúce paralelne s tradičnou televíziou, a preto potrebujeme túto novú smernicu. Ja som v tejto súvislosti pokladala za dôležité podporiť zásadu krajiny pôvodu a zachovať krátke spravodajské príspevky. Nový text zavádza pružnejšiu právnu úpravu reklamy, domnievam sa však, že zachovanie obmedzení dĺžky reklamy v hodinovom vysielaní vo výške 12 minút je oprávnené. Ani naďalej sa teda nebudú prerušovať celovečerné filmy a vysielanie správ.
<P>
Pálčivým bodom, ako asi viete, pani komisárka, bolo umiestnenie produktu. Viacerí z nás hlasovali pre tento kompromis len s ťažkým srdcom. Pozitívne však je, že na prvom mieste sa spomína zákaz, po ktorom sú uvedené výnimky, o ktorých už hovorili iní. Domnievam sa, že ak sa budú tieto výnimky riadne používať, nevznikne u nás podobný stav ako v Amerike. Rovnako veľmi vítam obmedzenie reklamy vo vysielaní pre deti. Tento kompromis umožňuje audiovizuálnemu odvetviu čeliť hlavným súčasným zmenám a zároveň sa prispôsobiť technologickým a trhovým podmienkam. Kompromis do budúcnosti pomôže audiovizuálnemu odvetviu zlepšiť jeho konkurencieschopnosť. V tomto okamžiku je kompromis najlepšou možnou rovnováhou medzi pluralitou masovokomunikačných prostriedkov a kultúrnou rozmanitosťou a otvára priestor na rozvoj konkurencieschopnejšieho európskeho audiovizuálneho priemyslu.
<P>
Ešte raz by som rada vrelo poďakovala pani komisárke, ale predovšetkým našej kolegyni Ruth Hieronymiovej.
<SPEAKER ID="173" NAME="Viviane Reding">
členka Komisie. - (FR) Vážený pán predsedajúci, nemôžem nič iné len súhlasiť s tým, čo tu práve zaznelo. Vďaka podpore jednotlivých orgánov a angažovanosti našej spravodajkyne a jej kolegov sme totiž vypracovali smernicu, ktorá náš audiovizuálny priemysel povedie do budúcnosti, berie však ohľad aj na naše hodnoty a kultúru. Pre európsky audiovizuálny priemysel je to významný krok vpred a z toho mám rovnakú radosť ako niekoľko ďalších rečníkov.
<P>
Zaznela tu otázka, čo sa bude diať, kým sa začne nová smernice skutočne vykonávať. Dotyčného poslanca môžem v tomto ohľadu upokojiť. Aj naďalej platia pravidlá vyplývajúce zo smernice o televízii bez hraníc. Mimochodom nedávno som začala konanie o porušení predpisov so Španielskom pre prekročenie dĺžky reklamy. To isté čaká všetky členské štáty, ktoré nebudú hrať podľa pravidiel - pokiaľ nemáme nové pravidlá, hrá sa ďalej podľa starých pravidiel.
<SPEAKER ID="174" NAME="Predsedajúci">
Rozprava sa skončila.
<P>
Hlasovanie sa uskutoční zajtra.
<SPEAKER ID="175" NAME="Claire Gibault  " AFFILIATION="ALDE">
písomne. - (FR) Rada by som zablahoželala pani Hieronymiovej a pánovi Guardansovi k tomu, ako výborne viedli dialóg s poslancami, a ku kvalitným vzťahom ktoré nadviazali s Radou a vďaka ktorým bolo možné v druhom čítaní predložiť túto výnimočne konsenzuálnu správu.
<P>
Rada pristúpila na väčšinu požiadaviek Parlamentu a na všetky požiadavky mojej politickej skupiny. Som rada, že sa do textu dostali dva aspekty, ktoré mi osobitne ležali na srdci - zásada krajiny pôvodu a ochrana detí v súvislosti s reklamnými spotmi.
<P>
Parlament dokázal, že je schopný s Radou rokovať a že tieto rokovania prispeli k vylepšeniu pôvodného návrhu. Nebola to ľahká úloha, ale svoj cieľ sme splnili. Teraz dúfam, že naše vlády prejavia dobrú vôľu a pomôžu s implementáciou textu do vnútroštátneho práva.
<SPEAKER ID="176" NAME="Gyula Hegyi  " AFFILIATION="PSE">
písomne. - (HU) Nová právna úprava pre televíziu bez hraníc nie je jednoznačným úspechom. Je potešujúce, že vytvárame právne základy pre digitálnu a nelineárnu televíziu. Robíme tak o päť minút dvanásť, pretože technológie sa vyvíjajú rýchlo. Považujem za veľmi dôležité, aby verejnoprávne televízne stanice, ktoré šíria hodnoty Spoločenstva, mohli využívať príležitosti ponúkané novými technológiami. Ak verejnoprávne stanice nedokážu v oblasti technologickej kvality držať krok s komerčnými stanicami, potom hrozí, že prídu o svojich doterajších divákov a ich kultúrne vysielanie, reportáže a iné kvalitné programy sa nedostanú k mladšej generácii. Konečná verzia podstatne zmäkčuje predpisy pre reklamu. Osobitne nepríjemné je aj to, že sa nám nepodarilo zastaviť postupný rast objemu reklamy, hoci vadí našim voličom v celej Európe. Tiež je skľučujúce, že dokonca i vysielanie pre deti môže byť prerušované reklamou. Ustanovenie o umiestňovaní produktu je triezvy kompromis. Tento právny predpis mnoho cieľov Európskeho parlamentu nespĺňa, je však lepší než nič, pretože neexistencia žiadnej právnej úpravy by podľa všetkého bola ešte viac problematická.
<SPEAKER ID="177" NAME="Daciana Octavia Sârbu  " AFFILIATION="PSE">
písomne. - (RO) Vítam spoločný postoj Rady, ktorý prináša podstatné zmeny v oblasti ochrany deti a mladistvých, prístupu postihnutých ľudí k audiovizuálnym službám a umiestňovania reklamných produktov.
<P>
Mladí ľudia vnímajú reklamné spoty na alkohol a tabakové výrobky tak, že sú pre dospelých spoločensky prijateľné. Tieto zlozvyky sú spojované s fyzickou príťažlivosťou, zábavou, dobrodružstvom a odpočinkom. Okrem toho častá reklama na potraviny a nápoje s vysokým obsahom tukov a cukrov, najmä ak je zameraná na deti, podkopáva prospešné iniciatívy na poli ochrany verejného zdravia, medzi ktoré patrí napríklad výchova k správnej výžive a náležité označovanie výrobkov. Európska únia zápasí s kritickým rastom obezity a televízia tento problém len prehlbuje. V Španielsku predstavuje 48 % reklamného času počas detského vysielania reklama na sladkosti, rýchle občerstvenie a pražené zemiakové lupienky. Vo Veľkej Británii tvorí reklama na potraviny s vysokým obsahom tukov a cukrov 80, resp. 90 % celkovej televíznej reklamy.
<P>
Text Rady zdôrazňuje, že je potrebné vypracovať etické kódexy pre reklamu na nezdravé jedlo zameranú na deti a tiež zaviesť systém filtrov a kódov PIN, ktorý by zlepšil ochranu mladistvých pred negatívnym vplyvom audiovizuálnych služieb a zohral významnú úlohu v boji s obezitou.
