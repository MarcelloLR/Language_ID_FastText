<CHAPTER ID="004">
Reštrukturalizácia cukrovarníckeho priemyslu - Spoločná organizácia trhov v sektore cukru (rozprava)
<SPEAKER ID="013" NAME="Predsedajúci">
Ďalším bodom programu je spoločná rozprava o
<P>
správe, ktorú vypracovala Katerina Batzeliová v mene Výboru pre poľnohospodárstvo a rozvoj vidieka o reštrukturalizácii cukrovarníckeho priemyslu - C6-0176/2007 -, a
<P>
správe, ktorú vypracovala Katerina Batzeliová v mene Výboru pre poľnohospodárstvo a rozvoj vidieka o spoločnej organizácii trhov v sektore cukru - C6-0177/2007 -.
<SPEAKER ID="014" NAME="Mariann Fischer Boel">
členka komisie. - Pán predsedajúci, dovoľte mi, aby som sa najprv poďakovala pani Batzeliovej a členom Výboru pre poľnohospodárstvo a rozvoj vidieka za všetku prácu, ktorú vykonali v súvislosti s týmto návrhom. Teraz uvediem tento návrh do širších súvislostí.
<P>
Ako viete, po pomerne sľubnom prvom roku nesplnil reštrukturalizačný fond v druhom roku reštrukturalizačného obdobia naše očakávania.
<P>
Ako si možno spomínate, očakávali sme, že v prvom roku sa podniky v rámci kvót vzdajú približne 1,5 milióna ton a v druhom roku viac než 3 miliónov ton. V skutočnosti sa za prvé dva roky zriekli celkovo iba 2,2 miliónov ton oproti očakávaným 4,5 milióna ton.
<P>
Som stále presvedčená, že reštrukturalizačný fond je v podstate dobrý nástroj, ktorý by mal byť posilnený a vylepšený s prihliadnutím na skúsenosti, ktoré sme doteraz získali.
<P>
Čo sa týka návrhu, ktorý máme prerokovať dnes, rada by som jasne povedala, že nerokujeme znova o cukrovarníckej reforme z roku 2005. Vzhľadom na nedostatočný výsledok dosiahnutý v rámci reštrukturalizačného fondu za posledné dva roky jeho fungovania je cieľom dosiahnuť úspešné pôsobenie tohto fondu v posledných dvoch rokoch jeho existence. Inak v roku 2010 dôjde ku konečnému nevykompenzovanému zníženiu kvót.
<P>
Tento návrh sa usiluje predložiť veľmi lákavú ponuku tým podnikom a pestovateľom, ktorí sa chcú vzdať výroby v rámci kvót v hospodárskom roku 2008/09, a zároveň v zásade zachovať bezo zmeny podmienky platné v minulom roku reštrukturalizačného obdobia. Po prvýkrát budú môcť pestovatelia spustiť reštrukturalizačný proces, no iba po hranicu vo výške 10 % kvóty, ktorá danému podniku patrí. Percento reštrukturalizačnej pomoci vyhradené pre pestovateľov bude určené na 10 % a táto platba bude neskôr doplnená doplňujúcou čiastkou vo výške 237,5 EUR na tonu kvóty cukru, pričom v súvahe to bude 300 EUR na tonu.
<P>
Myslím, že je to pre pestovateľov veľmi zaujímavá ponuka, a nemyslím si, že je potrebné ísť ešte ďalej. Preto nebudem môcť podporiť pozmeňujúce a doplňujúce návrhy v správe o reštrukturalizačnom fonde, ktorá žiada o zmeny vyplácaných súm, napríklad 6, 7 a 12, alebo zmeny percenta, ktoré je určené poľnohospodárom: konkrétne ide o pozmeňujúci a doplňujúci návrh 8.
<P>
Prvok spätnej platnosti zaistí, že tie podniky a tí pestovatelia cukrovej repy, ktorí sa už zúčastňujú na reštrukturalizačnom programe, nie sú a nebudú za túto účasť znevýhodnení.
<P>
Ako sa požaduje v pozmeňujúcom a doplňujúcom návrhu 9, bude v konečnom znení výslovne uvedená oprávnenosť nárokov výrobcov inulínového sirupu a pestovateľov čakanky na platby so spätnou platnosťou. Navyše podnikom, ktoré budú reštrukturalizované v hospodárskom roku 2008/09, by mohli byť odpustené reštrukturalizačné poplatky uplatňované na množstvo podľa preventívneho stiahnutia v roku 2007/08, ak sa príslušným spôsobom zrieknu svojej kvóty. V neposlednom rade bude ďalšou motiváciou pre podniky to, že sa vezme do úvahy aj ich individuálne reštrukturalizačné úsilie v prípade povinného konečného zníženia kvót.
<P>
Aby sa uľahčilo dosiahnutie rovnováhy na trhu počas reštrukturalizačného obdobia, navrhuje sa urobiť z preventívneho stiahnutia trvalý nástroj, a to nielen na dobu reštrukturalizačného obdobia, presne ako to navrhuje pani Batzeliová vo svojej správe.
<P>
Predložené návrhy nariadenia sa usilujú vytvoriť bezpečné prostredie a odstrániť zo systému prítomné prekážky. Všetky tieto zlepšenia by mali zaistiť úspešnosť fondu v treťom roku jeho existencie bez toho, aby zmenila spoločnú organizáciu trhu pre cukor, ktorá vychádza z reformy, na ktorej sme sa dohodli v roku 2005. Navrhované opatrenia sú vyvážené tak, aby vytvorili silné pohnútky pre všetky strany, ktoré sa zúčastňujú tohto reštrukturalizačného procesu.
<P>
Chcem sa vám poďakovať za vašu dobrú spoluprácu, ktorá nám umožňuje dodržať napätý harmonogram, podľa ktorého musíme pracovať, a zaistiť, aby bol tento omnoho efektívnejší systém uplatňovaný v hospodárskom roku 2008/09. Viem, že tento fond musí byť vylepšený, aby splnil svoj účel, a ak to nie je možné, som si celkom istá, že z toho nikto nevyjde víťazne. Všetci iba prehrajú, a preto som veľmi vďačná za podporu, s ktorou som sa stretla zo strany Výboru pre poľnohospodárstvo a zo strany poslancov.
<SPEAKER ID="015" NAME="Katerina Batzeli  " AFFILIATION="PSE">
spravodajkyňa. - (EL) Pán predsedajúci, pani komisárka, dovoľte mi najprv pripomenúť, že v svojom pôvodnom stanovisku týkajúcom sa spoločnej organizácie trhu (SOT) v sektore cukru Európsky parlament uviedol, že návrhy Komisie by mali prispieť k základnej životaschopnosti nového systému a k ochrane pestovateľov cukrovej repy, pracovníkov v cukrovaroch a v oblasti výroby, ktorí budú všetci postihnutí zrušením kvót. To bola naša politická úloha a politická dohoda, na ktorej základe sme dali svoj súhlas Komisii.
<P>
Konečné rozhodnutia, ktoré Rada prijala v roku 2005 v záujme preskúmania sektoru cukru, však nemohli tieto veľké očakávania splniť. Tento sektor je zvlášť dôležitý pre vyrovnávanie trhu s kultúrnymi plodinami, dodávky európskeho cukru a továrne na biolieh a takisto pre presadzovanie nového rámca politík pre zmenu ďalších spoločných organizácií trhu, ktoré sú preskúmavané v rámci novej spoločnej poľnohospodárskej politiky. Zdalo sa, že rozhodnutia Rady sú už od začiatku odsúdené na krátky život a na vytlačenie na okraj, pretože neboli ničím iným než zmesou národných požiadaviek a zložitých mechanizmov.
<P>
Toto rozhodnutie a spôsob, akým je uplatňované na národnej úrovni, viedol k tomu, že dosiaľ nebola výroba znížená o viac než 2,2 milióna ton, zatiaľ čo cieľom je zníženie o približne 6 miliónov ton do roku 2010. Rada by som vám pripomenula, že za akékoľvek zníženie výroby po roku 2010 nezískajú produkujúce regióny, pracovníci a výrobcovia žiadnu kompenzáciu z reštrukturalizačného fondu, ktorý je financovaný celkom samostatne.
<P>
Takýmito dôležitými politickými otázkami sme sa teda zaoberali vo Výbore pre poľnohospodárstvo a rozvoj vidieka, keď sme museli rozhodovať o správe, s ktorou ste už oboznámení.
<P>
Pani komisárka, vo Výbore pre poľnohospodárstvo sme uskutočnili významné vylepšenie pre bezproblémové uplatňovanie rozhodnutí Spoločenstva na vnútroštátnej úrovni. Neusilovali sme sa radikálne zmeniť spoločnú organizáciu trhu s cukrom, čo napokon aj uvádzate vo svojej správe. Nechceli sme navrhnúť viacrýchlostný prieskum, lebo v mnohých regiónoch, napríklad v Írsku, už bola výroba cukru čiastočne znížená alebo úplne zrušená.
<P>
Okrem toho odhadujeme, že aktuálne rozpočtové úspory sú približne 3 milióny EUR. Ak nebudú tieto prostriedky využité, nebudú investované späť do tohto sektora, ale budú použité na financovanie iných projektov alebo budú vyplatené naspäť.
<P>
A napokon tiež vzhľadom na zásadu proporcionality a rovnosti vo vzťahu k pestovateľom cukrovej repy musíme všetci súhlasiť so zásadou spätnej platnosti navrhovaných opatrení, aby sme nevytvorili nespravodlivé prostredie pre výrobcov, cukrovary a regióny, ktoré už vstúpili do nového systému.
<P>
Rada by som takisto poukázala na to, že nás znepokojuje neúčinnosť spôsobovaná veľkým rozsahom flexibility a subsidiarity členských štátov. Táto flexibilita sa stala neoficiálnou nacionalizáciou opatrení: členské štáty majú voľnosť uplatňovať novú spoločnú organizáciu trhu, ako sa im zapáči, a zmierňujú tlak, ktorý sa na ne vyvíja zo strany kolektívnych orgánov a regionálnych úradov. Spôsobom, akým členské štáty zaobchádzajú s koncepciou a politikou flexibility, by sme sa mali zaoberať v budúcich preskúmaniach, rovnako ako otázkou toho, ako má byť táto politika uplatňovaná v rámci rozhodnutia o kontrole.
<P>
Pani komisárka, musíme teraz prejsť od politických otázok k technickým otázkam, ktoré tiež rozhodnú o priebehu preskúmania spoločnej organizácie trhu. Pokiaľ ide o pozmeňujúci a doplňujúci návrh k nariadeniu č. 318/2006, domnievame sa, že je potrebné spravodlivejšie uplatňovať záverečné lineárne znižovanie kvót v roku 2010. Ak panuje názor, že je v roku 2010 potrebné priame zníženie kvót, náš výbor sa domnieva, že toto zníženie by malo byť realizované v dvoch fázach. Počas prvej fázy by malo byť realizované lineárne zníženie o 13,5 %. Počas druhej fázy by mal byť realizovaný návrh Komisie; v súlade s tým by boli tie členské štáty a tie podniky, ktoré sa zriekli kvót v priebehu reštrukturalizačného režimu, oslobodené od súvisiaceho zníženia. Toto oslobodenie bude v súlade so snahami vynaloženými na národnej úrovni.
<P>
Rada by som však oznámila Komisii a Rade, ktorá sa na dnešnej rozprave nezúčastňuje, že musíme pamätať na znížený príspevok podnikov, ktoré buď dobrovoľne znížili svoje kvóty účasťou na reštrukturalizačnom režime, alebo sa zúčastnili mechanizmu preventívneho stiahnutia. Navrhujeme širšie a dlhodobejšie uplatňovanie preventívneho stiahnutia, čo pomôže k hladšiemu prispôsobeniu sektoru voči budúcim náročným podmienkam. Pretože téma preventívneho stiahnutia dosiaľ nebola v kompromise na úrovni Rady obsiahnutá, rada by som ju zahrnula, ak s tým, pani komisárka, súhlasíte.
<P>
Čo sa týka pozmeňujúceho a doplňujúceho návrhu k nariadeniu č. 320/2006 o reštrukturalizačnom režime, ktorý je v každom prípade ústredným aspektom reformy, moja správa navrhuje:
<P>
po prvé, zvýšiť paušálnu sumu 237 EUR za tonu, ktorú výrobca dostane, na sumu 260 EUR za tonu. Na tomto trváme aj napriek vášmu nesúhlasu, pani komisárka, pretože sa domnievame, že je to významnou motiváciou pre výrobcov, aby prešli na koncepciu 10 % dobrovoľného zrieknutia sa;
<P>
po druhé, zvýšiť na 50 % jednorázovú sumu kompenzácie pre výrobcov z reštrukturalizačnej pomoci, ktorá je v súčasnosti stanovená vo výške 10 %. Tento nárast je politickým záväzkom Európskeho parlamentu; ukazuje, že by dotácie mali byť poskytované najmä výrobcom. Účel je skôr politický než finančný;
<P>
po tretie, kompenzácia vyplatená podnikom na výrobu bioliehu by mala byť zvýšená z 35 % na 100 %, lebo podľa nášho názoru by mala byť zaistená významná motivácia k prispievaniu do sektora obnoviteľných zdrojov energie;
<P>
po štvrté je tu otázka, ktorá je zvlášť dôležitá pre regióny, a síce zachovanie pomoci pre diverzifikáciu v regiónoch, v ktorých boli cukrovary zrušené: mala by ostať na úrovni 109,5 EUR za tonu zníženia výroby cukru až do obdobia 2009 - 2010. Pani komisárka, čiastočne sa usilujeme zlepšiť financovanie, aby sme znížili vplyv na regióny a takisto aby sme poskytli ďalšie motivujúce pohnútky. Účelom prieskumu nie je pozmeniť niektoré všeobecné ustanovenia, ale posilniť motivačné pohnútky;
<P>
po piate by zrieknutie sa 10 % kvót malo platiť v prvom rade pre malých alebo menej konkurencieschopných výrobcov;
<P>
po šieste musí byť zvýšená reštrukturalizačná pomoc za čiastočné zrušenia, a to z 218,75 EUR na 625 EUR pre obdobie 2008 - 2009. Musím pripustiť, že stanovisko spravodajkyne je pri podporovaní záležitostí tohto druhu zvlášť významné.
<P>
Rada by som ako spravodajkyňa uviedla, že niektoré návrhy Výboru pre poľnohospodárstvo by mali byť preskúmané, aby sa našla správna miera. Z tohto dôvodu sa domnievam, že by sme mali vziať do úvahy financovanie z reštrukturalizačného fondu a tiež ďalšie financovanie z Európskeho poľnohospodárskeho podporného a záručného fondu.
<P>
Ako spravodajkyňa by som preto rada podporila pozmeňujúce a doplňujúce návrhy 27 až 30, ktoré zavádzajú tri základné princípy:
<P>
po prvé, spätnú platnosť, pretože výrobcovia, podniky a regióny, ktoré spĺňali požiadavky postupne už od začiatku novej spoločnej organizácie trhu, nemôžu byť trestané;
<P>
po druhé, suma pomoci musí byť primeraná a prijateľná pre všetky strany (a nie 625 EUR na jeden rok);
<P>
po tretie je dôležité zvýšiť so spätnou platnosťou, a to až do konca prechádzajúceho obdobia, sumu pomoci poskytovanú cukrovarom za čiastočné zrušenie výroby.
<P>
Na záver mi dovoľte vysloviť varovanie. Rokovania, ktoré Komisia vedie s krajinami AKT v rámci dohody o hospodárskom partnerstve, pokračujú. Zdá sa, že Komisia je pripravená zrušiť bezpečnostné klauzuly, čo sa týka celkového množstva cukru, ktoré môžu do Spoločenstva doviesť jednotlivé partnerské krajiny, a klauzulu o minimálnej cene dovážaného cukru. Okrem toho sa tiež navrhuje, aby bol prístup na trh Spoločenstva liberalizovaný podobným spôsobom pre šestnásť krajín, ktoré podpísali Protokol o cukre.
<P>
Pani komisárka, domnievam sa, že sa od nás žiada, aby sme vykonali významný kus práce. Takéto rozhodnutia mimo inštitucionálny rámec by nemali byť platné: spochybňovali by politickú a inštitucionálnu úlohu, ktorú plní Európsky parlament.
<SPEAKER ID="016" NAME="László Surján  " AFFILIATION="PPE-DE">
spravodajca Výboru pre rozpočet požiadaného o stanovisko. - (HU) Pán predsedajúci, ďakujem Vám za možnosť vyjadriť sa. Výbor pre rozpočet tento návrh v zásade podporuje. Dovoľte mi tiež osobne zablahoželať pani spravodajkyni. Za každých okolností je veľmi náročné chcieť presvedčiť pestovateľov v určitom sektore, aby znížili svoju produkciu. Ani v očiach európskych občanov nás to nestavia do veľmi dobrého svetla, keď podporujeme a financujeme takúto vec.
<P>
No ak sa stane, že je nevyhnutné takto zasiahnuť, a navyše to nemá výraznejší vplyv na celkový rozpočet Európskej únie než súčasné opatrenia, potom je namieste, aby to bolo lepšie zacielené a aby bola určitá kompenzácia a podpora venovaná tým, ktorí skutočne podnikajú nejaké kroky v tejto veci v oblasti výroby, ako je tomu v tomto prípade.
<P>
Je však veľkým problémom, že existujú prípady, keď sa krajiny už zriekli niektorých zo svojich kvót, a neskôr zistili, že sa predpisy následne zmenili. Táto správa navrhuje spôsoby, ako to vyriešiť, a ja žiadam Parlament, aby ich v tejto podobe podporil. Ďakujem vám za vašu láskavú pozornosť.
<SPEAKER ID="017" NAME="Albert Deß">
v mene skupiny PPE-DE. - (DE) Pán predsedajúci, pani komisárka, dámy a páni, rád by som tu predniesol stručnú rekapituláciu poslednej reformy. Mnohí pestovatelia cukrovej repy sa pýtajú, prečo je vôbec potrebná reforma tejto regulácie trhu, ktorá obstála v skúške času po celé desaťročia. Existujú dva hlavné dôvody, prečo táto reforma bola a je potrebná. Po prvé, pred niekoľkými rokmi bolo rozhodnuté, vzápätí po iniciatíve týkajúcej sa zbraní, že od roku 2009 sa do Európy môže dodávať z najchudobnejších krajín všetko okrem zbraní. To sa týka tiež odvetvia cukru.
<P>
Druhým dôvodom je to, že existuje určité rozhodnutie Svetovej obchodnej organizácie a my musíme odstraňovať prebytky. To znamená znížiť výrobu o viac než 6 miliónov ton cukru. Pani komisárka, v roku 2005 sme predložili návrhy Parlamentu a vy ste práve povedali, že reštrukturalizačný fond nesplnil naše očakávania. Dnes by som tu chcel povedať, že keby sa Komisia a Rada v roku 2005 riadili návrhmi Parlamentu pozornejšie, došlo by pravdepodobne k dobrovoľnému zrieknutiu sa väčších objemov výroby cukru.
<P>
Teraz máme možnosť vykonať nápravu tak, aby boli zaistené lepšie motivačné pohnútky. Ja môžem iba požiadať Komisiu a Radu, aby sa týmito návrhmi riadili. Rád by som sa poďakoval spravodajkyni pani Batzeliovej za správu, ktorú predložila. Výbor pre poľnohospodárstvo sa týmito návrhmi z veľkej časti riadil - s malými opravami - a som presvedčený, že ak sa bude Komisia týmito návrhmi riadiť, budú motivačné pohnútky zvýšené do takej miery, že dôjde k dobrovoľnému zrieknutiu sa omnoho väčších objemov výroby cukru. Rád by som uviedol, pani komisárka, že je tu mnoho členov poľnohospodárskeho výboru, ktorí pozorne počúvajú pestovateľov cukrovej repy. Som presvedčený, že ak budú stanovené požiadavky splnené, bude táto reforma úspešná.
<SPEAKER ID="018" NAME="Csaba Sándor Tabajdi">
v mene skupiny PSE. - (HU) Pani Fischer-Boelová, myslím si, že správa Kateriny Batzeliovej a názor Surjána László sú technicky solídne a politicky správne. Je dôležité obnoviť rovnováhu na trhu a my máme ešte stále ďaleko k tomu, aby sa nám podarilo dosiahnuť rovnováhu na trhu v roku 2010, pokiaľ ide o európsku výrobu cukru a pestovanie cukrovej repy.
<P>
Nezávidím Komisii ani Parlamentu, pretože nie je jednoduché vytvoriť poriadok a rovnováhu v deformovanom, nadmerne komplikovanom a prehnane dotovanom systéme. Toto odvetvie bolo napokon milovaným dieťaťom spoločnej poľnohospodárskej politiky v porovnaní s inými, menej zvýhodňovanými odvetviami.
<P>
Úplne súhlasím s tým, že je potrebné zaistiť vyrovnanie. Ak uskutočníme ďalšie 10 % zníženie, v systéme bude stále nadbytok 2,1 milióna ton, a ak sa nám to nepodarí vyriešiť do roku 2010, budeme musieť uskutočniť ďalšie zníženie o 14 %.
<P>
Domnievam sa, že je to nespravodlivé - a chcel by som požiadať pani komisárku a Komisiu, aby to starostlivo zvážili - že krajiny, ktoré už uskutočnili veľké zníženia, najmä Taliansko, Portugalsko a Fínsko, budú musieť uskutočniť spoločne so všetkými ostatnými ďalšie zníženie o 10 %. To nie je spravodlivé.
<P>
Tiež súhlasím s tým, že by sme sa mali viac usilovať ochraňovať záujmy malých a stredných pestovateľov, pretože pravidlo "kto prv príde, ten prv berie" ich stavia do informačnej nevýhody v porovnaní s nadnárodnými podnikmi. V Maďarsku ukončil prevádzku každý piaty cukrovar. Najlepší výrobca cukru ukončil činnosť, ale ani výrobca ani pestovatelia z toho nevyšli zle. Jedinou vecou, ktorá nebola v predchádzajúcom nariadení dostatočne vyriešená, bola kompenzácia pre zamestnancov, myslím kompenzácia pre zamestnancov výrobcu cukru.
<P>
Na záver by som chcel povedať, že si myslím, že je veľmi dôležité, aby podniky nemuseli platiť reštrukturalizačný poplatok, ak svoju kvótu znížia. V tomto zmysle bola vznesená požiadavka. Žiadam pani Fischer-Boelovú, aby ju podporila, lebo by to napomohlo ďalšie zníženie a pomohlo by to obnoviť rovnováhu na trhu. Znova by som chcel zopakovať, že pomoc malým a stredným pestovateľom je preto veľmi dôležitá, lebo má na európskych pestovateľov cukrovej repy významný sociálny vplyv. Ďakujem vám za pozornosť.
<SPEAKER ID="019" NAME="Andrzej Tomasz Zapałowski">
v mene skupiny UEN. - (PL) Pán predsedajúci, reforma odvetvia výroby cukru je vo svojej súčasnej podobe neprijateľná. Zasahuje najmä výrobcov repy a pracovníkov cukrovarov. Výnimočná aktivita, ktorú prejavili európske koncerny pri skupovaní cukrovarníckych podnikov vo východnej Európe pred ich pristúpením k EÚ, vyvoláva podozrenie, že táto reforma bola plánovaná už vtedy, pričom majiteľom cukrovarov, ktorí ich budú zatvárať, budú vyplatené v podobe odškodnení obrovské sumy.
<P>
V nových členských štátoch poľnohospodári v období po pristúpení investovali veľké sumy do modernizácie svojich poľnohospodárskych podnikov vrátane výroby repy. O dva roky neskôr sa ukázalo, že výroba musí byť obmedzená, pričom hlavnými príjemcami kompenzácie za zrušenie výroby cukru budú noví majitelia cukrovarov. Odhaduje sa, že iba v Poľsku bude zrušených približne desať cukrovarov.
<P>
Navrhované úpravy, ktoré prideľujú vysoké sumy z reštrukturalizačného fondu pestovateľom, sú dobré. Zmocňujú sa ma však pochybnosti ohľadom podpory výrobcov, ktorí skupovali v posledných niekoľkých rokoch cukrovary: nemôže to byť tak, že ich kupovali s cieľom, aby ich mohli so ziskom zrušiť?
<SPEAKER ID="020" NAME="Friedrich-Wilhelm Graefe zu Baringdorf">
v mene skupiny Verts/ALE. - (DE) Pán predsedajúci, pani komisárka, regulácia trhu s cukrom nie je práve výkladnou skriňou Komisie a Rady! Pán Deß už povedal, že keby ste iba trochu viac vypočuli návrhy Parlamentu, niektoré problémy by nenastali.
<P>
Keď máme nástroj ako je napríklad kvóta, musíme ho používať, a nie ho ohrozovať pre rok 2010, a musíme realizovať paušálne alebo odstupňované zníženie a poskytovať za ne kompenzáciu. Váš spôsob, ktorým to realizujete, teda prostredníctvom cien, skončil neúspechom, pretože ste potom zrazu zvýšili kvótu o milión ton tým, že ste premenili cukor C na cukor, na ktorý sa vzťahujú kvóty. Ďalej financovanie prostredníctvom spotrebiteľov pomocou cien viedlo k tomu, že cukrovarnícky priemysel nemal žiaden záujem o reštrukturalizáciu. Vývozné dotácie neboli radikálne znížené. To bolo takisto potrebné.
<P>
Tieto chyby by mali byť konkrétne vymenované a ani teraz sa nenaprávajú. Reštrukturalizačný fond a reštrukturalizačná pomoc v podstate predstavujú ukončenie. Regióny, odborové zväzy aj pestovatelia sú proti nim. Nebola prijatá žiadna diverzifikácia, ako Parlament požadoval, s cieľom ochrániť spoločensko-ekologický rozvoj regiónov. Ani všetky tieto chyby sa v súčasnosti nenapravujú. Preto liečime nesprávne symptómy.
<P>
Ďalším dôležitým bodom je to, že teraz chcete obmedziť reštrukturalizačnú pomoc určenú pre pestovateľov na 10 %. Bývalo to tak, že krajiny si mohli stanoviť vyššiu cenu. Predkladáme tu ďalší návrh a ja dúfam, že tentokrát ho s referenčným nástrojom Parlament prijme, pretože sľuby, ktoré ste nám dali pri poslednom hlasovaní, ste nedodržali, ale teraz sa k nim vraciate.
<SPEAKER ID="021" NAME="Diamanto Manolakou">
v mene skupiny GUE/NGL. - (EL) Pán predsedajúci, nové nariadenie pre odvetvie cukru prijaté v roku 2006, ktoré je už uplatňované, je horkou pilulkou a už si vyžiadalo svoje prvé obete.
<P>
My sme proti nej samozrejme hlasovali, a to právom: cukrovary sú zatvárané a mnohí pestovatelia cukrovej repy skončili ako nezamestnaní. Dostávajú ničotné odškodnenie, ktoré má umlčať ich nesúhlas a protesty.
<P>
V mojej krajine, v Grécku, pestovanie cukrovej repy prv zaručovalo, že ľudia boli sebestační, čo sa týka cukru; dávalo to mnohým robotníkom a poľnohospodárom prácu a vdychovalo to hospodársky život do zanedbávaných regiónov. Dnes sú dva z piatich cukrovarov zrušené, výroba klesla o 50 %, nezamestnanosť v tomto odvetví stúpla, poľnohospodári sú zbedačení a celé regióny boli zdevastované.
<P>
Pozmeňujúce a doplňujúce návrhy, ktoré sa dnes predkladajú, si kladú za cieľ uplatňovanie nového nariadenia v plnom rozsahu. Nemá dôjsť k žiadnemu zastaveniu poklesu výroby, stanovenému na 2,2 milióny ton a plánovanému na 6 miliónov ton.
<P>
To predstavuje ešte väčší vplyv, než akého sme dosiaľ boli svedkami. Víťazne z toho vyjdú potravinárski priemyselníci, ktorí budú dovážať lacný cukor; prehrajú zamestnanci cukrovarníckeho priemyslu, lebo sa zavrie viac cukrovarov a budú vymazané ďalšie rady malých a stredných pestovateľov cukrovej repy.
<P>
Nesúhlasíme s tým a budeme hlasovať proti ďalším opatreniam: urýchľujú dokončenie základnej regulácie a sú iba ďalším zločinným krokom v ťažení proti európskemu cukrovarníckemu priemyslu a jeho zamestnancom.
<SPEAKER ID="022" NAME="Hélène Goudin" LANGUAGE="SV">
Pán predsedajúci, európsky cukrovarnícky priemysel je umelo udržiavaný pri živote. Respirátor, ktorým je v súčasnosti EÚ, každý rok vynakladá milióny eur v podobe priamej pomoci a intervencie v prospech európskych pestovateľov cukrovarníckych plodín. Daňoví poplatníci EÚ financujú zastaraný systém, ktorého časy sa už pominuli. Nanešťastie návrhy výboru znamenajú vyššie náklady a pomalšie tempo reformy, čo je presný opak prispôsobenia sa trhu, čo je to, čo toto konkurencieneschopné odvetvie toľko potrebuje.
<P>
Krajinám mimo EÚ vyrábajúcim cukor musí byť poskytnutý prístup na vnútorný trh bez obmedzení. Medzinárodný obchod založený na spravodlivejších podmienkach je prostriedkom pre menej rozvinuté krajiny, ako konkurovať na globálnom trhu. Liberalizácia cukrovarníckeho priemyslu by takisto prospela európskym spotrebiteľom. Nemuseli by svojimi daňami financovať umelý systém podpory výrobcov a navyše by sa dočkali nižších cien v obchodoch. Prospech by z toho mal každý.
<SPEAKER ID="023" NAME="Jean-Claude Martinez">
v mene skupiny ITS. - (FR) Pán predsedajúci, pani komisárka, spoločná organizácia trhu s cukrom fungovala. Bola lacná a umožňovala krajinám z oblasti Afriky, Karibiku a Tichomoria prístup na náš trh.
<P>
Pri rokovaniach Svetovej obchodnej organizácie však Thajsko, Austrália a najmä Brazília trvali na cukrovom monopole. Zároveň poskytol Pascal Lamy, ktorý bol vtedy európskym komisárom pre obchod, aby získal spojenca počas kola rokovaní z Dauhy, zrušenie ciel pre 49 nejmenej rozvinutých krajín v rámci programu Všetko okrem zbraní. V rokoch 2009 - 2010 sa Európa dočká dovozu cukru, ktorý teoreticky pochádza z chudobných krajín, avšak ktorý bol vyrobený v Sudáne alebo inde za použitia kapitálu z Kuvajtu, Saudskej Arábie alebo iného podobného kapitálu.
<P>
Európski pestovatelia repy a výrobcovia cukru v najodľahlejších regiónoch preto musia byť obetovaní v prospech Brazílie a iných krajín, preto táreforma v roku 2006. To isté platí pre obilniny a mlieko. Čoskoro to bude platiť pre víno. Naši výrobcovia zmiznú, čo v Európe nazývame "reštrukturalizáciou".
<P>
Samozrejme, platíme pestovateľom obilnín, aby prestali pestovať svoje plodiny: nazývame to "reštrukturalizačná pomoc", rovnako ako platbu za vyňatie pôdy z produkcie alebo prémiu za klčovanie.
<P>
No 18 mesiacov po tom, čo bol tento program pomoci spustený, už nefunguje. Pani komisárka, vy nám tu hovoríte tie isté staré výroky o horách zrna a jazerách mlieka. Vravíte, že v rokoch 2007 - 2008 bude nadbytok vo výške 4 miliónov ton, a preto sa dnes predkladajú dva návrhy na reguláciu, aby sme sa zbavili nadbytku, ktorý pravdepodobne tvorí takmer 4 milióny ton cukru. Zvyšujeme finančné motivačné pohnútky a každoročné sťahovanie a ďalšie platby a dotácie. Samozrejme, táto pomoc sa skončí po roku 2010 a naši poľnohospodári budú zrušení, rovnako ako výrobcovia z krajín Afriky, Karibiku a Tichomoria, nevraviac o robotníkoch. Jedinými víťazmi budú dovozcovia.
<P>
Táto maltuziánska politika bola od roku 1993 uplatňovaná na obilniny. O deviatej hodine nám pán Parish povedal, že je nedostatok pšenice, že ceny raketovo rastú a že sa musíme zrieknuť pôdy vyňatej z produkcie. Takže máme aspoň nejakú nádej: v roku 2011 bude prijaté nové nariadenie, ktoré nám bude hovoriť, že existuje nedostatok cukru a že musíme znova začať pestovať cukrovarnícke plodiny!
<SPEAKER ID="024" NAME="Jana Bobošíková" AFFILIATION="NI">
(CS) Dámy a páni, ako poslankyňa za Českú republiku, ktorá už svoj trh s cukrom reštrukturalizovala, nemôžem súhlasiť s predkladanými zmenami. Sú nesystémové a nespravodlivé.
<P>
Ako sa ukazuje, reforma nevedie k selekcii ekonomicky nekonkurencieschopných podnikov. Vedie k disproporciám, z ktorých profitujú výhradne veľké európske cukrovarnícke spoločnosti, ale už vôbec nie spotrebitelia a pestovatelia.
<P>
Nedokážem vysvetliť občanom, ako je možné, že mnoho krajín vôbec neodovzdalo svoje cukrové kvóty alebo iba v malom rozsahu a my ostatní im teraz máme zaplatiť za nedodržanie dohôd viac peňazí.
<P>
Konkrétne: po prvé, zásadne nesúhlasím s navýšením podpory v prípade čiastočnej reštrukturalizácie na úroveň podpory pre plnú reštrukturalizáciu. Po druhé navýšenie čati reštrukturalizačnej podpory z 10 % na 50 % určené pre pestovateľov cukrovej repy a zmluvných poskytovateľov strojov je úplne neodôvodnené. Po tretie nepodporujem zvyšovanie dodatočnej platby pre pestovateľov a akékoľvek zvyšovanie dočasnej reštrukturalizačnej čiastky a takisto nepodporujem rozšírenie dodatočnej platby pre dodávateľov. Po štvrté za dokonale absurdný považujem návrh, aby demontáž zariadení, ktorá prebehla v minulom roku, bola považovaná za uskutočnenú v tomto hospodárskom roku a ďalších rokoch.
<P>
Dámy a páni, za kľúčové naopak považujem, aby bolo zohľadnené odovzdávanie kvót po celú dobu reštrukturalizačného procesu v celkovej výške. V žiadnom prípade nepodporujem zmenu, podľa ktorej by sa mali zohľadniť iba kvóty, ktorých sa podniky vzdali od hospodárskeho roku 2008 - 2009.
<P>
Domnievam sa, že ak Komisia nemá v úmysle upustiť od rýdzo administratívneho a navyše veľmi nespravodlivého spôsobu riadenia cukrovej reformy, bude najlepšie presadiť čo najrýchlejšie zrušenie kvót cukru a liberalizovať cukrový trh.
<SPEAKER ID="025" NAME="Kyösti Virrankoski">
v mene skupiny ALDE. - (FI) Pán predsedajúci, politika EÚ týkajúca sa cukru je v čudnej situácii. Kvóty cukru boli znížené o 2,2 milióna ton, avšak Komisia zároveň predáva milióny ton nových kvót. Čisté zníženie teda predstavuje iba jeden milión ton, zatiaľ čo cieľom je šesťnásobok tohto čísla.
<P>
Zároveň krajiny s veľkými výrobcami iba zvýšili svoju výrobu. Napríklad Nemecko zvýšilo svoju výrobu z približne 240 000 ton za rok a Francúzsko z približne 350 000 ton za rok. Výrobu znížili predovšetkým malé krajiny. Z najväčších krajín znížilo svoju výrobu výrazne iba Taliansko. Výsledkom je, že svoju výrobu cukru museli znížiť malé krajiny a tie krajiny, ktoré sú na tom horšie z hľadiska svojich prírodných podmienok.
<P>
Súčasne sa v reštrukturalizačnom fonde znova nahromadilo viac než 3 miliardy EUR - tri tisíc miliónov EUR - z ktorých v súčasnosti zostáva neminutých približne asi 2 000 EUR. Tieto peniaze pochádzajú predovšetkým od spotrebiteľov, pretože spotrebiteľské ceny klesajú pomalšie než výkupné ceny výrobcov, a tento rozdiel sa nahromadil vo fonde. Na druhej strane pochádzajú tiež od poľnohospodárov, ktorých výkupné ceny, ktoré im platia výrobcovia, klesli. Tieto prostriedky boli a sú vyplácané predovšetkým do dotyčného priemyslu, a to v podobe masívnych kompenzačných súm približne 730 EUR za tonu, zatiaľ čo zároveň iba 10 %, maximálne 20 %, sa z tejto hotovosti vynakladá za zmenu priemyselnej štruktúry a na demoláciu tovární.
<P>
Celá politika v oblasti cukru je varovným príkladom toho, čo sa môže stať, keď začneme uplatňovať poľnohospodársku politiku podľa podmienok, ktoré si diktuje daný priemysel. Tomuto priemyslu sú vyplácané obrovské čiastky v podobe kompenzácií a my za to dostávame iba veľmi málo. Je potrebné dúfať, že v budúcnosti bude poľnohospodárska politika praktizovaná ako poľnohospodárska, a nie ako priemyselná politika.
<P>
Mimoriadnu pozornosť by sme mali zamerať na význam solidarity. Tá by sa mala tiež vziať do úvahy, pretože všetky krajiny vrátane tých, ktoré znížili svoju výrobu cukru, stále musia za cukor platiť ceny, ktoré sú vyššie než ceny na globálnom trhu, avšak nie je im jednoducho dovolené cukor vyrábať, pretože sa tak priemysel rozhodol.
<P>
Rovnako budeme musieť v budúcnosti zaistiť, aby sme nezačali uplatňovať podobný systém v iných oblastiach poľnohospodárskej výroby.
<SPEAKER ID="026" NAME="Neil Parish" AFFILIATION="PPE-DE">
Pán predsedajúci, musím sa pánovi podpredsedovi Frattinimu poďakovať za jeho slová. Rád by som tiež veľmi poďakoval pánovi Deßovi za to, že fungoval pre túto správu ako tieňový spravodajca pre skupinu PPE-DE.
<P>
Myslím, že to bola Margaret Thatcherová, ktorá raz povedala "trhom nemôžete vzdorovať" a problém s celým režimom cukru spočíva v tom, že to je presne to, o čo sme sa celé tie roky usilovali.
<P>
Chválim pani komisárku a jej prácu, pretože stojíme pred veľmi zložitou situáciou, ktorú musíme vyriešiť. Musíme vziať viac cukru z tohto systému a musíme zaistiť, aby bola Európa vo výrobe cukru omnoho konkurencieschopnejšia. Celá hnacia sila reformy spoločnej poľnohospodárskej politiky je teraz zameraná na to, aby bola poskytovaná poľnohospodárom podpora z ekologických dôvodov, avšak tiež veľmi výrazne k tomu, aby ich dotlačila k výrobe pre trh.
<P>
Myslím, že tohtoročná reforma odvetvia cukru bude možno jednoduchšia než v predchádzajúcich rokoch, a to z toho jednoduchého dôvodu, že teraz sme zaznamenali ceny obilia, ktoré sú trikrát vyššie, než boli v minulom roku. Preto sa niektorí výrobcovia cukru možno rozhodnú, že si vezmú peniaze poskytnuté v rámci reštrukturalizácie a že môžu pestovať obilniny alebo repku olejnú a že sa tým môžu dobre živiť. Pretože nech už urobíme s cukrom čokoľvek, musíme si byť istí, ako som povedal, že postupujeme smerom k zníženiu množstva produkovaného v Európe - avšak zároveň musíme poľnohospodárom umožniť, aby ich pôda uživila.
<P>
Takisto musíme myslieť nielen na vyváženie výroby cukru v Európskej únii, ale aj na skutočnosť, že tu existujú krajiny AKT, z ktorých dovážame cukor. V mojej krajine, vo Veľkej Británii, firma Tate & Lyle dováža viac než jeden milión ton cukru. Veľmi sa usiluje zaistiť, aby mohla získať prístup k tomuto cukru zároveň s tým, ako znižujeme a reformujeme cukrový poriadok. Rád by som požiadal pani komisárku, aby hľadela so súcitom aj na argumenty na tejto strane.
<SPEAKER ID="027" NAME="María Isabel Salinas García" AFFILIATION="PSE">
(ES) Pán predsedajúci, pani komisárka, pred takmer dvoma rokmi bol prijatý pre reformu odvetvia cukru legislatívny balík s cieľom prispôsobiť toto odvetvie globalizovanému trhu, ktorý skutočne dal naším poľnohospodárom iba málo možností.
<P>
Ako si dobre pamätáte, pani komisárka, bola to traumatická reforma a bolo ťažké dosiahnuť ohľadom nej v Parlamente zhodu. Teraz sa zdá, že ciele týkajúce sa znižovania kvót nie sú dosahované; preto Komisia predkladá tento nový návrh, ktorého účelom je napraviť situáciu, skôr ako bude príliš neskoro.
<P>
Domnievame sa, že v zásade je návrh Komisie pozitívny, lebo do určitej miery poskytuje poľnohospodárom príležitosť, aby sa chopili iniciatívy a zriekli sa kvót. Domnievame sa však takisto, že v niektorých aspektoch, pani komisárka, je tento návrh nedostatočný a že môže v niektorých krajinách, napríklad v Španielsku, viesť k nežiaducim účinkom.
<P>
Preto by som rada zdôraznila dva body, o ktorých sa domnievam, že sú veľmi dôležité. Po prvé by som rada zdôraznila význam pozmeňujúcich a doplňujúcich návrhov predložených Socialistickou skupinou a rada by som sa poďakovala našej spravodajkyni Katerine Batzeliovej za jej prácu týkajúcu sa potreby - v niektorých prípadoch - rozšíriť dodatočnú pomoc za stiahnutie pre poľnohospodárov na hospodársky rok 2009 - 2010. Domnievame sa, že táto zmena je životne dôležitá, aby toto opatrenie nesklamalo a aby boli očakávania výrobcov naplnené.
<P>
Po druhé by som rada upozornila na pozmeňujúci a doplňujúci návrh, ktorý bol prijatý vo výbore mojim menom a ktorý sa na plenárnu schôdzu dostáva ako pozmeňujúci a doplňujúci návrh 11. Týka sa toho, že zariadenia upravené na výrobu bioliehu budú považované za kompletne zdemontované. Toto opatrenie má dvojaký účel: na jednej strane podporuje zrieknutie sa kvót a poskytuje týmto zariadeniam cestu na iné trhy a na strane druhej podporuje sektor biopalív v čase, keď sa toľko hovorí o potrebe zvýšiť ponuku.
<P>
Pani komisárka, táto reforma už bola traumatická pre mnoho krajín, napríklad pre moju krajinu; myslím, že by mali byť dané k dispozícii prostriedky a príležitosti na udržanie príjmov poľnohospodárov, ktorí si prajú zrieknuť sa kvóty, avšak tiež predovšetkým pre poľnohospodárov, ktorí si prajú pokračovať.
<SPEAKER ID="028" NAME="Janusz Wojciechowski" AFFILIATION="UEN">
(PL) Pán predsedajúci, reforma trhu s cukrom je jednou z tých reforiem, ktorých zmysel je veľmi ťažké vysvetliť poľnohospodárom v Európskej únii vrátane poľnohospodárov v mojej krajine, v Poľsku. Administratívny a finančný tlak na zníženie výroby cukru z 18 na 12 miliónov ton nie je presvedčivo odôvodňovaný. Hovorí sa tu o potrebe solidarity s poľnohospodármi na iných kontinentoch, hoci je jasné, že tu nejde o ich záujmy: nejde ani tak o záujmy poľnohospodárov, ako o globálne záujmy veľkých koncernov. V mene týchto záujmov sa Európska únia pod záštitou po sebe idúcich "reforiem" postupne zbavuje svojho poľnohospodárstva a vydáva sa po veľmi nebezpečnej ceste vytvorenia závislosti od dodávok potravín zvonka. Táto politika vedie k strate istoty dodávok potravín, čo je istota, ktorá má pre budúce generácie veľký význam. Obávam sa, že onedlho budú všetci, a nie iba poľnohospodári, ľutovať tieto nezodpovedné reformy, ktoré dnes prebiehajú a ktorých škodlivé dôsledky všetci čoskoro pocítime.
<SPEAKER ID="029" NAME="Ilda Figueiredo" AFFILIATION="GUE/NGL">
(PT) Ako je dobre známe, k tejto reforme odvetvia cukru sa staviame veľmi kriticky. Vždy presadzujeme potravinovú samostatnosť, a preto si myslíme, že je neprijateľné, aby musela krajina ako Portugalsko, s jedinou továrňou na cukor v Coruche a jednou malou továrňou v Săo Miguel na Azorských ostrovoch, ktorá ťažko pokrýva polovicu spotreby v krajine, čeliť povinnosti znížiť svoju kvótu cukru vyrábaného z cukrovej repy.
<P>
Je jasné, aké následky to bude mať: poľnohospodári a podniky zrušia výroby, čím vytvoria vyššiu nezamestnanosť a nepriaznivo ovplyvnia rozvoj vidieckych oblastí. Je preto potrebné - ako 17. septembra, keď v Portugalsku zasadala Rada v zložení pre poľnohospodárstvo a v uliciach Porta protestovali tisíce malých a stredných poľnohospodárov - zmeniť politiku tak, aby bola zohľadnená špecifická situácia v každom členskom štáte a jeho vlastné potreby, čo sa týka výroby a spotreby, a musia sa zaistiť príjmy poľnohospodárom a rozvoj vidieckych oblastí. To pani komisárke znova navrhujeme.
<SPEAKER ID="030" NAME="Kathy Sinnott" AFFILIATION="IND/DEM">
Pán predsedajúci, než začnem, rada by som všetkým pripomenula, že toto nie je otázka repy alebo obilia. V Írsku bola repa pestovaná v rámci obojstranne prospešného striedania s pšenicou.
<P>
Pani komisárka, reštrukturalizácia odvetvia cukru v Írsku bola katastrofa. Spoločnosť Greencore i náš minister poľnohospodárstva ju veľmi nezvládli. Mnohí z občanov v mojom volebnom obvode utrpeli ujmu a došlo k významným nepriaznivým sociálnym vplyvom, čo je dôvod, prečo to najmenšie, čo môžeme urobiť, je znova týmto ľuďom venovať pozornosť a týchto ľudí odškodniť.
<P>
Naplnenie našej nádeje na to, že budeme mať racionálny priemysel s biopalivami, ktorý by bol začlenený do výroby potravín, skôr než aby výrobe potravín konkuroval, bolo pozdržané o celé roky, pokiaľ nebola táto nádej priamo zmarená. Keď som sa obrátila na Komisiu a usilovala sa katastrofu odvrátiť, bolo mi povedané, že plán je už daný a že keby sa do neho zasahovalo, hoci z dobrého dôvodu, celá vec by sa rozpadla. Avšak teraz ten plán plátame. Nie je možné v tejto fáze úprav urobiť niečo s tou spúšťou, ktorá bola zanechaná v Írsku?
<SPEAKER ID="031" NAME="Ioannis Gklavakis" AFFILIATION="PPE-DE">
(EL) Pán predsedajúci, pani komisárka, pani Batzeliová a pán Deß, všetci vieme, že predkladané pozmeňujúce a doplňujúce návrhy k nariadeniu o spoločnej organizácii trhu s cukrom sa usilujú urobiť účasť na cukrovom priemysle Spoločenstva lákavejšou v rámci reštrukturalizačného režimu tak, aby bol dosiahnutý cieľ v podobe zníženia výroby cukru v Spoločenstve. Dovoľte mi k tomu vyjadriť tri poznámky.
<P>
Po prvé: prístup Komisie je pozitívny. Platí to najmä pre jej návrh poskytnúť - dokonca so spätnou platnosťou - zvýšenú podporu príjemcom, ktorí už splnili požiadavky nariadenia č. 318/2006, a umožniť im získať pocit, že s nimi nebolo nespravodlivo zaobchádzané, hoci k reštrukturalizácii tohto odvetvia prispeli ako prví.
<P>
Po druhé sa domnievam, že bolo úplne jasne povedané, že ak sa nedosiahne žiaduce zníženie objemu výroby, budú budúce opatrenia pre lineárne zníženie platiť iba pre tie členské štáty, ktoré nevynaložili snahu tento cieľ dosiahnuť. Na druhej strane toto nariadenie zohľadní tie krajiny, ktoré uskutočnili významné zníženie a ktorých zostávajúce priemyselné zariadenia teraz dosiahli kritickú úroveň. Je to zvlášť dôležité pre krajiny ako je tá moja, aby mali istotu, že na toto stanovisko sa nezabudne, keď budeme rokovať o budúcnosti spoločnej organizácie trhu s cukrom pre obdobie po roku 2010.
<P>
Po tretie by som sa rád zmienil o otázke bioliehu. Využime túto príležitosť na to, aby sme sa vážne zaoberali možnosťou, že nakoniec možno naše nadšenie pre biolieh opadne a že mnohé z tovární, ktoré ho vyrábajú, možno nakoniec nebudú životaschopné. Akú budú mať potom budúcnosť pracovníci z tohto priemyslu a čo sa stane s poľnohospodármi? Budeme si musieť znova poradiť s armádou nezamestnaných?
<SPEAKER ID="032" NAME="Gábor Harangozó" AFFILIATION="PSE">
(HU) Ďakujem vám, pán predsedajúci. Pani komisárka, dámy a páni, reštrukturalizácia trhu s cukrom žiaľ nepriniesla výsledky, v ktoré sme dúfali. Pri pozmeňovaní reštrukturalizačného plánu je potrebné vziať do úvahy, že niektoré členské štáty sa už zriekli podstatnej časti svojej kvóty. Maďarsko sa zrieklo 27 % svojej kvóty, zatiaľ čo priemer pre Európsku únii ako celok tvorí iba 10,5 %.
<P>
Prihováram sa preto za to, aby sa pri stanovovaní konečných znížení kvót vzal do úvahy rozsah výroby v každom členskom štáte. Nebolo by správne, keby bolo rovnaké zníženie predpísané súčasne pre všetky členské štáty Európskej únie, lebo charakteristiky výroby sú v každej krajine iné.
<P>
Navyše zmena rešrukturalizačného plánu by nemala mať negatívny vplyv na tie členské štáty, ktoré už uskutočnili nadpriemerné zníženie kvóty. Z tohto dôvodu nesúhlasím, aby boli pri výpočte pomeru kvóty, ktorej sa daný štát zriekol, k pôvodnej kvóte, zlúčené kvóty pre repu a izoglukózu. Súčasne by tiež mala byť poskytnutá maximálna suma reštrukturalizačnej pomoci v prípadoch, keď nie sú zariadenia demontované, ale upravené pre alternatívne použitie ako je napríklad výroba biomasy alebo bioetanolu. Ďakujem vám za pozornosť.
<SPEAKER ID="033" NAME="Zdzisław Zbigniew Podkański" AFFILIATION="UEN">
(PL) Pán predsedajúci, skutočnosť, že v rámci reformy trhu s cukrom klesla v posledných divoch rokoch ponuka cukru o 0,2 milióna ton, čo je množstvo, ktoré sa značne líši od navrhovanej úrovne, by nemala nikoho prekvapiť. Poľskí poslanci Európskeho parlamentu tento výsledok predvídali, o čom svedčia naše prejavy pred Výborom pre poľnohospodárstvo a rozvoj vidieka, ako aj na plenárnej schôdzi Európskeho parlamentu.
<P>
Nedosiahnutie zamýšľaných cieľov ukazuje, že neboli zaistené dostatočná motivácia a pohnútky vrátane príležitostí pre pestovateľov repy, aby sa pustili do inej výroby. Výbor pre poľnohospodárstvo a rozvoj vidieka toto uznal, keď okrem iného navrhol zvýšiť sumu pomoci vyhradenú pre pestovateľov a subjekty poskytujúce služby z 10 % na 50 % pomoci pridelenej cukrovarníckemu priemyslu a zvýšiť dodatočnú platbu pre pestovateľov na hospodársky rok 2008/09 zo sumy 237,50 EUR na 260 EUR za tonu kvóty, ktorej sa zriekli.
<P>
Je takisto potrebné poukázať na to, že Komisia v súčasnosti neuplatňuje princípy reformy, ktorej cieľom je zachovať výrobu v najviac konkurencieschopných regiónoch. Tieto navrhované zmeny nerobia nič v súvislosti s dotyčnými problémami, a už vôbec ich neriešia; tieto navrhované zmeny situáciu zhoršujú.
<SPEAKER ID="035" NAME="Carmen Fraga Estévez" AFFILIATION="PPE-DE">
(ES) Pani predsedajúca, veľmi ďakujem pani komisárke za to, že je tu dnes prítomná. Myslím si, že pani komisárka, pani spravodajkyňa a ďalší z rečníkov poukázali na problémy, ktoré existujú v súvislosti s realizáciou reformy odvetvia cukru z roku 2005, a na skutočnosť, že rušenie výroby je poznamenané časovým sklzom, ktoré spôsobuje, že ešte zďaleka nebolo dosiahnuté plánované zníženie výroby o 6 miliónov ton, ktoré je obsiahnuté v cieľoch tejto reformy.
<P>
Preto sa domnievam, že všetci vítame návrh, ktorý Komisia teraz predkladá a ktorý dodá nový podnet na zrušenie výroby. Aj toto odvetvie, predovšetkým odvetvie pestovania repy, sa teší tomu, že je reštrukturalizácia urýchľovaná, vzhľadom na to, že - ako tiež uviedla pani komisárka - inak by došlo v roku 2010 k paušálnemu zníženiu kvót, za ktoré nebude vyplatená žiadna finančná pomoc v rámci kompenzácií.
<P>
Myslím, že pozmeňujúci a doplňujúci návrh, ktorý som predložila v mene skupiny Európskej ľudovej strany (Kresťanskí demokrati) a Európskych demokratov je v súlade s touto filozofiou a týmto novým návrhom. Mám na mysli pozmeňujúci a doplňujúci návrh 31, ktorý požaduje vypracovanie správy hodnotiacej reformu a v prípade potreby predloženie návrhov na predĺženie existencie tohto pomocného fondu o jeden rok, teda o hospodársky rok 2010/11. Pôvodne bol tento fond plánovaný na obdobie štyroch rokov; toto opatrenie by vykompenzovalo počiatočný časový sklz v realizácii tejto reformy, ako som sa už zmienila.
<P>
Je to vec, ktorú vyžadujú výrobcovia, a myslím, že by mala byť podporená, najmä kvôli k tomu, že tento fond je financovaný výhradne príslušným odvetvím, a preto nemá žiadny finančný vplyv na rozpočet Spoločenstva.
<P>
Pani komisárka, žiadam, aby tento pozmeňujúci a doplňujúci návrh Komisia schválila, a samozrejme aj moji kolegovia poslanci.
<P>
Na záver by som sa ešte rada poďakovala pani Batzeliovej za jej prácu, jej správy a za vylepšenie, ktoré navrhla s podporou celého Výboru pre poľnohospodárstvo, a za návrh predložený Komisiou.
<SPEAKER ID="036" NAME="Libor Rouček" AFFILIATION="PSE">
(CS) Dámy a páni, niet pochýb o tom, že odvetvie cukru v Európskej únii musí prejsť rozsiahlymi reformami, ak si chce udržať svoju úspešnú budúcnosť. Súčasťou týchto reforiem je aj nevyhnutné znižovanie produkcie. Toto znižovanie by však malo postihnúť predovšetkým ekonomicky nekonkurencieschopné podniky. Skutočnost je však bohužiaľ často iná.
<P>
Napríklad v mojej materskej krajine, Českej republike, došlo k uzavretiu nových, výkonných a ekonomicky prosperujúcich cukrovarov a odovzdaniu kvót do rúk nadnárodnych producentov. Samozrejme s veľmi negatívnym vplyvom na domácich pestovateľov a spotrebiteľov.
<P>
Chcel by som preto vyzvať Komisiu, aby pri nevyhnutných reformách cukrovarníckeho priemyslu zohľadňovala omnoho viac než doposiaľ princípy ekonomickej konkurencieschopnosti a omnoho viac než doposiaľ venovala pozornosť aj rozvoju sektora biopalív. Tu sa podľa môjho názoru objavuje pre pestovateľov cukru nová možnosť realizácie a tým zároveň aj vyhliadka novej budúcnosti.
<SPEAKER ID="037" NAME="Zbigniew Krzysztof Kuźmiuk" AFFILIATION="UEN">
(PL) Pani predsedajúca, pani komisárka, reforma trhu s cukrom, ktorá začala v roku 2005 nedosahuje očakávané výsledky, navzdory obrovským finančným výdavkom. Napriek veľkým finančným motivačným opatreniam vo výške 730 EUR za tonu zníženia výroby cukru klesla výroba cukru v Spoločenstve ako celku maximálne o 1,1 milión ton, namiesto očakávaných 6 miliónov. Ďalší súbor zmien vo fungovaní trhu s cukrom, ktorý navrhuje Komisia, nielenže situáciu nezlepšuje, ale dokonca ju zhoršuje, pretože tieto zmeny nie sú v súlade s hlavným princípom tejto reformy, inými slovami s udržaním výroby cukru v tých najviac konkurencieschopných regiónoch.
<P>
Podľa mňa je potrebné, po prvé, vytvoriť podmienky pre stabilný rozvoj najviac konkurencieschopných výrobcov cukru v Spoločenstve s cieľom umožniť výrobe EÚ konkurovať na stále otvorenejšom svetovom trhu.
<P>
Po druhé, musíme maximálne využiť potenciál pre vývoz cukru v rámci limitu dohodnutého so Svetovou obchodnou organizáciou.
<P>
A konečne, po tretie: pokiaľ tieto riešenia neprinesú výrazné zlepšenie na trhu s cukrom, bude potrebné znížiť výrobu, avšak pri použití lineárneho koeficientu, ktorý je rovnaký pre všetky členské štáty.
<SPEAKER ID="038" NAME="Vladimír Železný" AFFILIATION="IND/DEM">
(CS) Vážená pani predsedajúca, som poslancom za krajinu, ktorá vynašla kocku cukru. Kvalitný cukor patril k našej pýche a túto pýchu nám Európska únia bezohľadne vzala.
<P>
Pokiaľ by bolo nariadenie 320 uplatnené, potom by Česká republika bola okrem iného potrestaná za to, že sa správala korektne voči zahraničným investorom z pôvodnych krajín EÚ a umožnila im ovládnuť cukrovarnický priemysel v našej krajine. Nariadenie je nesystémovým pokusom, ktorý vychádza v ústrety záujmovým skupinám veľkých európskych cukrovarníckych spoločností a ignoruje záujmy tradičných pestovateľských a producentských krajín.
<P>
Je preto potrebné, ako uvádza pozmeňujúci a doplňujúci návrh kolegu Fajmona a ďalších, umožniť členským štátom odstrániť body a) a b) a ponechať na členskej krajine riešenie kritickej situácie, ktorá by vznikla poklesom kvóty o 20 % a viac. Inak hrozí, že sa Česká republika po stáročiach nezmyselne stane dovozcom svojho tradičného produktu.
<P>
Až raz budú naše vnučky a naši vnuci zhromažďovať dôvody, prečo má Česká republika vystúpiť z Európskej únie, bude politika v oblasti cukru a nariadenia, o ktorých rokujeme, na popredných miestach zoznamu.
<SPEAKER ID="039" NAME="Ville Itälä" AFFILIATION="PPE-DE">
(FI) Pani predsedajúca, pani komisárka, chápem veľmi dobre, že kvóty cukru musia byť ďalej znížené a súhlasím s tým. Taktiež chápem, vzhľadom na číselné údaje, ktoré máme k dispozícii, že predchádzajúca reforma nebola úspešná.
<P>
Otázkou však zostáva, ako bude táto budúca reforma realizovaná. Mala by byť spravodlivá voči všetkým členským štátom a pokiaľ to zvážime z hľadiska mojej krajiny, Fínska, tak napríklad tu boli dva cukrovary a predchádzajúce zníženie kvót, v praxi zníženie o 40 %, viedlo k ukončeniu prevádzky jedného z nich. Pokiaľ by malo v rámci tejto reformy dôjsť k ďalšiemu zníženiu o 13 %, v najhoršom prípade by to znamenalo, že celá výroba vo Fínsku by skončila, pretože by museli byť zavreté oba cukrovary.
<P>
To je zjavne nespravodlivá situácia pre fínskych pestovateľov cukrových plodín a pre fínsky cukrovarnícky priemysel. Preto podporujem pozmeňujúci a doplňujúci návrh, ktorý predložil môj kolega pán Fajmon a v ktorom sa uvádza, že tento návrh by sa nemal žiadnym spôsobom vzťahovať na členské štáty, pri ktorých boli kvóty už znížené o viac ako 20 %, pokiaľ sa tieto štáty samé nerozhodnú inak.
<P>
Budem dúfať, že aj pani komisárka pochopí situáciu, v ktorej sa nachádzajú malé krajiny. Kým tu teraz diskutujeme o téme zníženia pomoci pre juh krajiny podľa článku 141 Zmluvy o pristúpení, dôvera vidieckej populácie v Európsku úniu je veľmi slabá. Je potrebný určitý záblesk nádeje a predovšetkým to, aby boli tieto reformy vykonané spravodlivo tak, aby sa voči všetkým členským štátom pristupovalo rovnakým spôsobom.
<SPEAKER ID="040" NAME="Mariann Fischer Boel">
členka komisie. - - Pani predsedajúca, po prvé, chcela by som sa Vám poďakovať za Vaše cenné komentáre. Myslím, že z komentárov, ktoré tu dnes zazneli, vidíme zložitosť tejto problematiky. Rada by som k tomu vyslovila len zopár poznámok.
<P>
Po prvé, som presvedčená, že to, čo sa tu navrhuje - a čo by som označila za "veľkú repu" pre dotyčné odvetvie - bude fungovať. Táto "repa" je dosť lákavá, pretože teraz dávame poľnohospodárom možnosť získať 10 % reštrukturalizačného fondu a reštrukturalizačný fond na rok 2008/09 tvorí 625 EUR. Takže 62,5 EUR plus doplnenie, ktoré platíme z reštrukturalizačných peňazí - 237,5 EUR - je celkom 300 EUR za tonu, ktoré poľnohospodári posielajú späť Komisii.
<P>
Za najdôležitejšie považujem to, že poľnohospodári môžu prvýkrát spustiť reštrukturalizačný fond. To predtým nebolo možné. Predtým to mohol uskutočniť len priemysel. Teraz môžu poľnohospodári povedať: "Chcem odísť a chcem svojich 300 EUR za tonu a k tomu dostanú ešte kompenzáciu za zníženie cien". A to nie je jednorazová platba: to pokračuje.
<P>
Úplne súhlasím s pánom Parishom. Myslím si, že alternatíva k výrobe cukrovej repy je momentálne oveľa atraktívnejšia, než bola v posledných desaťročiach, s ohľadom na ceny obilia a ceny repky olejnej. Preto predpokladám, že poľnohospodári uskutočnia svoje výpočty a pozrú sa na výnosnosť toho najlákavejšieho spôsobu, ako si zariadiť svoju budúcu výrobu.
<P>
Keď som o tom prvýkrát hovorila, zmienila som spätnú platnosť. Spätná platnosť je tu preto, aby tí, ktorí už od samého začiatku plnili plán, neboli trestaní a obdržali kompenzáciu. Platí to pre pestovateľov repy, pre výrobcov inulínového sirupu a pre pestovateľov čakanky. Nie je teda žiadny rozdiel medzi rôznymi druhmi repnej výroby.
<P>
Som si teda istá, a som veľmi vďačná za rýchlu reakciu Parlamentu, ktorý nám, ako dúfam, umožní nájsť zajtra v Rade politickú dohodu, aby sme mohli vyslať jasný signál odvetvia pestovateľom repy, aby mohli začať plánovať svoju budúcu pestovateľskú sezónu.
<P>
Som si úplne istá, že toto bude prospešné pre celý sektor, pretože - ako to tu už dnes bolo zmienené - alternatívou k nevyužitiu tejto možnosti bude lineárne zníženie bez kompenzácie. Takže som si dosť istá, že na rôznych farmách a v oblastiach, kde to môže byť lákavé, bude uskutočnených veľa výpočtov a dosiahne sa zníženie produkcie o toľko ton, koľko potrebujeme na dosiahnutie rovnováhy v našom odvetví cukru.
<P>
Ešte raz vám veľmi ďakujem - najmä spravodajkyni pani Batzeliovej - za celú prácu, ktorú ste odviedli pri tejto obťažnej záležitosti.
<SPEAKER ID="041" NAME="Predsedajúca">
Rozprava sa skončila.
<P>
Hlasovanie sa bude konať zajtra.
<P>
Písomné vyhlásenia (článok 142)
<SPEAKER ID="977" NAME="Béla Glattfelder  " AFFILIATION="PPE-DE">
písomne. - (HU) Pani predsedajúca, v rámci svojho súčasného preskúmavania reforiem v odvetví cukru Európska komisia požaduje od európskych poľnohospodárov a od európskeho cukrovarníckeho priemyslu, aby podstúpili ešte ďalšie neprimerané obete v snahe obnoviť rovnováhu na trhu s cukrom. Vo svojom stanovisku k správe Európskeho parlamentu, ktorého návrh bol vypracovaný pred určitou dobou v mene Výboru pre medzinárodný obchod, som poukázal na to, že nebude možné dosiahnuť žiadanú rovnováhu na európskom trhu s cukrom, kým nebude existovať legislatíva umožňujúca účinnú ochranu pred dovozom. Vo svojej správe Európsky parlament predložil taktiež návrhy Európskej komisii a Rade ministrov poľnohospodárstva EÚ, aby bol obmedzený dovoz cukru z tretích krajín. Nakoniec zákonodarcovia tieto návrhy do záverečného dokumentu nezačlenili.
<P>
Súhlasím s predloženým pozmeňujúcim a doplňujúcim návrhom k súčasnému návrhu, ktorý navrhuje, aby tie členské štáty, ktoré sa už zriekli najmenej 20 % svojich kvót, nemuseli uskutočňovať ďalšie zníženie kvót. To by bolo spravodlivé a fér voči krajinám, ktoré už vynaložili veľkú snahu realizovať reformy v odvetví cukru.
<P>
Zároveň sa však domnievam, že je dôležité, aby preskúmavanie reforiem v sektore cukru zahŕňalo aj opatrenia, ktoré zvýšia konkurencieschopnosť cukrovarníckeho priemyslu. S touto myšlienkou som predkladal pozmeňujúci a doplňujúci návrh poskytujúci členským štátom voľnosť pri rozhodovaní, či sa zrieknu práva na prepravu repy a umožnia to skôr menším, menej konkurencieschopným pestovateľom cukrovej repy. To je významná výhoda pre menších, horšie informovaných pestovateľov repy, avšak súčasne to pomôže európskemu cukrovarníckemu priemyslu, aby sa taktiež zvýšila jeho medzinárodná konkurencieschopnosť.
<SPEAKER ID="042" NAME="Mairead McGuinness  " AFFILIATION="PPE-DE">
písomne. - Je poľutovaniahodné, že sa Komisia vrátila v takom krátkomčase s druhým balíkom na reštrukturalizáciu odvetvia cukru, aby o ňom Parlament hlasoval. Pôvodný balík spôsobil zánik írskeho cukrovarníckeho priemyslu na úkor Írska, poľnohospodárov a pestovateľov.
<P>
Nanešťastie, balík kompenzácií sa dodnes nedostal v plnom rozsahu dole až na úroveň poľnohospodárov alebo dodávateľov.
<P>
Nesúhlasím so snahou Komisie obmedziť kompenzácie vyplácané pestovateľom a dodávateľom v súčasnom balíku na skromných 10 % - prideliť zvyšných 90 % spracovateľom sa mi zdá byť neprimerané.
<P>
V pôvodnom pláne reštrukturalizácie bolo pestovateľom a dodávateľom pridelených minimálne 10 %, pritom členským štátom bola poskytnutá možnosť rozhodnúť sa o presnom podiele, avšak týmto balíkom Komisia veľmi striktne stanoví, ako by mala byť kompenzácia pridelená.
<P>
Je jasné, že na dosiahnutie cieľov Komisie sú potrebné vyššie objemy reštrukturalizačnej pomoci. Vítam iniciatívu, na základe ktorej bude zvýšený objem reštrukturalizačnej pomoci vyplatený tým, ktorí už výrobu repy ukončili.
<P>
Rada by som vás naliehavo vyzvala, aby boli kompenzačné sumy splatné írskym poľnohospodárom a dodávateľom urgentne vyplatené - táto sága už pokračuje príliš dlho.
<SPEAKER ID="043" NAME="Witold Tomczak  " AFFILIATION="IND/DEM">
písomne. - (PL) Pán predsedajúci, pravidlá spoločnej poľnohospodárskej politiky sú na mnohých trhoch tohto priemyselného odvetvia už určitý čas flagrantne porušované. Trh s cukrom je len ďalším hanebným príkladom. Reforma tohto trhu, prijatá sotva pred dvoma rokmi, obsahovala nespravodlivé riešenie pre nové členské štáty, pretože zvýhodňovala len niekoľko starých členských štátov, ktoré vyrábajú nadbytky v takzvaných B kvótach, ktoré sú pre daňového poplatníka nákladné. Jedným z cieľov tejto reformy bolo zlepšiť v tomto odvetví konkurencieschopnosť. Tí, ktorí by mali zostať na trhu, patria medzi najviac konkurencieschopných. Zmena, ktorá je teraz navrhovaná, je zameraná na potrestanie tých, ktorí sú najviac konkurencieschopní. Toto sa nakoniec dosiahne zavedením nových faktorov a zvýšenej kompenzácie so spätnou platnosťou. Je možné v tom, čo sa tu deje, nájsť nejakú logiku?
<P>
Keď sú ohrozené záujmy starej EÚ, na zásady sa zabúda. Solidarita alebo rovnaká šanca konkurovať už nič neznamenajú.
<P>
To platí pre celé poľnohospodárske odvetvie, v ktorom bohatšie krajiny dostávajú väčšie dotácie. Všetky snahy odstrániť diskrimináciu chudobnejších nových členských štátov narážajú na odzbrojujúcu úprimnosť zástupcov starších štátov - máte pravdu, hovoria, ale my Pandorinu skrinku nebudeme otvárať. Avšak teraz, v súvislosti s odvetvím cukru, môže byť mechanizmus, ktorý bol schválený pomerne nedávno, zmenený! Len preto, že sa týka záujmov starších členských štátov a veľkých koncernov.
