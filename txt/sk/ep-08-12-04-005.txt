<CHAPTER ID="005">
Stav rokovaní o klimatickom a energetickom balíku (pokračovanie rozpravy) 
<SPEAKER ID="090" NAME="Predsedajúca">
Budeme pokračovať v rozprave o stave rokovaní o klimatickom a energetickom balíku.
<P>

<SPEAKER ID="091" NAME="Struan Stevenson" AFFILIATION="PPE-DE">
Vážená pani predsedajúca, v súvislosti s procedurálnou námietkou by som poslancov rád informoval, že dnes ráno Súd prvého stupňa v Luxemburgu nariadil, aby bola Organizácia mudžahedínov iránskeho ľudu (PMOI) vymazaná z európskeho zoznamu teroristických organizácií. Ide už o tretie rozhodnutie, ktoré by malo byť pre Radu a Komisiu varovaním, že ich pokusy o upokojenie mullahov a utláčateľského režimu v Teheráne zaradením organizácie PMOI na európsky zoznam teroristických organizácií predstavujú priestupok voči voľnosti a slobode.
<P>
(potlesk)
<P>

<SPEAKER ID="092" NAME="Predsedajúca">
Dámy a páni, ak nemáte námietky, budeme pokračovať v rečníckych prejavoch.
<SPEAKER ID="093" NAME="Herbert Reul" AFFILIATION="PPE-DE">
(DE) Vážená pani predsedajúca, predsedníctvo Rady a Komisie, dámy a páni, tento Parlament za posledné roky vždy neohrozene uplatňoval svoje práva. Nenechali sme sa odradiť, keď sme pozvali dalajlámu ani keď sme rozhodli o udelení Sacharovovej ceny, ani v súvislosti s účasťou na olympiáde.
<P>
Preto mám vážne obavy, že v súvislosti s dôležitou otázkou, ktorá dnes očividne budí len malý záujem a ktorú niektorí poslanci označili za otázku storočia, neuplatňujeme svoje práva dostatočne. Chcem požiadať predsedníctvo Rady a vedenie Parlamentu, aby zaistili, že o lepšej tvorbe právnych predpisov nebudeme len rozprávať, ale že budeme mať aj reálnu príležitosť vidieť a preskúmať predkladané texty. Napríklad teraz v súvislosti s obchodovaním s emisiami rokovania nevychádzajú zo stanoviska Parlamentu, ale len z rozhodnutia jediného výboru. Rozhodnutia prijímali štyri výbory, avšak ich tézy sa pri trojstrannom dialógu nerozoberali. Jeden spravodajca rokuje a 784 poslancov nemá príležitosť vyjadriť svoj názor.
<P>
Postup je naplánovaný takto: V dňoch 10. a 11. decembra zasadnutie Rady, 15. decembra trojstranný dialóg a potom by sa mali prijať rozhodnutia. To by znamenalo, že jednotliví poslanci nebudú mať príležitosť pozrieť sa na text, posúdiť ho, prerokovať a prijať rozumné rozhodnutie. Už sme dnes mali problémy viesť serióznu rozpravu, museli sme začať neskôr, museli sme odložiť rokovanie a teraz málokto počúva. To však hovorí za všetko. Prijímame rozhodnutia o daniach pre ľudí vo výške 70 miliárd EUR. A zdá sa, že si nedoprajeme ani pár hodín, ba ani pár dní na to, aby sme sa tejto otázke venovali podrobne.
<P>
Myslím si, že je to nezodpovedné. Žiadam predsedníctvo Rady a tiež predsedníctvo tohto Parlamentu, aby sme si dopriali potrebný čas.
<P>
(Predsedajúca prerušila rečníka.)
<SPEAKER ID="094" NAME="Romana Jordan Cizelj" AFFILIATION="PPE-DE">
- (SL) Dámy a páni, je dobré, že práve teraz máme veľmi ambiciózne predsedníctvo, ktoré naozaj usilovne pracovalo na dosiahnutí dohody o klimatickom a energetickom balíku. Napriek všetkému pochybujem o vhodnosti dosiahnutia dohody v prvom čítaní, pretože pri takýchto rozsiahlych a náročných dokumentoch sa vynára otázka transparentnosti a primeraného vyjadrenia postoja väčšiny poslancov tohto Parlamentu, čo potom prirodzene otvára tému demokratickosti celého postupu.
<P>
Preto by som chcela, aby sme sa nabudúce hlbšie zamysleli, skôr než potvrdíme, že budeme v prvom čítaní k určitým dokumentom pristupovať na základe dohody. Nič zlé by sa nestalo, keby sme v decembri uzavreli štandardné prvé čítanie a keby potom do konca nášho volebného obdobia prebehlo druhé čítanie, v rámci ktorého by sme s Radou dosiahli primeranú dohodu. Nie je preto prekvapujúce, že v tejto rozprave nezaznelo veľa podrobností, pretože poslanci o nich nie sú detailnejšie oboznámení.
<P>
Chcela by som hovoriť najmä o využívaní prostriedkov z aukcií. Myslím si, že musíme vziať do úvahy určité zásady a konkrétne musíme tieto prostriedky využívať výlučne na riešenie environmentálnych a klimatických problémov, na zmiernenie a prispôsobenie a na vývoj technológií, ktoré znižujú emisie skleníkových plynov a ešte nie sú dostupné na trhu, inými slovami, mali by sme využívať pilotné projekty zachytávania a skladovania uhlíka (CCS).
<P>
Nie je to dôležité len pre Európsku úniu, ale aj pre tretie krajiny, napríklad Čínu. V tomto prípade musíme využívať prostriedky na opatrenia v rámci Európskej únie a na spoluprácu s tretími krajinami. Keď rokujeme o úrovni emisií, musíme brať do úvahy svoju zodpovednosť za svetové emisie, ktoré sú momentálne na úrovni 13 až 14 percent, a pritom nesmieme zabúdať na svoju historickú zodpovednosť za emisie. Musíme tiež všetky finančné prostriedky využiť na existujúce mechanizmy, inými slovami, nemali by sme vytvárať žiadne nové fondy.
<P>
Chcela by som sa poďakovať celej skupine, ktorá sa zúčastnila rokovaní, a oznámiť im, že vďaka tejto dohode budeme dobre pripravení na rokovania, ktoré sa uskutočnia na budúci týždeň v Poznani.
<SPEAKER ID="095" NAME="Eija-Riitta Korhola" AFFILIATION="PPE-DE">
(FI) Vážená pani predsedajúca, veľmi dobre vieme, že stanovisko Parlamentu týkajúce sa klimatického balíka nie je jednotné. V mnohých otázkach má však naša skupina bližšie k stanovisku Rady ako k stanovisku Parlamentu. Nesmieme však zabúdať, že v oblasti znižovania emisií sme úplne všetci zajedno. Emisie sa musia znížiť. Ide len o to, ako. Niektorí chcú vybrať drahý spôsob, teda prostredníctvom aukcií, my chceme vybrať hospodárny spôsob, teda prostredníctvom systému referenčných kritérií.
<P>
Zástupcovia Skupiny zelených/Európskej slobodnej aliancie na rokovaniach otvorene vyjadrili túžbu, aby sa zvýšili ceny, čo by mohlo priniesť zmenu zvykov spotrebiteľov. Naša skupina takejto logike neverí, kým je obchodovanie s emisiami jednostranné. Kým je to tak, ide vlastne len o daň. Keby sa s emisiami obchodovalo na svetovom trhu, aukcie by boli správnou možnosťou. Cena emisných práv by sa mohla ľahko odraziť v cenách pre zákazníkov, čo by povzbudilo spotrebiteľov, aby si vyberali čistejšie výrobky. Jeden nikdy nevie, ale možno všetky odvetvia produkujúce uhlík ustúpia do úzadia. Nanešťastie, spotrebiteľské prostredie takto teraz nefunguje. Produkty vyrábané menej čistým spôsobom mimo EÚ sú na svetových trhoch konkurencieschopnejšie. A to je pre pracovné miesta životne dôležité. Dúfam, že Rada bude schopná uspokojivo zlepšiť konečný výsledok.
<SPEAKER ID="096" NAME="Daciana Octavia Sârbu" AFFILIATION="PSE">
(RO) Európska únia sa zaviazala dokončiť klimatický balík do januára 2009.
<P>
Výsledky rokovaní budú zvlášť dôležité pre konferenciu OSN v Poznani, na ktorej sa bude hodnotiť záväzok EÚ znížiť svoje emisie uhlíka a pomôcť chudobnejším krajinám.
<P>
Musíme zaručiť, že naše ciele budú naďalej ambiciózne, aby sa podpísala medzinárodná dohoda, ktorá bude dostatočne motivovať rozvojové krajiny, aby nasledovali náš príklad.
<P>
Ak sa medzinárodná dohoda podpíše, našou prioritou musí byť aj naďalej zvýšenie cieľa po roku 2020 z 20 % na 30 %, a to aj v prípade, že sa tento prechod dosiahne v rámci nových rokovaní.
<P>
Ambicióznejší dlhodobý cieľ zaručí Európskej únii ako hlavnému aktérovi v boji proti globálnemu otepľovaniu dôveryhodnosť a pomôže dosiahnuť pozitívne výsledky na budúcich rokovaniach v Kodani.
<SPEAKER ID="097" NAME="Carl Schlyter" AFFILIATION="Verts/ALE">
(SV) Vážená pani predsedajúca, prisľúbili sme OSN a ostatným, že znížime emisie o 20 % - 45 %. A teraz nedosiahneme ani 20 %. Namiesto toho sa Rada ministrov pri rokovaniach pokúša presunúť zodpovednosť z našich pliec na plecia rozvojových krajín. Mechanizmy čistého rozvoja často môžu znamenať nečestný rozvoj, v rámci ktorého musia chudobné krajiny niesť na pleciach našu zodpovednosť, a my očakávame, že v nich budeme schopní zaistiť vlastné investície. Keď potom tieto krajiny musia vytvoriť vlastnú politiku zmeny klímy, musia za to zaplatiť ešte drahšie. Politika zmeny klímy musí obsahovať pomoc a opatrenia pre naše domáce štáty.
<P>
Balík pre automobilový priemysel, ktorý sa týka emisií z vozidiel, je taký zbytočný, že objem emisií z papiera, na ktorom je tento dokument napísaný, by bol väčší ako objem emisií, ktorý by bol schopný znížiť v európskej a svetovej klíme. Je nevyhovujúci pre automobilový priemysel, pre životné prostredie a aj pre spotrebiteľov, ktorí do budúcnosti chcú automobily s nízkou spotrebou energie.
<SPEAKER ID="098" NAME="Bairbre de Brún" AFFILIATION="GUE/NGL">
- (GA) Vážená pani predsedajúca, Európska únia sa musí dohodnúť na ambicióznych cieľoch, aby mohla Európa určovať smer v boji proti zmene klímy. Čaká nás obdobie hospodárskej neistoty, ale hospodárska recesia by nás mala posmeliť v snahe rýchlejšie prejsť na nové ekologické hospodárstvo, aby sme vyriešili mnohé staré problémy súvisiace s požiadavkou na vyčerpávanie zásob ropy a energie.
<P>
V súvislosti s bežnými stacionárnymi spaľovacími zariadeniami je dôležité, aby sa zaviedli nové výkonové normy, ktoré by sa začali uplatňovať vo všetkých elektrárňach najneskôr od roku 2015. Dôležité je tiež, aby sa zaviedlo neustále monitorovanie a prijali sa bezpečnostné kritériá.
<SPEAKER ID="099" NAME="Colm Burke" AFFILIATION="PPE-DE">
Vážená pani predsedajúca, zmenu klímy viac nemôžeme vnímať výlučne z environmentálneho hľadiska, ale musí sa stať hlavným bodom univerzálneho konceptu v rôznych oblastiach politiky vrátane rozvoja a ľudských práv. Predstavuje problém súčasnosti, nielen budúcnosti. Zmena klímy útočí na zásoby prírodných zdrojov chudobných komunít vrátane ich zásob pôdy a vody, čo následne núti ľudí migrovať, aby prežili. Takéto migračné toky môžu mať negatívny vplyv na stabilitu a môžu ohroziť celkovú vnútornú bezpečnosť príslušnej krajiny, regiónu alebo pohraničnej oblasti.
<P>
Ako člen Výboru pre zahraničné veci som tento rok navštívil pohraničnú oblasť medzi Čadom a Sudánom. Videl som spustošenie spôsobené vojnou a nedostatkom potravín. A zmena klímy takúto situáciu ešte zhorší. Nanešťastie, najviac ohrozené oblasti možno z tejto situácie viniť najmenej. Preto s potešením sledujem, že moji kolegovia poslanci preberajú v tejto záležitosti iniciatívu. EÚ, USA a ostatné svetové mocnosti musia konať.
<SPEAKER ID="100" NAME="Jean-Louis Borloo" LANGUAGE="FR">
Vážená pani predsedajúca, pán Piebalgs, pán Dimas, dámy a páni, v prvom rade by som sa vám chcel poďakovať za túto rozpravu, ktorá je zásadná pre tých z nás, ktorí sa zúčastnia na konferencii v Poznani aj na stretnutí Európskej rady ministrov životného prostredia a ktorí budú na budúci pondelok prítomní na schôdzi Rady pre dopravu, telekomunikácie a energetiku a neskôr na stretnutí Európskej rady 11. a 12. decembra. Pre všetkých bolo dôležité, aby mohli vyjadriť svoj názor na pravdepodobne najnáročnejšiu otázku, akú sme kedy riešili, pretože zahŕňa radikálnu zmenu niekoľkých aspektov našej hospodárskej a sociálnej politiky, pričom zásadnú úlohu zohráva energia s jej morálnou, etickou a environmentálnou dimenziou, ohľadom na životné prostredie a zjavne aj zmenu klímy.
<P>
Na začiatok by som rád povedal všetkým, ktorí spochybňujú zmenu klímy, že v každom prípade je celá táto smernica dôležitá práve pre potrebu časom sa vzdať ropy. Či už to urobíme pre zmenu klímy, alebo pre zmenu súboru energetických zdrojov a jeho teritorializáciu, celý balík je nepochybne dôležitý.
<P>
Po druhé by som sa rád, ak smiem, obrátil na Komisiu, ktorá odviedla neskutočne dôkladnú a nesmierne významnú predbežnú prácu. Ciele, ktoré navrhli výbory a ktoré podporili európske rady počas nemeckého predsedníctva, už existujú a sú správne. Som presvedčený, že ich podporujeme všetci a že výrazné úsilie vynaložené na vytváranie konceptu, ktorého cieľom je vyjadriť skutočnosti zdanlivo také odlišné a niekedy zdanlivo nezlučiteľné, je absolútne pozoruhodné. Som presvedčený, že z tohto pohľadu vládne medzi inštitúciami hlboká zhoda. Otázky môžeme mať len k metódam.
<P>
Za seba by som znova veľmi rád spomenul dohodu o dôvere, ktorú máme s Parlamentom v rámci trojstranných dialógov, a som si veľmi dobre vedomý ťažkostí, ktoré majú s týmito dialógmi poslanci. Tieto ťažkosti neušli pozornosti nikoho. Naše medzinárodné záväzky a medzinárodné stretnutia sú každopádne životne dôležité. Stretnutie v Kodani je pravdepodobne jedno z najvýznamnejších stretnutí, ktorého sa ľudstvo zúčastní. Nemôžeme zlyhať. Musíme ukázať, že Európa je v týchto otázkach schopná dosiahnuť dohodu.
<P>
Samozrejme, že pociťujeme rôzne problémy súvisiace s konkurencieschopnosťou. Áno, páni Watson, Hoppenstedt a Davies, financovanie zachytávania a skladovania uhlíka by malo byť určite nejakým spôsobom zahrnuté v dohode, a to teraz alebo o niečo neskôr. Týka sa to, samozrejme, metód. Rovnako by bolo nezodpovedné podporovať presun emisií CO2 a verím, že sme našli riešenia, ktoré sú v zásade celkom rozumné.
<P>
V podstate som chcel povedať, že v živote vždy príde čas, keď sa zameriavame viac na samotnú metódu ako na cieľ a spôsob jeho dosiahnutia. Metódy sa môžu rozvíjať aj bez ohľadu na cieľ a bez záruky, že sa cieľ dosiahne. Na metódy sa akoby vzťahujú určité autorské práva, ktoré sú výsadou Komisie a spravodajcov jednotlivých výborov Parlamentu. Našou jedinou skutočnou povinnosťou je zhromaždiť dostupné zdroje verejných financií s cieľom dosiahnuť krátkodobé, strednodobé a dlhodobé ciele, ktoré sme si stanovili.
<P>
Na záver by som chcel znova dôrazne zopakovať to, čo sme už povedali v tejto nesmierne významnej rozprave. Nejde nám o odopretie demokracie, ale o urýchlenie všetkých postupov. Môžem vám povedať, že poslanci dnes pracovali do druhej po polnoci a potom opäť ráno a dosiahli dohodu o emisiách CO2 z vozidiel. Mohli by sme diskutovať o prvých troch rokoch, ale mohli by sme diskutovať aj o cieli stanovenom na 95 gramov, ktorý je kľúčovým faktorom v rozvoji nášho priemyslu.
<P>
Mohli by sme diskutovať o tom, ako riešiť pokrok, ktorý sa týka všetkých našich bodov. Jediným naším zásadným problémom nie je trestať, ale umožniť konkurencieschopnosť a zaručiť splnenie všetkých cieľov, pretože sú navzájom prepojené a úplne závislé jeden od druhého.
<P>
V skratke je to všetko, čo som chcel povedať, vyjadrujúc sa k jednotlivým bodom predchádzajúcich rečníkov. Môžete sa spoľahnúť, že všetky body prednesiem na dnešnom stretnutí Rady aj na stretnutí 11. decembra. V každom prípade vám srdečne ďakujem.
<SPEAKER ID="101" NAME="Andris Piebalgs">
člen Komisie. - Vážená pani predsedajúca, dnešná rozprava sa sústredila predovšetkým na problém zmeny klímy. Skutočne ide o obrovský problém, ale to isté platí aj o energetickom probléme, ktorému čelíme. Nedávno sme boli svedkami nestálosti cien, ktorá ohrozuje bezpečnosť dodávok zvlášť dôležitých pre Európsku úniu. Závislosť Únie od dovozu energie totiž rastie. Tento balík poskytuje zároveň základ pre riešenie energetickej bezpečnosti, a to nielen v Európskej únii, ale aj vo zvyšných častiach sveta. Ak sa nám podarí dosiahnuť technologickú zmenu, prinesie nám úplne odlišné a bezpečné zdroje energie, ktoré možno využívať na celom svete.
<P>
Som presvedčený, že dnešná rozprava bola veľmi pozitívna a jasne ukázala záväzok Parlamentu veľmi promptne nájsť riešenia. Som za to mimoriadne vďačný. Z môjho pohľadu a z pohľadu mojich kolegov bude Komisia intenzívne pracovať, aby teraz v decembri zaistila dohodu medzi Parlamentom a Radou.
<SPEAKER ID="102" NAME="Stavros Dimas" LANGUAGE="EL">
Vážená pani predsedajúca, tiež by som sa chcel poďakovať poslancom Európskeho parlamentu za ich účasť na dnešnej rozprave a za ich konštruktívne stanoviská. Ďalej by som sa chcel poďakovať francúzskemu predsedníctvu, ktoré s Európskym parlamentom a Komisiou neúnavne pracovalo na hľadaní riešení, ktoré by boli zlučiteľné s našimi environmentálnymi cieľmi a s ostatnými situáciami a problémami, ktorým čelia členské štáty alebo iné odvetvia európskeho priemyslu a obchodu.
<P>
Rada a Európsky parlament preukázali vôľu dosiahnuť dohodu v prvom čítaní a myslím si, že do budúcej schôdze Európskeho parlamentu o dva týždne sa vyriešia všetky zostávajúce otázky. Dovtedy uzrie svetlo sveta dohoda, ktorá nám umožní splniť environmentálne ciele, napríklad cieľ týkajúci sa zníženia emisií skleníkových plynov v Európskej únii. Pre Európsku úniu to má veľký význam, pretože potom môže účinne bojovať proti vplyvom zmeny klímy, a tak sa môže vyhnúť takým problémom, ako napríklad problému sťahovania podnikov do krajín mimo Európskej únie, v ktorých môžu ďalej produkovať emisie oxidu uhličitého bez akýchkoľvek obmedzení. Preto musíme prijať všetky potrebné opatrenia. Cieľom návrhu Komisie a tiež spolupráce medzi všetkými tromi inštitúciami je nájsť vhodné riešenia. Som si istý, že na ďalšej schôdzi o dva týždne dosiahneme dohodu.
<SPEAKER ID="103" NAME="Predsedajúca">
Rozprava sa skončila.
<P>
Písomné vyhlásenia (článok 142)
<SPEAKER ID="104" NAME="Alessandro Battilocchio  " LANGUAGE="IT">
Ochrana životného prostredia a boj proti zmene klímy sú základné priority celého medzinárodného spoločenstva. Už celé roky zastávam názor, že pokrok vo výskume nám umožňuje rozvíjať objektívne argumenty vrátane oblasti zdrojov energie, ktorá sa často démonizuje. V súvislosti so súčasným technologickým pokrokom a s cieľom podporovať proces geopolitickej stabilizácie a zaručiť väčšiu bezpečnosť na medzinárodnej úrovni musíme k zdrojom energie pristupovať rozdielne, čím sa zníži naša závislosť od dodávok. Z tohto pohľadu by sme mali zlepšiť situáciu nedostatočne rozvinutých oblastí, napríklad v Taliansku, a začať vážne diskutovať o jadrovej energetike so špeciálnym zameraním na elektrárne tretej generácie.
<SPEAKER ID="105" NAME="Ivo Belet  " LANGUAGE="NL">
My Európania teraz stojíme na historickej križovatke. Rozhodli sme sa v boji proti globálnemu otepľovaniu vziať do rúk opraty na svetovej úrovni. Teraz prišiel čas splniť svoj sľub.
<P>
Chápeme, že medzi inými aj naši priatelia v Poľsku chcú záruky, že nebudú musieť zaplatiť za klimatický balík najvyšší účet. Preto musí EÚ investovať viac do novej technológie čistého uhlia a do zachytávania a skladovania uhlíka.
<P>
Dohoda o znížení emisií CO2 z nových vozidiel, ktorú sme dosiahli tento týždeň, sa stretla s kritikou, pretože nejde dostatočne ďaleko. Hoci je kritika čiastočne oprávnená, mali by sme tiež oceniť pozitívne aspekty dohody. Naisto začneme od roku 2012, i keď postupne, a zachovali sme cieľ maximálnej úrovne 95 g CO2/km do roku 2020.
<P>
Dohoda, našťastie, obsahuje aj účinné stimuly pre elektrické alebo hybridné automobily. Výrobcovia by si mali uvedomiť, že otvoreným rozhodnutím sa pre tieto ekologické vozidlá nemajú čo stratiť. Vlády by mali tento obrat o 180 stupňov ešte dôraznejšie podporovať formou daňových stimulov. Čo sa týka spotrebiteľa, teda nás všetkých, čo nám bráni kupovať tieto ekologické automobily už dnes? V súčasnosti sú už k dispozícii automobily strednej triedy, ktoré sa už teraz pohybujú pod hodnotou stanovenou v európskej norme na rok 2012. Takže...
<SPEAKER ID="106" NAME="Richard Corbett  " AFFILIATION="PSE">
písomne. - Vítam pokrok, ktorý sme dosiahli pri rokovaniach medzi Parlamentom a Radou za posledných niekoľko dní a včera do neskorých nočných hodín. Ešte stále máme pred sebou dlhú cestu a naliehavo žiadam obe strany, aby vyvinuli úsilie na dosiahnutie dohody, ktorú by mohol Parlament schváliť ešte pred Vianocami. Ak má Parlament prijať balík opatrení, musí byť dostatočne dynamický, aby sa prostredníctvom neho dosiahli ciele EÚ týkajúce sa 20 % zníženia emisií CO2 a 20 % zvýšenia podielu obnoviteľných energií do roku 2020. V prípade dosiahnutia medzinárodnej dohody však tiež musí zaručiť, že sa budeme môcť posunúť o krok vpred a zvýšiť tento cieľ na 30 %. S potešením sledujem, že sa, myslím si, zhodneme na tom, že cieľ týkajúci sa biopalív by mal byť podmienený prísnymi kritériami udržateľnosti.
<P>
Niektorí tento balík opatrení označili za extrémny. Ak je to tak, potom ja sám som extrémista - rád by som však zdôraznil, že umiernenosť v čase, keď je ohrozená budúcnosť tejto planéty, by nebola výhodným, dynamickým ani múdrym krokom.
<SPEAKER ID="107" NAME="András Gyürk  " LANGUAGE="HU">
Pri diskusiách o pokroku týkajúcom sa klimatického balíka Európskej únie nemôžeme ignorovať možné následky finančnej krízy. Ak vlády minú svoje nahromadené finančné rezervy primárne na balíky na záchranu bankového sektora, môže sa stať, že bude treba odložiť dôležité investície do oblasti energetiky.
<P>
Napriek kríze potrebuje Európa čo najskôr investovať do rozšírenia zdrojov obnoviteľnej energie a výrazných zlepšení energetickej účinnosti. Musíme investovať teraz, aby boli zdroje obnoviteľnej energie konkurencieschopné v blízkej budúcnosti.
<P>
Pre uvedené dôvody je vytvorenie Európskeho fondu energetickej účinnosti a obnoviteľnej energie naliehavou úlohou. Spomenutý peňažný nástroj by primárne slúžil ako pomoc pri zvyšovaní energetickej účinnosti a rozširovaní využitia zdrojov obnoviteľnej energie. Navyše, ak chceme naozaj posilniť spoločnú energetickú a klimatickú politiku Európskej únie, musíme tento zámer zohľadniť v rozpočte na najbližších sedem rokov. Okrem toho, ak chcú členské štáty posilniť podporu EÚ, musia zaručiť dostatočnú slobodu, ktorá umožní nielen brať do úvahy rôzne regionálne rozdiely, ale aj určiť vlastné nástroje klimatickej politiky.
<P>
Dočasná úprava cien tradičných nosičov energie by nemala natrvalo uspokojiť tých, ktorí rozhodujú, ani by nemala odložiť záväzky súvisiace so zdrojmi obnoviteľnej energie. Ak Európska únia pod hrozbou krízy stratí zo zreteľa ciele, ktoré si stanovila, môže to mať škodlivý vplyv na jej dôveryhodnosť a vedúce postavenie v oblasti zmeny klímy.
<SPEAKER ID="108" NAME="Marusya Ivanova Lyubcheva  " LANGUAGE="BG">
Príliš dlho diskutujeme o jednom probléme, avšak na jeho vyriešenie zostáva čoraz menej času. Globálne postupy týkajúce sa zmeny klímy, ako aj konkrétne opatrenia, ktoré uplatňujú všetci aktéri v oblasti svetového hospodárstva, sa musia vyriešiť v rámci dlhodobého plánu.
<P>
Existuje niekoľko kľúčových faktorov, na ktoré musia byť rokovania zamerané:
<P>
· Investície do nových technológií - priemysel vytvára problémy, ktoré možno riešiť pomocou nových technológií. Preto musíme dať priemyslu šancu na inteligentný rozvoj, ktorý korešponduje s našimi cieľmi.
<P>
· Povinná implementácia alternatívnej možnosti, ale bez negatívnych vplyvov na životné prostredie, zaručenie bezpečnosti pri využívaní atómovej energie, ktorá si tiež zaslúži šancu. Hovorím to aj ako zástupkyňa Bulharska, ktoré prispieva k tomuto postupu.
<P>
· Investície do vzdelávania a vedy na zaručenie trvalého rozvoja - bez nich nemôžeme hovoriť o účinnom boji proti zmene klímy, pretože zaisťujú primeranú individuálnu a organizačnú prípravu.
<SPEAKER ID="109" NAME="Rovana Plumb  " LANGUAGE="RO">
Dňa 23. januára 2008 prijala Európska komisia energetický a klimatický balík.
<P>
Tento balík je spoločný pre členské štáty a je založený na kritériách a cieľoch, cieľoch EÚ prijatých Európskou radou na jar 2007. Obsahuje zníženie emisií skleníkových plynov do roku 2020 na úrovni EÚ minimálne o 20 % a v tom istom období zároveň 20 % zvýšenie podielu zdrojov obnoviteľnej energie v rámci celkovej spotreby energie a 20 % zvýšenie energetickej účinnosti.
<P>
Rokovať môžeme v ľubovoľnej oblasti, ale nemôžeme rokovať s prírodou. Ak teda chceme splniť tieto záväzky v oblasti znižovania emisií skleníkových plynov a zvyšovania podielu zdrojov obnoviteľnej energie, všetky oblasti hospodárstva si vyžadujú zásadné štrukturálne reformy.
<P>
Rumunsko prijme vnútroštátne záväzky vyplývajúce z tohto balíka právnych predpisov, ktoré budú mať výrazný vplyv na hospodársku a sociálnu úroveň.
<P>
Ukončenie rokovaní o energetickom a klimatickom balíku ponúka príležitosť vytvoriť rovnováhu medzi bojom proti zmene klímy, zvyšujúcou sa bezpečnosťou dodávateľov a podporou konkurencieschopnosti, hospodárskeho rastu a vytvárania pracovných miest.
<SPEAKER ID="110" NAME="Nicolae Vlad Popa  " LANGUAGE="RO">
Sme radi, že rokovania medzi Európskym parlamentom a Radou o energetickom a klimatickom balíku momentálne smerujú k dosiahnutiu dohody.
<P>
Na stretnutí Európskej rady, ktoré sa má uskutočniť 11. a 12. decembra 2008, sa rozhodne o všetkých prvkoch tohto balíka.
<P>
Počas príprav na rokovania 11. a 12. decembra predložili 28. novembra Rumunsko, Slovensko, Maďarsko, Bulharsko, Litva a Lotyšsko návrh na prerozdelenie príjmov získaných z predaja emisií CO2 formou aukcie podľa nasledujúceho vzorca: (90 - x) % + 10 % + x %, pričom hodnota x sa rozdelí medzi členské štáty, ktoré podľa hornej hranice emisií uvedenej v Kjótskom protokole z roku 2005 úspešne dosiahnu zníženie o viac ako 20 %.
<P>
Rumunsko zároveň považuje za nevyhnutnú doložku o preskúmaní, ktoré sa má uskutočniť v roku 2014, avšak bez spochybnenia cieľa týkajúceho sa 20 % (alebo 10 %) zníženia, a to jednoducho s cieľom umožniť prípadné úpravy mechanizmov vychádzajúce zo špecifických podmienok za príslušné obdobie (ktoré momentálne nemožno odhadnúť).
<SPEAKER ID="111" NAME="Esko Seppänen  " LANGUAGE="FI">
Systém obchodovania s emisiami dáva na výber dve možnosti. Na jednej strane máme model maklérov a na druhej strane priemyselný model. Model maklérov predstavuje možnosť špekulovať pre tých, ktorí nepotrebujú emisné práva na výrobu, ale ktorí ich kupujú a potom predávajú výrobným spoločnostiam za vysokú cenu. Môžu nakupovať práva na aukciách a na sekundárnom trhu s emisnými právami a ďalej s nimi špekulovať výmenou za energiu. Kým existujú emisné práva, ľudia s nimi môžu špekulovať obchodovaním mimo burzy (OTC), a tak sa úplne vyhnú výmenám. Preto potrebujeme priemyselný model, ktorý neumožňuje špekulácie a vďaka ktorému možno dosiahnuť zníženie emisií prostredníctvom systému referenčných kritérií a najlepšej dostupnej technológie, ktorá poskytuje normy znižovania.
<SPEAKER ID="112" NAME="Søren Bo Søndergaard  " LANGUAGE="DA">
V pondelok večer sa veľké politické skupiny v Európskom parlamente s Radou ministrov dohodli na kompromise týkajúcom sa požiadaviek na emisie CO2 z osobných automobilov, na základe ktorých bude môcť automobilový priemysel ďalej bezo zmeny fungovať neekologickým spôsobom až do roku 2019.
<P>
EÚ podpísala ciele OSN v oblasti zmeny klímy, podľa ktorých majú industrializované krajiny do roku 2020 znížiť emisie CO2 o 25 až 40 %. Dohoda o emisiách CO2 z vozidiel predstavuje ústupok automobilovému priemyslu a len potvrdzuje, že prísľuby EÚ týkajúce sa zmeny klímy nie sú hodné ani papiera, na ktorom sú napísané.
<P>
Vždy keď má EÚ urobiť konkrétny krok v rámci plnenia svojich prísľubov a cieľov, počúvame všetky možné výhovorky, prečo sa to nedá.
<P>
Je na neuverenie, že väčšina poslancov Európskeho parlamentu je pripravená odsúhlasiť, že sa bude naďalej postupovať takýmto hanebným spôsobom.
<SPEAKER ID="113" NAME="María Sornosa Martínez  " LANGUAGE="ES">
Vážená pani predsedajúca, pán komisár, dámy a páni, prijatie tohto klimatického a energetického balíka by malo predstavovať predbežnú dohodu, ktorá nám umožní vyslať jasnú správu celému svetu o tom, že na budúci rok v Kodani dosiahneme ambicióznu dohodu.
<P>
Úplne súhlasím so stanoviskom pána komisára Dimasa, že finančná kríza ukázala, aké hazardné je nebrať očividné varovné signály vážne.
<P>
Ak chceme v najbližších desaťročiach zabrániť nebezpečným a dokonca možným katastrofickým vplyvom na hospodárstvo a sociálnu oblasť, v prípade zmeny klímy si nemôžeme dovoliť túto chybu zopakovať.
<P>
Musíme ukázať zmysel pre zodpovednosť a prijať rozumné rozhodnutia, ktoré zaručia prijatie modelu čistej a účinnej energie a tiež poskytnutie potrebných nástrojov pre našich občanov, aby si uvedomili závažnosť zmeny klímy a podľa toho aj konali. Nastal ten správny čas.
<P>
Preto verejne vyzývam snemovňu a členské štáty, aby na najbližšom plenárnom zasadnutí podporili tento balík právnych predpisov, pretože nám zaručene umožní riešiť najväčšiu úlohu, ktorá nás čaká.
<SPEAKER ID="114" NAME="Andrzej Jan Szejna  " LANGUAGE="PL">
Daňové podvody sú v rozpore s princípom spravodlivého a transparentného zdaňovania a jednoducho otriasajú základmi činnosti Spoločenstva. Nižšie rozpočtové príjmy bránia v uplatňovaní našich politík v plnom rozsahu.
<P>
Boj proti daňovým podvodom je vo veľkej miere v kompetencii členských štátov, ktoré by však nemali konať na vlastnú päsť. Pociťujeme jasnú potrebu koordinovať činnosti na úrovni Spoločenstva a posilniť spoluprácu medzi vládami členských štátov a Európskou komisiou.
<P>
Keďže radikálna reforma DPH je dlhodobý a časovo náročný projekt, v správe sa navrhuje využiť konvenčné prostriedky. Zahŕňajú zmeny právnych predpisov upravujúcich zodpovednosť daňových poplatníkov za neodovzdanie požadovaných dokumentov načas alebo za odovzdanie nesprávnych dokumentov, skrátenie obdobia na zhromažďovanie údajov a rýchlu opravu nepresných údajov, ako aj urýchlenie výmeny informácií o transakciách v rámci Spoločenstva.
