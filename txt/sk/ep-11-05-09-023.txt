<CHAPTER ID="023">
Jednominútové vystúpenia (článok 150) 
<SPEAKER ID="203" NAME="Predsedajúca">
Ďalším bodom programu sú jednominútové vystúpenia k otázkam politického významu.
<SPEAKER ID="204" NAME="Czesław Adam Siekierski" AFFILIATION="PPE">
(PL) Dnes je 61. výročie Schumanovej deklarácie. Na pripomenutie tohto výročia sa koná mnoho osláv, slávností a prehliadok. Nedovoľme, aby nám slávnostná nálada zaclonila problémy, s ktorými EÚ v súčasnosti zápasí. Po prvé, musíme odpovedať na otázku, či národné záujmy, ktoré sa prejavili pri rokovaniach o budúcom finančnom výhľade, sú v súlade s výzvami našich otcov zakladateľov na solidaritu. Po druhé, sú iniciatívy, ktoré smerujú proti európskej integrácii, ako je najnovšia iniciatíva na obmedzenie schengenského priestoru, zlučiteľné s duchom Európy? Napokon, predstavuje terajšia kríza v eurozóne a nedostatok solidarity členských štátov pri jej riešení hrozbu pre úspech tohto ambiciózneho projektu?
<P>
Žiaľ, je oveľa viac príkladov, ktoré poukazujú na krízu európskej integrácie. Využime príležitosť tohto výročia a vážne sa zamyslime nad tým, čo urobiť, aby sme zastavili tieto škodlivé tendencie a v budúcnosti sa vrátili k primeranej, dynamickej integrácii. Obnovme ducha Európy podľa ideí Roberta Schumana, aby úspechy, ktoré sme v našom spoločnom projekte doposiaľ dosiahli, neupadli do zabudnutia.
<SPEAKER ID="205" NAME="Csaba Sándor Tabajdi" AFFILIATION="S&amp;D">
(HU) V Deň Európy by som chcel hovoriť o idei Spoločenstva. Balík právnych predpisov o hospodárskom riadení predstavuje novú kapitolu v živote Únie. Ak sa nový systém hospodárskeho politického riadenia bude dodržiavať a presadí sa, mohol by konečne povzbudiť členské štáty Európskej únie, aby zaviedli zodpovedné hospodárske politiky. To je však iba jedna z podmienok stability Európy.
<P>
Ústup od demokracie, ktorý sme nedávno videli vo viacerých členských štátoch, je znepokojujúci jav. Vlády niektorých členských štátov prekročili hranice právneho štátu, ktoré sa predtým považovali za nedotknuteľné. Obmedzujú slobodu tlače, ktorá je rozhodujúca pre uplatňovanie skutočnej demokracie.
<P>
Európska komisia a Rada by mali otvorene bojovať proti tomuto ústupu od demokracie. Ak Komisia a Rada nepodniknú kroky proti deficitu demokracie v Únii, povedie to k vážnym problémom. Ďakujem vám za pozornosť.
<SPEAKER ID="206" NAME="Filiz Hakaeva Hyusmenova" AFFILIATION="ALDE">
(FR) Európska únia rozdelila na obdobie rokov 2007 až 2013 sumu 976 miliárd EUR. Veľká časť tejto sumy bola pridelená na programy, na ktoré je potrebné žiadať dotácie od Európskej komisie.
<P>
Bulharská štúdia ukázala, že finančné prostriedky pre väčšinu schválených projektov smerovali do troch alebo štyroch európskych krajín a podieľalo sa na nich iba veľmi málo ostatných štátov. Žiaľ, Komisia nemá prehľad týchto zistení a ich príčin, ani pridanej hodnoty týchto programov, a obávam sa, že sa to nebude brať do úvahy v nasledujúcom finančnom rámci.
<P>
Komisia požadovala uplatňovanie zásad transparentnosti a rovnakého zaobchádzania v týchto programoch. To tiež znamená urobiť viac na propagáciu možností a zabezpečiť spravodlivejší prístup k informáciám.
<P>
Som presvedčená, že Komisia by mala podniknúť kroky na propagáciu programov medzi Európanmi, ktorí majú o to záujem, a zároveň uspokojovať potreby príjemcov z nových pristupujúcich krajín.
<SPEAKER ID="207" NAME="Marina Yannakoudakis" AFFILIATION="ECR">
Minulý týždeň som v našom miestnom kostole stretla muža, ktorý pripravoval spomienkovú bohoslužbu za svojho syna. Jeho 37-ročný syn zomrel vlani na rakovinu. Žiaden rodič by nemal zažiť bolesť zo straty svojho dieťaťa. Ako matka si neviem predstaviť nič horšie. My však máme na Cypre viac ako 2 000 rodičov, bratov, matky a sestry, ktorí trpia každý deň, pretože premýšľajú o osude svojich milovaných.
<P>
Občianske nepokoje v rokoch 1963 - 1964 a následná turecká invázia a okupácia Cypru v roku 1974 viedli k zmiznutiu približne 2 000 tureckých aj gréckych Cyperčanov. Ich osud je neznámy a v roku 1981 bol založený Výbor pre nezvestné osoby, ktorý financuje predovšetkým Európska únia. Práca, ktorú výbor vykonal v tejto oblasti, priniesla pokoj mnohým rodinám. Pred sebou majú ešte oveľa viac práce, keďže stále je nezvestných viac ako jeden a pol tisíca ľudí.
<P>
Vyzývam tento Parlament, aby podporil prácu Výboru pre nezvestné osoby a aby podporil písomné vyhlásenie č. 10, ktoré má humanitárne ciele a chce priniesť týmto rodinám pokoj, spomienku a zmierenie.
<SPEAKER ID="208" NAME="Michail Tremopoulos" AFFILIATION="Verts/ALE">
(EL) Dnes je Deň Európy a to nám pripomína ciele, na ktorých musí byť založená Európska únia: posilňovanie európskych inštitúcií a spoločnej hospodárskej politiky, ktorá podľa nášho názoru určí za svoje priority sociálne spravodlivú prosperitu a životaschopnosť. Dohoda o eure je však zásadne krokom zlým smerom, pretože neprináša nič iné ako tradičnú hospodársku ortodoxnosť. Pokusy spájať euro so sústavným okliešťovaním sociálneho štátu a sústavným tlakom na mzdy a dôchodky hrozia z dlhodobého hľadiska rozpadom nielen sociálnej súdržnosti, ale aj európskeho ideálu.
<P>
V reakcii na túto skutočnosť navrhujeme my zelení dohodu o životaschopnej prosperite: integrované fiškálne zbližovanie, skutočne intervencionistický a ambiciózny európsky rozpočet a presadzovanie sociálnych a environmentálnych dimenzií. Práve preto chceme pripraviť cestu, po ktorej by sme sa vydali iným smerom.
<P>
Nik však nemá právo prijímať rozhodnutia, ktoré zmenia ľuďom život, bez konzultácií s verejnosťou. Jediným riešením je zásadný dialóg s verejnosťou a priama pomoc verejnosti. Neústupnosť ľudí, ktorí v minulosti pripravovali európsku ústavu, nám zabránila v inštitucionalizovaní európskych referend. Ak však budeme mať politickú vôľu, dokážeme nájsť alternatívne riešenia. Dlžíme to Európe a jej budúcnosti.
<SPEAKER ID="209" NAME="Georgios Toussas" AFFILIATION="GUE/NGL">
(EL) Dnes je 66. výročie veľkého víťazstva antifašistov 9. mája 1945, keď bola rozbitá fašisticko-imperialistická os Nemecka, Japonska a Talianska a ich spojencov. Vzdávame úctu mŕtvym, umučeným pracujúcim, mužom a ženám, ktorí v radoch komunistických strán, národnooslobodzovacích a protifašistických hnutí bojovali za zničenie fašizmu. Silami, ktoré stáli za organizáciou veľkého ľudového víťazstva nad fašisticko-imperialistickou osou, boli komunistické strany spolu s hrdinským bojom ľudu Sovietskeho zväzu, ktorý zvrátil priebeh vojny za cenu vyše 20 miliónov mŕtvych, tisícov zranených, zničených dedín a miest zrovnaných so zemou a zničeného hospodárstva. Nehanebnou urážkou miliónov mŕtvych a ranených, obetí fašistickej a nacistickej beštiality v Grécku a Európe ako celku sú pokusy o vymazanie a falšovanie histórie v rámci Európskej únie: premena 9. mája z dňa víťazstva antifašistov na vulgárnu oslavu Dňa Európy, na deň, ktorý oslavuje európske monopoly. Triedy pracujúcich a chudobných ľudí dnes opäť trpia jednou z najhorších kapitalistických kríz. Čelia najväčšiemu útoku od konca druhej svetovej vojny...
<P>
(Predsedajúca prerušila rečníka.)
<SPEAKER ID="210" NAME="Gerard Batten" AFFILIATION="EFD">
Jeden z mojich voličov v Londýne ma informoval o vážnych obvineniach proti pánovi Vladimirovi Perisicovi, známemu aj ako doktor Vladimir De Rothschild, ktorý sa vyhlasuje za lekára a chirurga špecialistu.
<P>
Pán Perisic údajne nemá lekársku kvalifikáciu, nie je na zozname britskej lekárskej komory a využíva svoje falošné lekárske diplomy na podvádzanie zraniteľných ľudí. Údajne tvrdí, že sa stretol s Davidom Cameronom a presvedčil ministerstvo zdravotníctva, aby posúdilo jeho návrh systému poukazov Národnej zdravotnej služby (NHS). V dôsledku toho nedávno o ňom v dobrej viere uverejnili článok v celoštátnom nedeľníku. To mu mohlo poskytnúť ďalšiu falošnú legitimitu na klamanie ľudí, ktorí potrebujú riadnu lekársku pomoc. Tento človek predstavuje potenciálne nebezpečné riziko pre verejnosť.
<P>
Pána Perisica by mali vyšetrovať príslušné orgány Spojeného kráľovstva, a ak sa ukáže, že tieto obvinenia sú pravdivé, mali by podniknúť primerané kroky. Celoštátna tlač by sa tiež mohla rozhodnúť, že zohrá užitočnú úlohu pri vyšetrovaní tejto záležitosti.
<SPEAKER ID="211" NAME="Corneliu Vadim Tudor" AFFILIATION="NI">
(RO) Je dobre známou skutočnosťou, že kdekoľvek boli prítomní úradníci Medzinárodného menového fondu, vypuklo tam veľké ľudové povstanie. Títo despotickí byrokrati teraz vnucujú absurdnú dohodu Rumunsku, podľa ktorej by sa zavrelo 150 až 200 zo 400 existujúcich nemocníc v krajine. Doteraz zavreli 71 nemocníc, čo viedlo k úmrtiu nevinných ľudí. Údajný dôvod na tento postup je škandalózny. Tieto nemocnice vraj nie sú ziskové. Nemocnice však nikde na svete neprinášajú peniaze, keďže poskytujú iný druh úžitku.
<P>
Znepokojený týmto aktom genocídy som preto podal trestné oznámenie na predstaviteľa MMF v Rumunsku Jeffreyho Franksa, ako aj na miestnych prisluhovačov. Vyzývam Európsky parlament a Svetovú zdravotnícku organizáciu na zaujatie stanoviska, ktoré zabráni členskému štátu Európskej únie, aby sa stal vyhladzovacím táborom.
<P>
Veľkí finančníci, ktorí sa pokúšajú zaviesť nový svetový poriadok, teraz vyhladzujú nás, ale zajtra by mohli začať vyhladzovať aj vás. Dúfam, že MMF nechce nahradiť al-Káidu.
<SPEAKER ID="212" NAME="Iuliu Winkler" AFFILIATION="PPE">
(HU) My príslušníci maďarskej komunity v Rumunsku si predstavujeme Európu budúcnosti ako Európu regiónov a komunít, v ktorej nájdu svoj domov aj rómske komunity. Dnes v Deň Európy predseda Parlamentu povedal, že by sme nemali ustupovať za hranice našich úzkych okruhov a aby sme zápasili s problémami spoločne.
<P>
So znepokojením sledujem vzrast napätia v Transylvánii, kde sa malé komunity uzatvárajú do seba v dôsledku napätia, útokov alebo strachu, a tým vylučujú iné spoločenstvá žijúce spoločne s nimi. V európskom regióne je zrejmé, že budúcnosť rómskej komunity nespočíva v krátkodobých čiastkových opatreniach, ale v prezieravých krokoch Európy založenej na solidarite a dialógu.
<P>
Stratégia integrácie Rómov, ktorá sa pripravuje pod vedením maďarského predsedníctva, tiež môže vytvoriť Európu budúcnosti pre rómske komunity. Zodpovednosť za to, aby sa to stalo skutočnosťou, nesie Komisia, Parlament, členské štáty, príslušné orgány, všetky dotknuté miestne spoločenstvá a my všetci.
<SPEAKER ID="213" NAME="Ioan Enciu" AFFILIATION="S&amp;D">
(RO) Reforma zdravotníctva navrhnutá terajšou rumunskou vládou je pokračovaním série protireformných krokov, ktoré pomaly, ale isto vedú krajinu ku skutočnej sociálnej katastrofe. Zámerom takzvanej zdravotníckej reformy, navrhovanej vládou premiéra Boca v Bukurešti, je zatvárať nemocnice, znižovať investície do zdravotníckeho vybavenia a pripraviť o prácu tisíce sestier a lekárov. Sú to všetko drastické opatrenia zavádzané v zdravotníctve, ktoré už teraz trpí chronickým nedostatkom zdrojov.
<P>
Rumunsko je na poslednom mieste európskeho rebríčka kvality a množstva zdravotníckych služieb. Ešte väčšie škrty v službách zdravotnej starostlivosti sú vážnym útokom na ľudský život a integritu. Takzvaná reforma navrhovaná vládou premiéra Boca je priamym útokom na práva, ktoré zaručuje Charta základných práv EÚ. V mene rumunských občanov vyzývam Európsku komisiu, aby zaujala stanovisko a zastavila tieto nehumánne opatrenia, ktoré ohrozujú životy a základné práva.
<SPEAKER ID="214" NAME="Ivo Vajgl" AFFILIATION="ALDE">
(SL) Dohoda, ktorú minulý týždeň dosiahli Palestínčania, teda najvyšší predstavitelia hnutí Fatah a Hamas, a do ktorej sa aktívne zapojila nová dočasná egyptská vláda, otvára nové možnosti na obnovenie alebo skôr začatie skutočného palestínsko-izraelského dialógu o mieri a spolunažívaní na základe zásady vzájomného uznávania.
<P>
Dúfam, že izraelská vláda správne zhodnotí príležitosti, ktoré táto palestínska dohoda prináša.
<P>
Nie je správne spochybňovať dodatočnú hodnotu palestínskeho zjednotenia a dohody o demokratických voľbách. Preto vyhlásenia premiéra Netanjahua, že orgány v Ramalláhu by si mali vybrať medzi Izraelom a Hamasom, neprospievajú ani mieru, ani hľadaniu riešenia, ani realizácii projektu, na základe ktorého by dva štáty žili vedľa seba v duchu vzájomnej úcty.
<P>
Je správne, že demokratické zmeny, ktoré prebiehajú v arabskom svete, by mali vytvoriť základ pre nové štruktúry, štruktúry bezpečnosti, spolunažívania a rozvoja.
<SPEAKER ID="215" NAME="Ryszard Czarnecki" AFFILIATION="ECR">
(PL) Opäť raz sa ujímam slova v záležitosti veľmi bolestnej pre Poliakov v Litve. V tejto krajine predstavujú Poliaci iba 7 % obyvateľstva, ale v niektorých oblastiach je ich určite viac. Je veľmi znepokojujúce, že pred rokom 2004, keď sa Litva stala členom Európskej únie, poľská menšina mala viac práv ako teraz. Je paradoxné, že k ústupu došlo najmä v oblasti vzdelávania, písania priezvisk v poľštine a práv a výsad Poliakov žijúcich v Litve. Domnievam sa, že Európsky parlament, ktorý správne vystupuje v mene rozličných etnickým menšín v Európe aj vo svete, by sa mal zastať poľskej menšiny v Litve.
<SPEAKER ID="216" NAME="Tatjana Ždanoka" AFFILIATION="Verts/ALE">
Moja žiadosť o jednominútové vystúpenie k otázke odnímania demokratických práv voliť a kandidovať vo voľbách v Španielsku bola sekretariátu odoslaná minulú stredu, teda v čase, keď najvyšší súd na žiadosť španielskej vlády zakázal volebnú koalíciu Bildu, ktorú vytvorili dve legálne strany Eusko Alkartasuna a Alternatiba, ako aj nezávislí kandidáti.
<P>
Ako členka skupiny baskického priateľstva "K mierovému procesu v Baskicku" som bola medzi signatármi vyhlásenia požadujúceho od španielskej vlády, aby prehodnotila svoj postoj a prijala všetky potrebné opatrenia na zaistenie toho, že pri voľbách 22. mája budú dodržané základné demokratické zásady.
<P>
Medzitým rozhodnutie španielskeho ústavného súdu minulý piatok povolilo koalícii Bildu kandidovať vo voľbách. Veľmi vítam toto rozhodnutie a chcem vyjadriť nádej, že voľby, ktoré sa budú v Baskicku konať 22. mája, prebehnú v súlade so všetkými medzinárodnými normami týkajúcimi sa demokracie a volebného práva.
<SPEAKER ID="217" NAME="Rui Tavares" AFFILIATION="GUE/NGL">
(PT) Som spravodajcom Parlamentu pre utečencov a povedal by som, že táto úloha je v poslednej dobe deprimujúca, niekedy až hrozivá. Minulý mesiac som Parlament informoval o smrti vyše 100 utečencov pri pobreží ostrova Lampedusa a teraz, keď sa ešte stále spamätávame zo šoku z informácie o zmiznutí 600 utečencov, ktorí opúšťali Líbyu, sa dozvedáme o vyše šesťdesiatich, ktorí zomreli priamo v dohľade lodí Severoatlantickej aliancie (NATO) a námorníctva niektorých európskych štátov.
<P>
Nemyslime si, že sa s týmito tragédiami nedá nič robiť. Je veľa toho, čo treba urobiť, čo musíme urobiť a čo je našou povinnosťou urobiť na základe medzinárodných dohovorov, ktoré sme podpísali.
<P>
Za 20 sekúnd, ktoré mi zostali, uvediem tri príklady. Rada by mala ukončiť spolurozhodovací proces týkajúci sa presídľovania utečencov, za ktorý tento Parlament hlasoval a ktorý poskytuje núdzový mechanizmus na použitie v týchto situáciách. Je potrebné predložiť návrh na vytvorenie humanitárneho koridoru na presun ľudí z Líbye, ktorých uzná za utečencov Úrad Vysokého komisára Organizácie Spojených národov pre utečencov (UNHCR), a NATO by malo plniť svoj mandát na ochranu civilistov podľa rezolúcie z roku 1973, čo znamená vykonávať záchranné akcie na otvorenom mori. Pamätajme si, že ak pomoc zlyhá, je to zločin a nemalo by sa to diať v našom mene.
<SPEAKER ID="218" NAME="Anna Záborská" AFFILIATION="PPE">
(SK) Pani predsedníčka, Duffova správa o európskych voľbách nakoniec nie je na programe tejto schôdze.
<P>
Využime tento čas, zamyslime sa a o mesiac ju zamietnime. Myšlienka nadnárodnej kandidátky je absurdná. Mám niekoľko otázok: Prečo by slovenskí, nemeckí, či talianski voliči mali voliť ľudí, ktorým nerozumejú bez tlmočníka? Ako ich takto zvolení zas poslanci budú zastupovať, keď si nevedia prečítať ani list, ktorí im občan pošle? Koľkokrát sa takto zvolený grécky poslanec stretne so slovenskými voličmi? O čom sa bude s nimi rozprávať? Navyše celoeurópska kandidátka bude výhodná len pre veľké členské štáty. Schválenie tejto správy dá za pravdu všetkým euroskeptikom, ktorí sa obávajú, že Európska únia sa chce stať nadnárodným štátom. Spochybní demokratickú legitimitu tohto Parlamentu a ešte viac odcudzí európsky projekt občanom.
<SPEAKER ID="219" NAME="Spyros Danellis" AFFILIATION="S&amp;D">
(EL) Chcem sa vyjadriť k potrebe chrániť transparentnosť a efektívnosť klimatického fondu. Jedným z najhmatateľnejších výsledkov rokovaní o zmene klímy v Kankúne bola dohoda o zelenom klimatickom fonde s bezprecedentnými finančnými prostriedkami vo výške rádovo 100 miliárd USD. Zatiaľ čo prechodný výbor zriadený v rámci OSN pripravuje konečnú podobu fondu, aby ten mohol byť definitívne schválený koncom roka v Durbane, otázky týkajúce sa podoby tohto jedinečného a mimoriadne dôležitého nástroja zostávajú nezodpovedané. Fond musí byť pozorne navrhnutým prostriedkom, ktorý umožní efektívne financovanie prispôsobovania sa zmene klímy v rozvojovom svete. Nedávne zločinecké útoky proti systému EÚ na obchodovanie s emisiami (EU ETS), ako aj informácie v nedávnej správe organizácie Transparency International o korupcii v oblasti financovania boja proti zmene klímy sú však dôvodmi na znepokojenie nielen preto, že sú ohrozené obrovské sumy peňazí, ale aj preto, a to je ešte dôležitejšie, že ohrozený je celosvetový boj, ktorý na rozdiel od iných už nemusí poskytnúť príležitosť na opakované pokusy.
<SPEAKER ID="220" NAME="Sergej Kozlík" AFFILIATION="ALDE">
(SK) V roku 1990 sa József Antall vyhlásil za predsedu vlády všetkých Maďarov vrátane Maďarov žijúcich mimo územia Maďarska.
<P>
Dnes Viktor Orbán ide ešte ďalej. Bola prijatá nová ústava, v ktorej sa Maďarsko hlási k idei jednotného maďarského národa, tvoreného všetkými Maďarmi, rozumej osobami maďarskej národnosti bez ohľadu na ich štátne občianstvo. Táto ústava zároveň stanovuje, že Maďarsko nesie zodpovednosť za osud Maďarov v zahraničí. Uvedené ustanovenie odporuje medzinárodnému právu, podľa ktorého je za podporu a ochranu národnostnej menšiny zodpovedný štát, v ktorom sa táto menšina nachádza. Nová maďarská ústava podporuje aj snahy o vytvorenie kolektívnych samospráv maďarských menšín žijúcich v zahraničí na etnickom princípe. Ustanovenia maďarskej ústavy môžu byť prostriedkom na zasahovanie do vnútorných záležitostí cudzích štátov, a tak zakladať zárodok pnutí medzi Maďarskom a susednými krajinami. To odporuje duchu demokratickej Európy.
<SPEAKER ID="221" NAME="François Alfonsi" AFFILIATION="Verts/ALE">
(FR) Chcem vyjadriť našu úľavu po rozhodnutí španielskeho ústavného súdu povoliť, aby sa kandidátska listina, ktorú predložila koalícia Bildu, zahrnula do demokratických volieb v Baskicku. Toto rozhodnutie bolo prijaté na odvolanie. Preto sa tým zvrátilo rozhodnutie najvyššieho súdu, ktorý opäť zakázal baskickej nacionalistickej ľavici kandidovať vo voľbách.
<P>
Bolo by prijateľné priamo v srdci Európskej únie, aby sa občanom opäť uprelo právo voliť kandidátov, ktorých chcú podporiť? Našťastie sa Španielsko rozhodlo zastaviť tento zostup po ceste veľmi nebezpečnej pre európsku demokraciu. Môže nás to iba tešiť a musíme vyzvať koalíciu Bildu, aby naplnila ciele, ku ktorým sa zaviazala: ukončenie všetkého politického násilia v Baskicku a rozpustenie organizácie ETA.
<P>
Nová politická klíma sa postupne šíri. Dialóg je ťažký, ale túžba po mieri bola vyjadrená veľmi zreteľne. Bol by som rád, keby Európsky parlament aj naďalej venoval veľkú pozornosť tomuto dôležitému vývoju, pretože Baskicko leží v samom srdci Európy. Pre Európu je veľmi dôležité, aby tento mierový proces, ktorý prichádza 10 rokov po severoírskom, získaval podporu a aby sa tiež mohol zavŕšiť.
<SPEAKER ID="222" NAME="Catherine Stihler" AFFILIATION="S&amp;D">
Už 12 rokov kladiem Komisii a Rade otázku, ktorá zostala nezodpovedaná, pretože ju označujú za hypotetickú.
<P>
Obyvatelia Škótska vo štvrtok hlasovali vo voľbách do škótskeho parlamentu a celkovú väčšinu kresiel získala Škótska národná strana. Vyhliadka na referendum o škótskej nezávislosti teraz už nie je otázkou "či", ale skôr "kedy".
<P>
Za týchto nových okolností sa preto opäť pýtam Komisie a Rady, či v prípade, že sa časť existujúceho členského štátu EÚ rozhodne oddeliť, nový štát zostane členom EÚ, alebo či bude musieť znovu požiadať o členstvo. Obyvatelia Škótska si na jasnú otázku zaslúžia jasnú odpoveď.
<SPEAKER ID="223" NAME="Pat the Cope Gallagher" AFFILIATION="ALDE">
(GA) Hovorím o požiaroch, ktoré sme mali minulý víkend v našom grófstve Donegal a inde v Írsku; požiaroch, ktoré poškodili lesy, pôdu, ploty a divokú prírodu.
<P>
Chcem vzdať hold predovšetkým požiarnikom, ktorí pracovali v teréne bez spánku približne tri dni, a príslušníkom obranných síl, ktorí pracovali na zemi alebo vo vrtuľníkoch. Vynaložili maximálne úsilie, aby dostali oheň pod kontrolu.
<P>
Povzbudila ma reakcia miestneho spoločenstva, mladých ľudí, poľnohospodárov, obchodníkov, ktorí prišli pomôcť spolu s policajtmi a jednotkami civilnej ochrany. Teraz sa z toho musíme poučiť. Musíme predložiť núdzový plán, aby sa nestratila ani minúta, ak sa niečo podobné opäť stane.
<P>
Hovorím o tom preto, aby som poďakoval všetkým týmto ľuďom.
<SPEAKER ID="224" NAME="Monika Smolková" AFFILIATION="S&amp;D">
(SK) Už pred sto rokmi bojovali naši predkovia za osemhodinový pracovný čas a za dôstojný život a lepšie pracovné podmienky.
<P>
Zákonník práce je zákon, ktorým štát zabezpečuje systém základných sociálnych práv zamestnancov. Súčasná vláda na Slovensku pripravuje novelu zákonníka práce, ktorou zvyšuje fond pracovného času na 56 hodín týždenne a nadčasové hodiny zo súčasných 400 na 560. Okrem toho znevýhodňuje pracujúcich, vytvára neistotu pre zamestnancov počas trvania pracovného pomeru, ale znižuje aj finančnú podporu pri strate zamestnania.
<P>
Nová právna norma paradoxne vytvára destabilizáciu aj pre zamestnávateľov. Svoj nesúhlas s novelou zákonníka práce vyjadrujú odborári protestmi na námestiach. Minulý rok bol Európskym parlamentom vyhlásený rok boja proti chudobe. Celá Európa bojuje proti chudobe. Vláda na Slovensku zákonníkom práce prispeje k zvyšovaniu nezamestnanosti a k zvyšovaniu chudoby.
<SPEAKER ID="225" NAME="Ramon Tremosa i Balcells" AFFILIATION="ALDE">
(ES) Chcel by som informovať o nedeľňajšej smrti kubánskeho aktivistu v oblasti ľudských práv Juana Wilfreda Sota Garcíu a zároveň by som chcel vyjadriť jeho rodine úprimnú sústrasť.
<P>
Oficiálna verzia kubánskej vlády je, že príčinou smrti bola pankreatitída, ale podľa disidentov na Kube bola smrť Juana Sota spôsobená bitím zo strany policajných síl Castrovho komunistického režimu.
<P>
Guillermo Fariñas, vlaňajší laureát Sacharovovej ceny za oblasť ľudských práv, obvinil zo smrti Juana Sota kubánsky režim, a predovšetkým prvého tajomníka Komunistickej strany Kuby Raúla Castra.
<P>
Je pravdepodobné, že Raúl Castro podnecoval svojich stúpencov na používanie násilia proti opozícii počas nedávno skončeného šiesteho zjazdu Komunistickej strany Kuby, a kubánski disidenti poukazujú na jeho zodpovednosť za túto najnovšiu vraždu.
<P>
Chcem odsúdiť smrť Juana Sota Garcíu a nedostatok slobody a demokracie na Kube.
<SPEAKER ID="226" NAME="Estelle Grelier" AFFILIATION="S&amp;D">
(FR) Ako viete, európsky program potravinovej pomoci najviac odkázaným osobám v EÚ bol naliehavo zavedený počas výnimočne chladnej zimy v roku 1986 a potom bol v nasledujúcom roku zakotvený v spoločnej poľnohospodárskej politike.
<P>
Tento program sa stal veľmi dôležitým pre 13 miliónov Európanov, ktorí majú malú istotu zamestnania. Znižuje zaťaženie ich potravinového rozpočtu poskytovaním charitatívnych a sociálnych služieb a zvyšuje pomoc iba o 1 EUR na Európana ročne. Spolu s Európskou federáciou potravinových bánk, organizáciou Secours populaire, Červeným krížom a organizáciou Restos du Coeur vo Francúzsku mám obavy o budúcnosť tohto programu po tom, čo Európsky súdny dvor spochybnil jeho financovanie v rámci spoločnej poľnohospodárskej politiky.
<P>
Náš Parlament často zdôrazňoval základný charakter práva na potraviny. Naše inštitúcie vyhlásili rok 2010 za Európsky rok boja proti chudobe a sociálnemu vylúčeniu.
<P>
Uvádzať právnu nejednoznačnosť ako ospravedlnenie likvidácie programu potravinovej pomoci, ktorý sa osvedčil, ako to skúšajú niektoré členské štáty, by bolo katastrofálne nielen pre ľudí, ktorých sa to týka, ale aj pre dôveryhodnosť a imidž Európy. Práve preto vyzývam Komisiu, aby prijala politické opatrenia potrebné na ochranu, zachovanie a posilnenie tohto programu.
<SPEAKER ID="227" NAME="Iliana Malinovová Jotovová" AFFILIATION="S&amp;D">
(BG) Rumunské jednotky hraničnej kontroly viac ako 10 dní nezákonne zadržiavali bulharskú rybársku loď a jej kapitána Christa Spasova. K zadržaniu došlo 20 míľ východne od čiernomorského pobrežia Rumunska v oblasti mimo teritoriálnych vôd krajiny.
<P>
Rovnaký prístup k vodám a zdrojom Európskej únie je jednou zo základných zásad spoločnej politiky rybného hospodárstva. Túto zásadu potvrdzuje nariadenie Rady (ES) č. 2371/2002. Po pristúpení Bulharska a Rumunska k Európskej únii sú morské oblasti oboch krajín súčasťou celoeurópskych vôd a nariadenia sú priamo uplatniteľné v ich vnútroštátnych právnych predpisoch.
<P>
Bulharské orgány poslali celú potrebnú dokumentáciu svojim rumunským partnerom a potvrdili, že loď je uvedená v registri Európskej únie a má všetky povolenia na lov rýb vo vodách Čierneho mora. Napriek tomu na rumunskej strane nedošlo k žiadnemu pokroku. Jedinou odpoveďou bolo, že platia iba rumunské právne predpisy a ústava krajiny.
<P>
Vyjadrujeme hlboké znepokojenie nad tým, že rovnaký prístup do vôd Európskej únie je pre profesionálnych rybárov naďalej obrovským problémom. Vyzývame svojich kolegov poslancov Európskeho parlamentu z Rumunska a Komisiu ako strážkyňu zmlúv, aby zasiahli ako sprostredkovatelia pri riešení tohto problému.
<SPEAKER ID="228" NAME="Monika Flašíková Beňová" AFFILIATION="S&amp;D">
(SK) Včera sme oslávili koniec 2. svetovej vojny, dnes oslavujeme Deň Európy a treba povedať, že Európska únia je veľmi osobitý a unikátny model, ktorý je postavený najmä na demokracii a na spolužití národov v Európskej únii.
<P>
O to je pre nás deprimujúcejšie, že práve v čase, keď oslavujeme takéto výrazné výročia, pár dní predtým maďarský parlament, neskôr maďarský prezident, podpísali ústavu, ktorá je v rozpore so základnými princípmi demokracie. Je to smutné aj preto, že maďarská vláda a Maďarsko ako krajina práve predsedá Európskej únii.
<P>
Viktor Orbán ako predseda maďarskej vlády pošliapal základné demokratické princípy. Nielenže nespolupracoval s opozíciou pri prijímaní základného zákona svojej krajiny, ale tým, ako je koncipovaná ústava, veľmi zásadným spôsobom narúša aj práva menšín, narúša aj dobré susedské vzťahy medzi jednotlivými členskými štátmi Európskej únie. Preto dúfam, že závery Benátskej komisie budú smerovať k tomu, že aj tento parlament prijme uznesenie, ktoré ukáže, že vláda Fideszu je pre Maďarsko zlou vládou.
<SPEAKER ID="229" NAME="Silvia-Adriana Ţicău" AFFILIATION="S&amp;D">
(RO) Každý rok sa 9. máj oslavuje ako Deň Európy a ja využívam túto príležitosť na to, aby som poslala blahoželanie všetkým európskym občanom. Robert Schuman, francúzsky minister zahraničia, vo svojom vyhlásení z 9. mája 1950 naznačil, že Európa sa nevybuduje naraz alebo na základe jediného plánu, ale prostredníctvom konkrétnych úspechov, ktoré povedú predovšetkým ku vzniku skutočnej solidarity. Cieľom Schumanovho plánu bolo spojiť trhy, modernizovať a rozšíriť výrobu uhlia a ocele, ako aj zlepšiť a zaviesť rovnaký životný štandard pre pracovníkov v týchto priemyselných odvetviach.
<P>
Členské štáty v súčasnosti čelia hospodárskej, finančnej a sociálnej kríze, čo viac než kedykoľvek predtým vyvoláva potrebu solidarity a dodržiavania základných zásad Únie. Vyzývam preto na zrušenie prekážok, ktoré bránia voľnému pohybu rumunských a bulharských pracovníkov. Žiadam tiež od členských štátov podporu novej priemyselnej politiky a novej inovačnej politiky, ktoré budú schopné vytvárať pracovné miesta umožňujúce európskym občanom slušný život.
<SPEAKER ID="230" NAME="Kinga Göncz" AFFILIATION="S&amp;D">
(HU) Ak chceme, aby rómska stratégia priniesla výsledky, musíme súbežne zlepšovať situáciu v oblasti vzdelávania, zamestnanosti, zdravotnej starostlivosti a bývania a tiež bojovať s protirómskymi náladami, slovnými prejavmi nenávisti a diskrimináciou Rómov. Nič z toho nemôže byť účinné, ak budeme ignorovať to ostatné.
<P>
Rómska stratégia Komisie sa zameriava iba na jednu stránku, na sociálne úlohy, a aj v tomto smere presúva zodpovednosť predovšetkým na členské štáty. Žiaľ, sotva sa zmieňuje o potrebe boja s protirómskymi náladami, teda o ľudskoprávnom rozmere tejto problematiky. Komisia nereagovala, keď polovojenské skupiny celé týždne ohrozovali rómskych občanov v maďarskej obci Gyöngyöspata, a maďarská vláda zasiahla, až keď napätie a provokácie prerástli do násilia. Obávam sa, že ak Európa neukáže ochotu zohrávať väčšiu úlohu v zlepšovaní situácie Rómov, než bolo uvedené v oznámení Komisie, podobné situácie budú vznikať znova a znova. Ešte však nie je neskoro urobiť zmeny. Radi by sme počuli vystúpenie pani komisárky Viviane Redingovej na túto tému.
<SPEAKER ID="231" NAME="Teresa Riera Madurell" AFFILIATION="S&amp;D">
(ES) Chcela by som vás požiadať o pozornosť a pripomenúť vám, že tento rok bol vyhlásený za Medzinárodný rok chémie na pamiatku udelenia Nobelovej ceny za chémiu pani Marie Curie presne pred 100 rokmi.
<P>
Pod heslom "Chémia - náš život, naša budúcnosť" je cieľom, aby si spoločnosť viac uvedomovala príspevok chémie k nášmu blahobytu.
<P>
Chémia umožnila vznik vakcín a antibiotík, ktoré zdvojnásobili našu priemernú dĺžku života, a je kľúčom k vývoju nových zdrojov energie a zlepšovaniu potravín. Chemický priemysel je navyše v Európe strategickým odvetvím s 25 000 spoločnosťami, ktoré priamo alebo nepriamo zamestnávajú päť miliónov ľudí.
<P>
My v Parlamente preto musíme urobiť všetko, čo je v našich silách, aby bol Medzinárodný rok chémie úspešný, pretože, ako povedala Marie Curie, teraz je čas viac pochopiť, aby sme sa mohli menej báť. Tohtoročná oslava je vhodnou príležitosťou, aby sme si to uvedomili.
<SPEAKER ID="232" NAME="Predsedajúca">
Týmto uzatváram tento bod rokovania.
