<CHAPTER ID="025">
Kontrola plnenia rozpočtu nástroja predvstupovej pomoci (krátke prednesenie) 
<SPEAKER ID="227" NAME="Predsedajúci">
Ďalším bodom programu je krátke prednesenie správy pani Kratsovej-Tsagaropoulovej v mene Výboru pre kontrolu rozpočtu o kontrole rozpočtového plnenia nástroja predvstupovej pomoci (IPA) v roku 2007 (2008/2206 (INI)).
<SPEAKER ID="228" NAME="Rodi Kratsa-Tsagaropoulou">
spravodajkyňa. - (EL) Vážený pán predsedajúci, pán komisár, dámy a páni, v prvom rade mi dovoľte zopakovať, že nástroj predvstupovej pomoci je novým nástrojom financovania Európskej únie na poskytnutie predvstupovej pomoci na obdobie 2007 - 2013 a nahrádza predchádzajúce programy pre kandidátske a potenciálne kandidátske krajiny, a to programy PHARE, CARDS, ISPA a iné.
<P>
Nový nástroj zahŕňa päť prvkov, ktoré pokrývajú priority vymedzené v súlade s potrebami prijímajúcej krajiny, a to konkrétne pomoc na transformáciu a budovanie inštitúcií, cezhraničná spolupráca, regionálny rozvoj, rozvoj ľudských zdrojov a rozvoj vidieka.
<P>
Správa Parlamentu je prvým preskúmaním uplatňovania tohto nového nástroja a má dvojaký cieľ:
<P>
po prvé, zabezpečiť, aby financovaný projekt bol čo najviac v súlade s predvstupovými prioritami, hlavne pokiaľ ide o životné prostredie, rodovú rovnosť, jadrovú bezpečnosť a zvýšenie zamestnanosti;
<P>
po druhé, vyhýbať sa chybám z minulosti, napríklad takým, aké sa oneskorene zistili pri uplatňovaní programov PHARE, SAPARD a ISPA v Bulharsku a Rumunsku.
<P>
Veríme, že lepšie výsledky v tejto oblasti sa podarí dosiahnuť, ak Parlament bude od začiatku pozorne sledovať uplatňovanie nového nástroja, a to je dôvod, prečo sme žiadali o vypracovanie správy z vlastnej iniciatívy.
<P>
V návrhu uznesenia vyjadruje Parlament spokojnosť s vysokou mierou plnenia záväzkov nástroja IPA v roku 2007, vyjadruje však ľútosť nad výrazným oneskorením pri schvaľovaní príslušných nariadení, ako aj pri plnení programov, ktoré sa začalo v roku 2008. Chceli by sme tiež zdôrazniť, že účelom parlamentnej kontroly predvstupovej pomoci nie je len preskúmať, či boli dostupné finančné prostriedky vyčlenené zákonným spôsobom, ale aj zhodnotiť, či boli dostupné finančné prostriedky vôbec vyčlenené na predvstupové priority a či sa dosiahli očakávané výsledky.
<P>
V správe žiadame o väčšiu rovnováhu medzi projektmi určenými na plnenie politických kritérií a projektmi určenými na zosúladenie krajiny s acquis Spoločenstva. Zároveň žiadame tiež o posilnenie horizontálnych a regionálnych programov. Takisto žiadame, aby sa kládol osobitný dôraz na boj proti korupcii, organizovanému zločinu a nezamestnanosti mladých ľudí. Žiadame viac finančných prostriedkov na posilnenie práv žien a rovnaké príležitosti vo všeobecnosti. Žiadame posilnenie cezhraničnej spolupráce, aby sa vo väčšej miere podporovalo zmierenie a dobré susedské vzťahy medzi prijímajúcimi krajinami a tiež medzi nimi a členskými štátmi Európskej únie.
<P>
Na záver, myslíme si, že nástroj na predvstupovú pomoc je logickým a pružným mechanizmom na optimalizáciu finančnej pomoci kandidátskym a potenciálnym kandidátskym krajinám. Na dosiahnutie maximálnej návratnosti musí však tento nástroj zostať v súlade s prioritami vstupu a sociálnymi a politickými podmienkami, ktoré sú v každej krajine iné. Z tohto dôvodu Parlament dúfa, že bude mať rozhodujúcu úlohu v uplatňovaní a prispôsobovaní tohto nástroja.
<SPEAKER ID="229" NAME="Joe Borg">
člen Komisie. - Vážený pán predsedajúci, v mene Komisie by som sa chcel poďakovať Parlamentu za to, že nám umožnil vyjadriť sa k správe o kontrole rozpočtového plnenia nástroja predvstupovej pomoci (IPA) v roku 2007, a pani spravodajkyni Kratsovej-Tsagaropoulovej za veľmi hodnotnú správu, ktorú pripravila z vlastnej iniciatívy.
<P>
Z celkového hľadiska môžeme súhlasiť so zisteniami a odporúčaniami správy, ktoré sú v úplnom súlade s názormi Komisie o tom, ako čo najlepšie využiť finančnú pomoc pre západný Balkán a Turecko.
<P>
Komisia uznáva oneskorenie zavádzania programov IPA na rok 2007 z dôvodu neskorého prijatia právneho rámca pre nástroj IPA. Môžem vás však uistiť, že Komisia vyvinula maximálne úsilie, aby obmedzila prieťahy v uplatňovaní na miestnej úrovni. Zároveň v priebehu roku 2008 presadzovala prípravu riadiacich štruktúr a podrobný návrh projektov.
<P>
V tomto rámci Komisia zabezpečí, aby mal nástroj IPA viditeľný účinok v prijímajúcich krajinách.
<P>
Dovoľte mi, aby som sa podrobnejšie vyjadril k niektorým otázkam, ktoré nastolila táto správa. Pokiaľ ide o rovnováhu medzi politickými kritériami a transpozíciou acquis communautaire, Komisia už vo všetkých krajinách zvýšila prostriedky pre projekty v oblasti politických kritérií v rámci IPA na rok 2008 a postupne v tom bude pokračovať.
<P>
Avšak v súvislosti so súčasnou finančnou krízou tiež potrebujeme dosiahnuť primeranú rovnováhu programov na roky 2009 a 2010, a to medzi pretrvávajúcou podporou politických reforiem a finančnou pomocou krajinám na zmiernenie následkov hospodárskeho poklesu.
<P>
V tejto súvislosti správa správne určuje problémy, ktoré vyvolala finančná kríza, a potrebu ES reagovať na tieto problémy. Z toho dôvodu Komisia vytvorila na konci roku 2008 balík reakcie na krízu nástroja IPA v hodnote približne 250 miliónov EUR s cieľom vyvážiť okolo 600 miliónov EUR v úveroch od medzinárodných finančných inštitúcií.
<P>
Opatrenia sa v úzkej koordinácii s medzinárodnými finančnými inštitúciami zamerajú na podporu malých a stredných podnikov v súkromnom sektore, investícií do energetickej účinnosti a podporu investícií a infraštruktúry v rámci národných programov IPA.
<P>
Komisia taktiež plne súhlasí s potrebou zaviesť decentralizovaný systém hospodárenia, ktorý by znamenal krok smerom k podpore vlastníctva a zodpovednosti kandidátskych a potenciálnych kandidátskych krajín. Krajinám sa poskytne poradenstvo a pomoc pri budovaní požadovaných verejných riadiacich štruktúr a kontrolných systémov verejných financií.
<P>
Podľa zásad nástroja IPA sú ochrana životného prostredia, dobrá správa vecí verejných, rozvoj občianskej spoločnosti, rodová rovnosť a nediskriminácia prierezové otázky a tvoria neoddeliteľnú súčasť návrhu projektu.
<P>
Organizácie občianskej spoločnosti sa v súčasnosti aktívnejšie zúčastňujú na vypracúvaní projektov a ich zavádzaní do praxe. V roku 2008 Komisia predstavila nástroj podpory občianskej spoločnosti ako nástroj na podporu rozvoja občianskej spoločnosti a napredovania regionálnej spolupráce, pre ktorý bol na obdobie 2008 - 2010 vyčlenený predbežný rozpočet 130 miliónov EUR.
<P>
Komisia súhlasí s názormi pani spravodajkyne, medzi ktoré napríklad patria význam vzdelávania, regionálna a cezhraničná spolupráca a rodová rovnosť.
<P>
Útvary Komisie berú plne do úvahy odporúčania Parlamentu a tešíme sa, ako budeme spolu s vami hodnotiť pokrok počas našich pravidelných stretnutí, na ktorých budeme mať príležitosť diskutovať o stratégiách finančnej pomoci a ich uplatňovaní.
<P>
Toto umožní ďalšie rozšírenie nepretržitého dialógu medzi našimi inštitúciami.
<SPEAKER ID="230" NAME="Predsedajúci">
Bod je uzavretý.
<P>
Hlasovanie sa uskutoční v stredu 22. apríla 2009.
