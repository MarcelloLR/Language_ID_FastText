<CHAPTER ID="011-03">
3. Severná Kórea
<SPEAKER ID="435" NAME="Presedajúca">
Ďalším bodom programu je rozprava o siedmich návrhoch uznesení o Severnej Kórei.
<SPEAKER ID="436" NAME="Bastiaan Belder">
autor. - (NL) Vážená pani predsedajúca, potláčanie akejkoľvek potenciálnej kritiky poriadku zavedeného v Severnej Kórei je také prísne, že do verejnej sféry sa nedostávajú žiadne informácie o jednotlivých disidentoch alebo aktivistoch. Tento názor je jednoznačne vyjadrený v závere otvoreného listu zo 14. júna, ktorý adresovalo päť organizácií na ochranu ľudských práv ministrom zahraničných vecí Európskej únie. Vyjadruje aj mieru závažnosti situácie vo vyhladovanom impériu Kima Čong-ila. Nepoznáme meno žiadneho z disidentov alebo aktivistov na území Severnej Kórey. Je nevyhnutné, aby k nám tieto informácie mohli prenikať. Situáciu v krajine nemožno porovnávať dokonca ani so situáciou v bývalom Sovietskom zväze alebo v Ceausescovom Rumunsku.
<P>
Otvorený list zo 14. júna obsahuje výzvu predstaviteľom európskych vlád, aby na neprestajné porušovanie základných práv severokórejských občanov v krajine i za jej hranicami reagovali oveľa aktívnejšie. Spoločné uznesenie Parlamentu obsahuje rôzne konkrétne odporúčania v tomto zmysle. Dobrá práca! Napríklad aj naďalej pripomínajme Číne na všetkých európskych politických úrovniach jej záväzky voči utečencom zo Severnej Kórey stanovené v zmluve.
<P>
Bezvýhradne podporujem aj odsek 14 uznesenia. Komisia chráni práva severokórejských pracovníkov v priemyselnom komplexe Kaesong prostredníctvom začlenenia jednoznačného ustanovenia o tomto bode do dohody o voľnom obchode s Južnou Kóreou.
<P>
Vážená pani predsedajúca, Severná Kórea oficiálne tvrdí, že svojim 24 miliónom obyvateľov zaručuje náboženskú slobodu. V praxi však podľa svedectiev utečencov každému, kto je prichytený pri rozdávaní biblií alebo pri účasti na tajnom modlitebnom stretnutí, hrozí, že ho pošlú do pracovného tábora či dokonca popravia. Začiatkom tohto mesiaca sme zistili, že Sona Džong-Nama umučili v severokórejskom väzení na smrť za to, že medzi svojimi spoluobčanmi šíril evanjelium, teda dobrú zvesť. Aké sú dôkazy jeho zločinu? Dvadsať kusov biblií a desať náboženských magnetofónových kaziet? Zdá sa, že severokórejské orgány majú z náboženstva doslova smrteľný strach.
<SPEAKER ID="437" NAME="Gerald Häfner" LANGUAGE="DE">
Vážená pani predsedajúca, dámy a páni, je správne, že sme dnes využili príležitosť a uskutočnili rozpravu o situácii v Severnej Kórei, v krajine, ktorá sa z dohľadu zvyšku sveta stratila tak komplexne, že len pár ľudí vie, čo sa v nej deje, a ľudia z tejto krajiny v podstate nevedia, čo sa deje vo zvyšku sveta.
<P>
Chcel by som sa sústrediť na dve veci. Prvá sa týka situácie v oblasti ľudských práv v Severnej Kórei, kde sa ľudia strácajú na uliciach a trávia zvyšok života v táboroch, kde niekedy aj druhá generácia ľudí strávi uväznená v týchto táboroch celý život, pretože ich rodičia údajne spáchali trestný čin, kde ľudí verejne popravujú a ďalších nútia, aby sa na tieto popravy pozerali, a kde sa deje oveľa viac. Sme presvedčení, že je najvyšší čas, aby situáciu v oblasti ľudských práv v Severnej Kórei vyšetril nezávislý výbor, ako sme navrhli v tejto spoločnej správe.
<P>
Chcel by som sa zmieniť aj o druhej otázke. Odísť z tejto krajiny, utiecť, je absurdne zložité. Možnosť vybrať si miesto na život a slobodne sa pohybovať by mala byť jedným z najzákladnejších ľudských práv, ktoré by malo byť samozrejmosťou. V súčasnosti sa však stretávame so situáciou, v ktorej tých, ktorým sa podarilo zo Severnej Kórey odísť, často v inej krajine neprijmú alebo ich pošlú späť.
<P>
Preto by som rád naliehavo vyzval predovšetkým veľvyslanectvá členských štátov EÚ, aby prijímali ľudí, ktorým sa podarí utiecť na uvedené veľvyslanectvá, a pomohli im dostať sa do bezpečnejších krajín a získať dostatočnú podporu potrebnú na začatie nového života. Keď zvážime situáciu, v ktorej sa títo ľudia nachádzajú, je to dôležité. To, čo sa v tejto krajine v súčasnosti deje, je príšerné.
<SPEAKER ID="438" NAME="Miroslav Mikolášik">
autor. - Vážená pani predsedajúca, Kórejská ľudovodemokratická republika nie je ani zďaleka demokratická, pretože má jednu z najhorších bilancií v oblasti porušovania ľudských práv na svete. Moje osobné stretnutie so zástupcami občianskej spoločnosti na Kórejskom polostrove v skutočnosti poskytlo ďalší bolestivý dôkaz o mimoriadnej znepokojujúcom a zásadnom porušovaní ľudských práv v krajine. Som veľmi sklamaný, že situácia v oblasti ľudských práv v KĽDR sa od posledného uznesenia Európskeho parlamentu nezlepšila. Práve naopak, zhoršila sa. V koncentračných táboroch v súčasnosti naďalej zadržiavajú viac ako 150 000 politických väzňov, ktorí vykonávajú nútenú prácu, mučia ich a úmyselne držia o hlade. Navyše, šokuje ma postup prisudzovania viny príbuzným osobám, ktorý vedie k väzneniu celých rodín vrátane detí. EÚ a jej členské štáty preto musia spojiť svoje úsilie a vyvinúť na vládu KĽDR väčší diplomatický a politický tlak, aby dodržiavala ľudské práva svojich občanov.
<P>
Rád by som svoje vystúpenie ukončil jednou myšlienkou. Zároveň je potrebné, aby sme zabránili dvojstranným a mnohostranným sankciám, ktoré by mali výrazný negatívny vplyv na obyčajných zbedačených občanov Severnej Kórey, ktorí už trpia v dôsledku systematického hladovania a útlaku.
<P>
(potlesk)
<SPEAKER ID="439" NAME="Janusz Wojciechowski" LANGUAGE="PL">
Vážená pani predsedajúca, je veľmi správne že Parlament prejavuje záujem o situáciu v Severnej Kórei, pretože v našich spoločnostiach vyvoláva veľké obavy.
<P>
Nedávno sme mali možnosť vidieť športovcov zo Severnej Kórey na majstrovstvách sveta FIFA vo futbale. Veľký dojem na nás urobili vo svojom prvom zápase, keď ako rovnocenní partneri bojovali s Brazíliou. V ďalších zápasoch sa im už tak nedarilo. Prečo hovorím o tomto športovom podujatí? Nuž, existujú správy o tom, že keď Severná Kórea naposledy pred 40 rokmi hrala vo štvrťfinále majstrovstiev sveta, na ktorých hráči krajiny dosiahli obrovský úspech, orgány kórejského režimu ich výkon nepovažovali za uspokojivý. Po skončení majstrovstiev boli hráči vystavení represiám a umiestnení do táborov nútenej práce. Rád by som upriamil pozornosť na túto skutočnosť, aby sme sa zaoberali aj súčasnou situáciou a pokúsili sa zabezpečiť, aby sa neudialo nič podobné. Potrebujeme výzvu a tlak zo strany športových orgánov, ktoré disponujú určitými možnosťami na vyvinutie tlaku na kórejské orgány s cieľom zabezpečiť, aby tentoraz k ničomu podobnému nedošlo. Veľmi nás znepokojuje, čo sa bude ďalej diať s týmito športovcami.
<SPEAKER ID="440" NAME="Jaromír Kohlíček" LANGUAGE="CS">
Kórejská ľudovodemokratická republika je už mnoho rokov predstavovaná ako krajina s najzávažnejším porušovaním ľudských práv. Je určite potrebné vyjadriť súhlas s návrhom uznesenia v bodoch, ktoré obsahujú výzvu na ukončenie verejných popráv, zrušenie trestu smrti, ukončenie mučenia a prepustenie politických väzňov.
<P>
Na druhej strane považujem výzvu na zabezpečenie prístupu k potravinám a humanitárnej pomoci všetkým občanom podľa potrieb za pokryteckú. Je notoricky známe, že Severná Kórea má dlhodobé problémy so zabezpečovaním dostatočného množstva potravín, a ak sa nemýlim, podobné problémy má aj mnoho krajín v Afrike a Ázii. Európsky parlament však podobné výzvy voči vládam týchto krajín neuplatňuje.
<P>
Nemení to nič na skutočnosti, že v krajine je nedostatok potravín a že tento nedostatok predstavuje z objektívneho hľadiska závažný problém, pretože spôsobuje podvýživu a s ňou spojené zdravotné problémy obyvateľov krajiny. Situácia je bez pochýb závažná a vôbec nie som presvedčený o tom, že niekoľko navrhovaných opatrení v uznesení prinesie výrazné zlepšenie. Kritika autorov, ktorí ju presadili voči Číne, predstavuje klasický príklad pokryteckého prenášania zodpovednosti a odhaľuje politiku dvojitého metra zo strany autorov. Všetky krajiny Európskej únie sa vyzývajú na prijímanie utečencov zo Severnej Kórey, kým Európska únia zároveň uplatňuje voči všetkým svojim susedom na juhu readmisné dohody. Ak táto skutočnosť nie je príkladom používania dvojitého metra, potom skutočne neviem, ako nazvať tieto pokrytecké formulácie.
<P>
V celom uznesení nie je ani náznak úsilia o zníženie napätia a o demilitarizáciu Kórejského polostrova, to sú potrebné kroky správnym smerom. Nikto z Konfederatívnej skupiny Európskej zjednotenej ľavice - Nordickej zelenej ľavice nemôže hlasovať za takto formulované uznesenie.
<SPEAKER ID="441" NAME="Kristian Vigenin">
autor. - Vážená pani predsedajúca, v prvom rade by som chcel zdôrazniť, že v súvislosti so situáciou v Severnej Kórei vládne v tomto Parlamente všeobecná zhoda. Dospieť k spoločnému uzneseniu bolo veľmi jednoduché a ako vidíte, k tomuto uzneseniu neboli predložené žiadne pozmeňujúce a doplňujúce návrhy, čo znamená, že ho jednotne podporujeme.
<P>
Na druhej strane by som však chcel upozorniť na jeden bod, o ktorom sa včera rokovalo aj v našej skupine, že možno využívanie naliehavého postupu nepredstavuje pri podobných otázkach najlepšie riešenie, pretože v Kórei sa skutočne nedeje nič naliehavé. Možno máme právo na dlhšie časové obdobie, aby sme vypracovali komplexnejšie uznesenie a podrobnejšie prerokovali možné odporúčania a komplexnejšie riešenia, ktoré môžeme ponúknuť.
<P>
Nechcem opakovať to, čo sa už uviedlo v uznesení o vážnom porušovaní ľudských práv v tejto krajine. V súčasnosti možno vo svete neexistuje podobná krajina. Chcel by som však zdôrazniť, že najohavnejšie zo všetkých týchto porušení sú zrejme verejné popravy, na ktorých sa zúčastňujú deti. Nemyslím si, že by sme mali všetky tieto porušenia zoraďovať podľa závažnosti, avšak toto je skutočne ohavné.
<P>
V našom uznesení sme, našťastie, uznali, že určitú úlohu tu zohráva Čína. Zmeny v Číne vrátane oblasti ľudských práv pre nás možno nie sú dostačujúce, predstavujú však dobrý príklad a je možné, že Čína dokáže využiť svoje vzťahy na presadenie určitých zmien v Severnej Kórei. V rámci nášho dvojstranného dialógu s Čínou by mala byť táto téma jedným z budúcich predmetov našich rokovaní.
<P>
Na záver mi dovoľte uviesť, že vymenovanie osobitného vyslanca EÚ v Severnej Kórei by mohlo byť veľmi správnym krokom smerom k možnosti presadiť komplexnejší prístup k tejto otázke.
<SPEAKER ID="442" NAME="Monica Luisa Macovei">
v mene poslaneckého klubu PPE. - Vážená pani predsedajúca, obchodovanie s ľuďmi v Severnej Kórei je aj naďalej vážnym problémom. Na základe správ končí 80 % Severokórejčanov v Číne ako obeť obchodovania s ľuďmi. Voči prostitúcii, znásilneniam, dohodnutým manželstvám a obchodníkom s nevestami sú zraniteľné najmä ženy. Mnohé obete obchodovania s ľuďmi nehovoria po čínsky a žijú akoby vo väzení.
<P>
Právne postavenie Severokórejčanov a politika čínskej vlády zameraná na zadržiavanie utečencov a ich posielanie späť do Severnej Kórey zvyšuje zraniteľnosť utečencov voči obchodovaniu s ľuďmi na účely nútenej práce a sexuálneho vykorisťovania. Čínske ani severokórejské orgány im neposkytujú žiadnu ochranu a medzinárodné spoločenstvo uznáva ich situáciu len v malej miere. Čína musí zmeniť svoje právne predpisy a poskytovať obetiam obchodovania s ľuďmi ochranu, nie posielať ich späť do Severnej Kórey. Na záver chcem uviesť, že zabíjanie, mučenie a nezákonné väznenie ľudí je vždy naliehavým problémom.
<SPEAKER ID="443" NAME="David Martin">
v mene skupiny S&D. - Vážená pani predsedajúca, takmer celý tento Parlament sa zhoduje v tom, že situácia v oblasti ľudských práv v Severnej Kórei je naliehavá. Z uvedeného dôvodu nebudem rozvádzať záležitosti, o ktorých sa zmienili moji kolegovia.
<P>
Skutočnou otázkou zostáva, ako môžeme túto situáciu riešiť. Skutočnosť, že Severná Kórea sa rozhodla byť Gretou Garbo medzinárodného spoločenstva - "chceme byť sami" -, neznamená, že by sme ju mali nechať na pokoji. V Severnej Kórei žije 24 miliónov ľudí, ktorí potrebujú našu pomoc. V duchu uznesenia by som vám rád navrhol štyri opatrenia, ktoré by sme mohli prijať.
<P>
Po prvé, musíme aj naďalej poskytovať humanitárnu pomoc, je však potrebné zaručiť, aby sa táto pomoc dostávala k ľuďom a aby v žiadnom prípade nepodporovala režim. Po druhé, mali by sme aj naďalej zvyšovať financovanie mimovládnych organizácií (MVO), ktoré sa pokúšajú poskytovať Severnej Kórei pomoc, a najmä tých MVO, ktoré sa pokúšajú dostať informácie do Severnej Kórey. V krajine, v ktorej sa vôbec neposkytujú informácie, je rádio skutočne nevyhnutnosť. Po tretie, mali by sme požiadať Catherine Ashtonovú, aby vymenovala osobitného vyslanca, ktorý by začal dialóg s Číňanmi, Rusmi a s Organizáciou Spojených národov s cieľom vyvíjať sústavný tlak na Severnú Kóreu. Na záver, mali by sme vyvinúť maximálne úsilie s cieľom poskytovať pomoc utečencom. Ako uviedli ďalší kolegovia, ľudia zo Severnej Kórey utekajú a neposkytuje sa im pomoc, ktorú si zaslúžia.
<SPEAKER ID="444" NAME="Marek Henryk Migalski" LANGUAGE="PL">
Bohužiaľ, situácia nie je taká, ako ju opísali páni Vigenin a Martin. Žiaľ, nie je pravda, že sme sa v tomto Parlamente v danej záležitosti zhodli, pretože pred chvíľou sme počuli zo strany komunistov, že majú voči našej pozícii určité výhrady. Je to poľutovaniahodné, pretože sa zdá, že v tejto otázke by sme mali byť jednotní.
<P>
Pochádzam z krajiny, v ktorej vládol komunizmus. Ako mladík som bol svedkom toho, čoho je schopný komunizmus, a pamätám si na nádej, s ktorou sme očakávali hlas slobodného sveta, sveta Západu. Občas sme preceňovali jeho význam, čakali sme však s veľkou radosťou a dúfali sme, že niekto vystúpi za naše práva. Myslím si, že my ako slobodný svet by sme mali zaručiť, aby tento hlas zaznel aj v súčasnosti. Len preto musíme, ako povedal pán Häfner, v Severnej Kórei zabezpečiť aspoň existenciu slobodných médií a prístup k nim. Mali by sme sa o to usilovať, samozrejme v spolupráci so Spojenými štátmi, pretože len vďaka spolupráci tohto druhu budeme môcť zabezpečiť prístup Severokórejčanov k slobodným médiám. Práve to by sme mali zaručiť.
<SPEAKER ID="445" NAME="Thomas Mann" AFFILIATION="PPE">
(DE) Vážená pani predsedajúca, my fanúšikovia futbalu v súčasnej dobe zažívame to, čo je na športe dobré: tímového ducha, radosť z výhry a, tak ako včera večer, aj úctu k protivníkovi. Zažili sme však aj to, že za porážky boli zodpovední hráči osobne.
<P>
Neustále koluje fáma, že po svojom skorom odchode z majstrovstiev museli reprezentanti Severnej Kórey vykonávať nútenú prácu. Dúfam, že táto informácia je nepravdivá. Vyzývam vládu Severnej Kórey, aby objasnila miesto pobytu hráčov. Skutočnosť, že sa o nich obávame, nie je vôbec prekvapujúca, pretože ide o krajinu, v ktorej vedenie štátu trestá kritiku, v ktorej mučia a zle zaobchádzajú s desiatkami tisícov ľudí a v ktorej žije nespočetné množstvo ľudí trpiacich podvýživou.
<P>
EÚ musí aj naďalej viesť rovnako intenzívny seriózny dialóg s takzvaným drahým vodcom Kórejskej ľudovodemokratickej republiky Kimom Čong-ilom. Je načase skoncovať s nútenou prácou a mučením a zrušiť trest smrti a verejné popravy. Ani možné víťazstvá vo futbalových zápasoch nemôžu skryť realitu tejto situácie. Severná Kórea má stále nedostatky vo všetkých oblastiach: v ľudských právach, v šanci na prežitie a v úcte k jednotlivcom.
<SPEAKER ID="446" NAME="Charles Tannock" AFFILIATION="ECR">
Vážená pani predsedajúca, v KĽDR dochádza k takej izolácii, že o porušovaní ľudských práv, ku ktorým tam v skutočnosti dochádza, sa môžeme len domnievať. Občas uniknú informácie od utečencov a realita je skutočne príšerná. Zdá sa, že tábory nútenej práce, únosy, svojvoľné zadržiavanie a mučenie sú charakteristické znaky tyranského režimu Kima Čong-ila. Trest smrti sa uplatňuje pravidelne bez ohľadu na zásady právneho štátu.
<P>
Všetci máme v súvislosti so Severnou Kóreou aj naďalej mimoriadne obavy. A to nielen z dôvodu vnútroštátnej situácie, ale aj z dôvodu agresívneho, impulzívneho, dokonca až paranoického správania krajiny na medzinárodnej scéne. Bohužiaľ, Pchjongjang má jadrové zbrane a usiluje sa o spoluprácu s ďalšími hanebnými režimami vo svete, ako napríklad s Iránom. Aj nedávne potopenie juhokórejského námorného plavidla bolo bez pochýb úmyselným útokom Severnej Kórey.
<P>
V tejto súvislosti musí ČĽR ako člen Bezpečnostnej rady OSN prevziať svoju zodpovednosť a vyvíjať tlak na Severnú Kóreu. Myslím si však, že trvalé zlepšenie situácie v oblasti ľudských práv v Severnej Kórei nastane len vtedy, ak dôjde k zmene režimu a k demokratizácii, a dúfam, že aj k prípadnému opätovnému zjednoteniu s demokratickou Južnou Kóreou.
<SPEAKER ID="447" NAME="Joanna Katarzyna Skrzydlewska" AFFILIATION="PPE">
(PL) Vážená pani predsedajúca, mám veľmi ťažké priezvisko a už som si zvykla, že mnohí ľudia ho nevedia správne vysloviť.
<P>
História ukazuje, že v krajinách, v ktorých vládne totalitný režim, dochádza k porušovaniu ľudských práv dennodenne. Situácia v Severnej Kórei je však hrozná. Vláda Kórejskej ľudovodemokratickej republiky popiera existenciu problému porušovania ľudských práv. Toto tvrdenie je však úplne v rozpore s očitými svedectvami utečencov. V krajine sa nachádzajú pracovné tábory predstavujúce pre mnohé tisíce kórejských občanov, ktorí sa odvážili kritizovať totalitný systém alebo ktorí sú "nebezpeční" z politického hľadiska, miesta mučenia, otroctva a hladu. Človek je v Kórei ponížený na úroveň predmetu bez slobodnej vôle alebo bez možnosti otvorene vyjadriť túto vôľu. Vieme napríklad o prípadoch manželských párov, ktoré boli nútené rozviesť sa, pretože nepatrili do rovnakej spoločenskej triedy.
<P>
Preto vyzývam všetky krajiny, ktoré majú so Severnou Kóreou akékoľvek druhy hospodárskych väzieb, aby vyvíjali tlak na tamojšiu vládu a ukázali, že svet nie je voči situácii mnohých tisícov Kórejčanov ľahostajný a že táto situácia nezostane len záležitosťou Severnej Kórey.
<SPEAKER ID="448" NAME="Jacek Protasiewicz" AFFILIATION="PPE">
(PL) Vážená pani predsedajúca, Severná Kórea a Kuba predstavujú posledné pozostatky komunizmu vo svete. Bohužiaľ, je tragické, že 20 rokov po páde tohto zločinného systému v Európe existujú krajiny, v ktorých ľudia v mene tejto chorej ideológie umierajú od hladu, sú mučení, väznení alebo nútení pracovať v pracovných či koncentračných táboroch.
<P>
Snom mnohých Severokórejčanov je jednoducho utiecť zo svojej krajiny. Ako ľudia slobodného sveta sme povinní - a to najmä v rámci vzťahov s Čínskou ľudovou republikou, pretože vzťahy s ňou sa rozvíjajú - zaručiť, aby týchto utečencov nevracali kórejským orgánom, pretože to pre nich znamená prísny trest odňatia slobody alebo jednoducho smrť. Upriamujem pozornosť na toto hľadisko nášho uznesenia, pretože nie som presvedčený o účinnosti výziev nášho Parlamentu alebo celého slobodného sveta, ktorých cieľom je zastaviť porušovanie ľudských práv v Severnej Kórei. Ak teda nedokážeme účinne dosiahnuť zlepšenie situácie v samotnej Kórei, urobme všetko, čo je v našich silách, aby tí, ktorým sa podarilo z tohto väzenia uniknúť, mali šancu na lepší život, a to hoci aj v Číne, ktorá má, samozrejme, ako štát ďaleko od európskych noriem slobody, demokracie a dodržiavania ľudských práv. Je tam však lepší život ako v Severnej Kórei.
<SPEAKER ID="449" NAME="Elena Băsescu" AFFILIATION="PPE">
(RO) Situácia v oblasti ľudských práv v Severnej Kórei vzbudzuje mimoriadne veľké obavy. Vedenie tejto krajiny zakazuje akúkoľvek formu politickej opozície, demokratické voľby, tlač a náboženskú slobodu.
<P>
Utrpenie obyvateľov Severnej Kórey a nedostupnosť základných potravín alebo humanitárnej pomoci nás nemôže nechať chladnými. Mám obavy najmä v súvislosti so situáciou žien a detí v Severnej Kórei, pretože viac ako tretina z nich trpí podvýživou.
<P>
Podľa správ sa viac ako 150 000 Severokórejčanov aj naďalej nachádza v šiestich pracovných táboroch. Neposkytujú im žiadnu zdravotnú starostlivosť a dostávajú len veľmi málo potravín. V skutočnosti sa nevydarila menová reforma z novembra 2009, čo viedlo k zvýšeniu úrovne chudoby obyvateľstva.
<P>
Myslím si, že Európska únia musí podporiť vytvorenie vyšetrovacieho výboru OSN, ktorý dokáže porušovanie ľudských práv v Severnej Kórei.
<SPEAKER ID="450" NAME="Lidia Joanna Geringer de Oedenberg" AFFILIATION="S&amp;D">
(PL) Vážená pani predsedajúca, Organizácia Spojených národov a mnohé mimovládne organizácie neustále podávajú medzinárodnému spoločenstvu správy o represiách voči desiatkam tisícov Severokórejčanov. Mučenie a tresty v táboroch nútenej práce, ktorých dôvodom sú často politické názory, sú tam každodennou praxou. Výrazná časť populácie trpí podvýživou a nedostatkom primeranej zdravotnej starostlivosti a vláda Severnej Kórey odmieta všetky formy spolupráce s orgánmi Organizácie Spojených národov. Preto nie je možné, aby mali ľudia zo Severnej Kórey prístup k akejkoľvek forme medzinárodnej humanitárnej pomoci.
<P>
Myslím si, že je morálnou povinnosťou Európskeho parlamentu, aby vyzval orgány Kórejskej ľudovodemokratickej republiky na čo najrýchlejšie ukončenie týchto praktík. Navyše, Európska komisia by vzhľadom na výrazný vplyv Čínskej ľudovej republiky na politiku Pchjongjangu mala predniesť tieto záležitosti v rámci dialógu Európskej únie s Čínou. Vzhľadom na lepšiu koordináciu našej činnosti by bolo vhodné vymenovať osobitného vyslanca Európskej únie v Severnej Kórei.
<SPEAKER ID="451" NAME="Jaroslav Paška" AFFILIATION="EFD">
(SK) Kórejská ľudovodemokratická republika je snáď už posledným prežívajúcim pozostatkom 2. svetovej vojny. Ideologické rozdiely a mocenské záujmy rozdelili kórejský národ na dva štáty, ktorých vodcovia dodnes súperia o svoju pravdu pri svojom svetonázorovom videní sveta.
<P>
Na severe Kórejského polostrova tak vzniklo jedno obrovské geto, v ktorom sú uväznené milióny Kórejčanov, ktorí môžu pod militantnou správou svojho režimu o slobodnom živote iba snívať.
<P>
Severokórejskí vodcovia pod zámienkou, že krajina je vo vojnovom stave držia svojich občanov stále v tomto militantnom režime. Ako teda Kórejčanom v tejto situácii pomôcť?
<P>
Aktívnejším spoločným postupom svetových mocností. Mocnosti Kórejčanov rozdelili, a preto teraz musia spolu na vodcov severnej Kórey vyvinúť dôrazný tlak aj pod hrozbou trestného stíhania za zločiny proti ľudskosti, aby dopriali slobodu severokórejskemu ľudu.
<SPEAKER ID="452" NAME="Cristian Dan Preda" AFFILIATION="PPE">
(RO) V Severnej Kórei dochádza k takému množstvu prípadov porušovania ľudských práv, že nie je možné vymenovať ich všetky. K najzávažnejším z nich pravdepodobne patrí hladovanie obyvateľstva a rozdiely v rozdeľovaní potravín medzi tých, ktorí sú prívrženci režimu a vlády, a tých, ktorí majú opačný postoj.
<P>
Podľa organizácie Amnesty International minulý rok trpelo hladom približne 9 miliónov občanov Severnej Kórey, čo je viac ako tretina obyvateľstva krajiny.
<P>
Za mimoriadne znepokojujúcu považujem aj situáciu týkajúcu sa kolektívnych trestov. V niektorých prípadoch posielajú do väzenských zariadení až tri generácie rodín. Ako už uviedol aj pán Tannock, v týchto zariadeniach prevláda surovosť, mučenie, nútená práca a verejné popravy. Väčšinu ľudí, ktorých pošlú do týchto táborov, už nikdy neprepustia. Ak majú deti, je možné, že tie strávia v zajatí celý život.
<P>
Na záver by som rád uviedol, že hoci vláda Severnej Kórey súhlasila s účasťou na všeobecnom pravidelnom preskúmavaní zo strany Rady Organizácie Spojených národov pre ľudské práva, je hrozné, že doteraz neprijala ani jedno z odporúčaní, ktoré dostala ako súčasť tohto rámca.
<SPEAKER ID="453" NAME="Tadeusz Zwiefka" AFFILIATION="PPE">
(PL) Vážená pani predsedajúca, do tohto zoznamu veľmi dramatických príbehov o Severnej Kórei musíme pridať ešte jeden bod. Mám na mysli jadrové vydieranie, ktoré používa Kim Čong-il a ktoré v určitom zmysle ochromilo svet. Západ dosť často, hoci možno neúmyselne, odvracia svoju pozornosť od udalostí na Kórejskom polostrove. Preto je potrebné, aby sme hovorili o konkrétnych zločinoch, ku ktorým tam dochádza, a aby sme obnovili naše výzvy. Medzinárodné spoločenstvo musí nájsť takú podobu sankcií, ktorú samotní obyvatelia Severnej Kórey pocítia čo najmenej. Nesmieme však klamať sami seba. Všetky sankcie, ktoré postihujú režim, nevyhnutne poznačia spoločnosť.
<P>
Preto si myslím, že v súčasnosti jediné účinné opatrenie zrejme predstavuje spolupráca s najbližšími susedmi Severnej Kórey, a to najmä v oblasti pomoci utečencom, pretože v budúcnosti budeme môcť účinne zakročiť v mene ľudí, ktorí v súčasnosti nemajú na výber, len vtedy, ak budeme mať konkrétne poznatky o situácii v komunistickom režime.
<SPEAKER ID="454" NAME="Kristalina Georgieva">
členka Komisie. - Vážená pani predsedajúca, chcela by som Parlamentu zablahoželať k uskutočneniu tejto rozpravy. Ak dovolíte, rada by som pozdravila malého chlapca, ktorý sedí na mieste číslo 582, pretože budúcnosť Severnej Kórey je pre budúcnosť našich detí dôležitá.
<P>
Zistenie, že v priebehu uplynulých siedmich rokov od prijatia prvej rezolúcie v kontexte OSN, v ktorej sa odsudzovala poľutovaniahodná situácia v oblasti ľudských práv v Severnej Kórei, došlo len k minimálnemu pokroku, ak k nemu vôbec došlo, je veľmi zarmucujúce. Komisia v plnej miere súhlasí s obavami, ktoré sa týkajú potreby riešenia veľmi závažnej situácie ľudských práv v krajine, ako sa uvádza v spoločnom návrhu uznesenia, o ktorom dnes rokujeme.
<P>
EÚ vyvíja úsilie s cieľom dosiahnuť takéto zlepšenie v medzinárodnom kontexte už od roku 2003, keď v Komisii pre ľudské práva v Ženeve iniciovala vypracovanie prvej rezolúcie. Odsúdila sa v nej situácia v Kórejskej ľudovodemokratickej republike, ktorá, ako sa už vyjadrili mnohí, nie je veľmi demokratická. EÚ okrem toho v rámci nášho dvojstranného politického dialógu so Severnou Kóreou aj naďalej upriamuje pozornosť na otázku ľudských práv. Ako uviedlo niekoľko rečníkov, na túto otázku poukazujeme aj v rámci našich rokovaní s Čínou. Ide konkrétne o otázku núteného návratu občanov Severnej Kórey, ktorí vstúpili do Číny nezákonne. Vo svojom úsilí budeme pokračovať. Týchto ľudí jednoducho nemožno považovať za hospodárskych migrantov.
<P>
Veľmi veľa prvkov zahrnutých do návrhu uznesenia už je súčasťou súčasnej politiky EÚ v oblasti ľudských práv v súvislosti so Severnou Kóreou. Veľmi vítame vzájomný súlad názorov poslancov, ako aj súlad názorov poslancov Parlamentu a Komisie. Plne súhlasíme s opatreniami, ktoré je potrebné prijať, vrátane bodu, na ktorý poukázali mnohí rečníci. Týka sa potreby udržať existujúce programy na pomoc najzraniteľnejším ľuďom v Severnej Kórei, ktorí majú obrovské ťažkosti. Nemali by sme ich trestať za hriechy ich vodcov.
<P>
Vo všeobecnosti s postupom v tejto oblasti súhlasíme. Komisia má však do istej miery odlišné názory v troch konkrétnych bodoch. Rada by som objasnila, o ktoré body ide, a dôvod našich odlišných názorov.
<P>
Prvým je návrh začleniť do dohody o voľnom obchode medzi EÚ a Južnou Kóreou ustanovenie o monitorovaní severokórejských pracovníkov v priemyselnom komplexe Kaesong. Text, o ktorom sa v rámci tejto dohody o voľnom obchode rokuje, poskytuje možnosť vytvorenia externých výrobných zón. Obe strany uznávajú, že takéto zóny by mohli podporiť cieľ dosiahnuť mier na polostrove, avšak kým sa zóna ako taká uzná v rámci dohody o voľnom obchode, musí jej vytvorenie navrhnúť jedna zo strán a zvážiť osobitný výbor zložený zo zástupcov oboch strán. V súčasnej politickej situácii je nepravdepodobné, že po nadobudnutí platnosti dohody o voľnom obchode sa z krátkodobého hľadiska takýto návrh predloží. Chcela by som vás však uistiť, že Komisia sa bude usilovať o vytvorenie dostatočných príležitostí na riešenie tejto otázky v neskoršej fáze.
<P>
Druhý návrh, ktorý je súčasťou návrhu uznesenia, sa týka možného vymenovania osobitného vyslanca EÚ v Severnej Kórei. Tento návrh dnes podporilo niekoľko rečníkov. EÚ je odhodlaná zintenzívniť svoj prínos v oblasti medzinárodnej koordinácie a vysoká predstaviteľka/podpredsedníčka má mimoriadne veľký záujem o presadzovanie tohto cieľa. V súčasnosti však zvažuje všetky možnosti týchto krokov v kontexte dvoch opatrení. Prvým je revízia mandátu všetkých osobitných predstaviteľov EÚ a druhým zriadenie Európskej služby pre vonkajšiu činnosť. Vysoká predstaviteľka/podpredsedníčka má v úmysle presadzovať vyššiu účasť EÚ v oblasti medzinárodnej koordinácie práve v tomto kontexte.
<P>
Tretí bod je návrh vyvíjať tlak s cieľom zriadiť vyšetrovací výbor OSN. Európska komisia mimoriadne oceňuje odôvodnenosť tohto návrhu v rámci návrhu uznesenia. Zároveň sme však presvedčení, že v tejto fáze by bolo rozumné vynaložiť všetko naše úsilie na podporu mandátu nového, nedávno vymenovaného osobitného spravodajcu OSN o situácii ľudských práv v Severnej Kórei pána Marzukiho Darusmana, ktorého Rada OSN pre ľudské práva poverila riešením otázky ľudských práv v Severnej Kórei. Vzhľadom na to musíme zaručiť, aby mal pri vykonávaní svojej práce maximálnu podporu. Komisia považuje v súčasnom období tento postup za lepší.
<P>
(potlesk)
<SPEAKER ID="455" NAME="Presedajúca">
Rozprava sa skončila.
<P>
Hlasovanie sa uskutoční v krátkom čase.
<P>
Písomné vyhlásenia (článok 149)
<SPEAKER ID="456" NAME="George Sabin Cutaş  " LANGUAGE="RO">
Situácia v súvislosti s ľudskými právami a humanitárnou pomocou v Severnej Kórei je aj naďalej chúlostivou otázkou a zdrojom obáv Európskej únie ako medzinárodného hráča, ktorý podporuje ľudské práva na celom svete. Na druhej strane Organizácia Spojených národov v rezolúcii z 25. marca 2010 vyjadrila obavy v súvislosti so závažným porušovaním občianskych, politických, hospodárskych, sociálnych a kultúrnych práv v Kórejskej ľudovodemokratickej republike. Je poľutovaniahodné, že vláda Severnej Kórey prijala rozhodnutie o odmietnutí spolupráce s OSN prostredníctvom mechanizmov na podporu ľudských práv vrátane mandátu osobitného spravodajcu o situácii ľudských práv v Severnej Kórei.
<P>
Povinnosťou EÚ je naliehavo požiadať Severnú Kóreu, aby dodržiavala ľudské práva. Je tiež potrebné, aby EÚ konala nezávisle a prostredníctvom pokračujúcich programov humanitárnej pomoci pomáhala obyvateľom tejto krajiny zachovať komunikačné kanály v rámci Severnej Kórey a udeľovala azyl utečencom zo Severnej Kórey, ktorí pricestovali do členských štátov.
<P>
Vymenovanie osobitného vyslanca Európskej únie v Severnej Kórei by nám umožnilo dôkladnejšie sledovať situáciu v oblasti ľudských práv v tejto krajine a zaručiť lepšiu koordináciu reakcií členských štátov na túto otázku.
