<CHAPTER ID="013">
Správa ekonomických záležitostí a článok 9 Lisabonskej zmluvy (rozprava) 
<SPEAKER ID="464" NAME="Predsedajúca">
Ďalším bodom programu je rozprava o otázke na ústne zodpovedanie, ktorú Rade predložili Stephen Hughes, Pervenche Berèsová a Udo Bullmann v mene skupiny S&D, o hospodárskom riadení a článku 9 Lisabonskej zmluvy - B7-0660/2010) a
<P>
o otázke na ústne zodpovedanie, ktorú predložili Stephen Hughes, Pervenche Berèsová a Udo Bullmann v mene skupiny S&D Komisii, o hospodárskom riadení a článku 9 Lisabonskej zmluvy - B7-0661/2010).
<SPEAKER ID="465" NAME="Pervenche Berès">
autorka. - (FR) Vážená pani predsedajúca, pán úradujúci predseda Rady, pán komisár, obe vaše inštitúcie veľmi usilovne pracovali v oblasti hospodárskeho riadenia a dnes sa v Európskom parlamente diskutuje o šiestich návrhoch Komisie o hospodárskom riadení.
<P>
V súčasnosti pracujeme v súlade s Lisabonskou zmluvou, ktorej článok 9 uvádza, že pri vymedzovaní a uskutočňovaní svojich politík a činností Únia, citujem, "prihliada na požiadavky spojené s podporou vysokej úrovne zamestnanosti, zárukou primeranej sociálnej ochrany, bojom proti sociálnemu vylúčeniu a s vysokou úrovňou vzdelávania, odbornej prípravy a ochrany ľudského zdravia". Tento článok je záväzný pre všetky inštitúcie Únie a vzťahuje sa na všetky jej politiky.
<P>
Napriek tomu ste ešte nevykonali hodnotenie sociálneho dosahu "balíka hospodárskeho riadenia", ktorý mám zvažovať. Komisii veľmi záleží na týchto hodnoteniach dosahov napríklad v súvislosti s vykonávaním právnych predpisov o ochoreniach spôsobených elektromagnetickým žiarením.
<P>
Treba to uvítať, no chceli by sme, aby sa s rovnakým nadšením pristupovalo aj k hospodárskemu riadeniu. Čoho sme inak svedkami? Sme svedkami toho, ako nám dnes pán komisár Rehn vysvetľuje, že jeho stratégia bude stáť na troch pilieroch: na jednej strane na raste, na druhej na hospodárskom riadení a napokon na dohľade finančných trhov. Ak však pravá ruka nevie, čo robí ľavá, nebude činnosť Európskej únie súvislá a nebude sa dodržiavať európske právo, pokiaľ ide o článok 9.
<P>
Preto vás naliehavo žiadame, aby ste zhodnotili sociálny dosah, pokiaľ ide o zamestnanosť, financovanie starobných dôchodkov, sociálnu ochranu, financovanie verejných služieb a opatrenia, ktoré plánujete prijať.
<P>
Aký dosah bude mať na váš cieľ stratégie do roku 2020 boj proti chudobe, keď na základe údajov z roku 2008 vieme, že v súčasnosti ohrozuje chudoba a sociálne vylúčenie v Európskej únii 116 miliónov ľudí?
<P>
Skutočnosť je taká, že Komisia vás - zrejme na základe tajného mandátu - v reakcii na obavy niektorých členských štátov žiada o reformu Paktu stability a rastu, aby bol záväznejší, a o ustanovenie preventívnych a nápravných sankcií v rámci Rady, pričom neberie do úvahy potrebnú investičnú stratégiu v súvislosti so stratégiou 2020, ktorú ste sami prijali.
<P>
Vieme, že pokiaľ ide o vytváranie pracovných miest, v najbližších rokoch bude situácia v súvislosti s vyhliadkami na rast zložitejšia ako v uplynulých rokoch.
<P>
Nenamietame proti návratu verejných financií na scénu, ale sme proti stratégii rastu bez prostriedkov financovania, no s plánmi úsporných opatrení, ktoré môžu mať nesmierne sociálne dosahy. Sme proti stratégii s potenciálnymi následkami, pokiaľ ide o nerovnosť, proti stratégii, ktorou sa neriešia žiadne nerovnosti v súvislosti s rozdelením bohatstva.
<P>
Toto nemôže byť podstatou Lisabonskej zmluvy, za ktorú sme tak tvrdo bojovali a ktorú ste, vážený pán úradujúci predseda Rady, pán komisár, povinní vykonávať.
<SPEAKER ID="466" NAME="Olivier Chastel" LANGUAGE="FR">
Vážená pani predsedajúca, pán komisár, vážené poslankyne, vážení poslanci, teší ma prítomnosť verejnosti. Je to výborné.
<P>
Rád by som, samozrejme, poďakoval Parlamentu za to, že túto problematiku začlenil do programu tohto zasadnutia. Umožňuje nám to zaoberať sa dôležitou témou, v súvislosti s ktorou sa v Rade za posledné mesiace urobil veľký kus práce.
<P>
Samozrejme, som si vedomý toho, akú dôležitosť tento Parlament pripisuje hospodárskemu riadeniu a v širšom zmysle aj jeho prepojeniu so sociálnymi otázkami, ako je uvedené v článku 9 Zmluvy o fungovaní Európskej únie. Záväzky vyplývajúce z článku 9 sa musia dodržiavať pri vymedzovaní a uskutočňovaní všetkých politík a činností Únie, teda vrátane práce na budúcom hospodárskom riadení.
<P>
V prvom rade by som chcel poukázať na to, že počas belgického predsedníctva sa často spomínala dôležitosť vykonávania článku 9, a teda prierezovej doložky. Preto by som chcel pripomenúť závery o sociálnom rozmere v súvislosti s integrovanou stratégiou Európa 2020, ktoré Rada prijala 6. decembra. Tieto závery vyzývajú Európsku komisiu, aby posilnila a podporila používanie súčasného systému hodnotenia sociálneho dosahu. Vyzývajú Radu, aby vypracovala správu o spôsobe, akým sa bude článok 9 vykonávať v praxi a v rámci európskych politík prostredníctvom metódy otvorenej koordinácie. Takisto vyzývajú Komisiu, aby hľadala spôsoby uplatňovania sociálneho hľadiska a tým aj článku 9 v súvislosti s reprezentatívnou iniciatívou európskej platformy proti chudobe, ktorá by mala byť zverejnená v najbližších dňoch.
<P>
Konkrétnejšie s ohľadom na nové mechanizmy makroekonomického monitorovania a koordinácie Rada nevníma zamestnanosť a sociálnu ochranu jednoducho len ako výsledok nového rámca makroekonomického monitorovania, dosah ktorého sa bude musieť študovať, ale aj ako faktory, ktoré podnecujú makroekonomický a fiškálny rast z krátkodobého aj strednodobého hľadiska. To je dôležité, ak sa chceme vyhnúť nevyrovnanému makroekonomickému rámcu a zachovať inštitucionálnu rovnováhu, ktorá sa požaduje v zmluvách.
<P>
Snaha Rady podporovať vykonávanie článku 9 v praxi je zjavná aj v rámci európskeho semestra, ktorý musí v integrovanom prístupe odrážať vyrovnanú pozíciu medzi stratégiou Európa 2020 a Paktom stability a rastu. Zásady obsiahnuté v článku 9 sa musia preto vzťahovať na všetky tieto dokumenty a legislatívne opatrenia, aby vytvorili integrovaný celok.
<P>
S ohľadom na tieto skutočnosti Rada realizovala svoju prácu v dvoch fázach. V prvej fáze spočívala práca Rady vo vytvorení európskej stratégie pre zamestnanosť, ako ju stanovuje zmluva a nový rámec pre hospodárske riadenie. V záveroch prijatých 21. októbra Rada definovala miesto európskej stratégie pre zamestnanosť v hospodárskom riadení.
<P>
V druhej fáze na zasadnutí Európskej rady 6. decembra Rada schválila nový nástroj na viacstranné monitorovanie zamestnanosti a sociálnych politík - spoločný rámec hodnotenia -, ktorý prispeje k lepšiemu monitorovaniu zamestnanosti členských štátov a ich politík v oblasti sociálneho začlenenia, čím zabezpečí, že sa tieto stránky lepšie zohľadnia na európskej úrovni.
<P>
Tieto nové nástroje sa budú musieť mobilizovať v preventívnej fáze makroekonomického monitorovania, aby sa náležitá pozornosť venovala situácii na trhoch práce a sociálnym problémom, ktoré by mohli ohroziť hospodársku a menovú úniu (HMÚ). Samozrejme, že budú aj hlavnými nástrojmi na tematické monitorovanie stratégie Európa 2020.
<P>
Rada tiež pripomenula, že plánuje prispieť k tematickému monitorovaniu založenému na piatich kľúčových cieľoch stratégie Európa 2020, ako aj k makroekonomickému monitorovaniu, keďže oba tieto rámce sú úzko prepojené. V reakcii na žiadosť belgického predsedníctva poskytol Výbor pre sociálnu ochranu stanovisko o sociálnom rozmere stratégie Európa 2020, v ktorom zdôrazňuje potrebu synergie medzi prioritami stratégie Európa 2020 a nedeliteľným celkom, ktorý tvoria ciele stanovené Európskou radou.
<P>
Chcel by som tiež poznamenať, že Rada spomenula článok 9 aj v ďalších záveroch, a to v záveroch o dôchodkoch a v záveroch Rady o sociálnych službách všeobecného záujmu.
<P>
Vážená pani predsedajúca, vážené poslankyne a vážení poslanci, naša dnešná popoludňajšia diskusia nám umožňuje zaoberať sa záležitosťami, ktoré súvisia s hospodárskym riadením a predovšetkým s jeho sociálnymi aspektmi. Ako úradujúci predseda Rady si, samozrejme, pozorne vypočujem vaše príspevky. Teším sa na prínosnú výmenu názorov, ktorá nám všetkým pomôže v neskorších rokovaniach.
<SPEAKER ID="467" NAME="Janusz Lewandowski">
člen Komisie. - Vážená pani predsedajúca, článok 9 Lisabonskej zmluvy, na ktorý sa odvolávate, skutočne definuje špecifické prvky európskeho sociálneho a hospodárskeho modelu. Keď si prečítate našu stratégiu Európa 2020, zistíte, že jasne posilňuje práve tento model Európy tým, že zjednocuje úsilie o zlepšenie výkonu v takých oblastiach, ako je účasť na trhu práce, celoživotné vzdelávanie, prispôsobivosť a mobilita na trhu práce a sociálne začlenenie.
<P>
Teraz, v čase vážnych problémov, keď prítomnosť krízy v Európe negatívne, dokonca dramaticky zasahuje reálne hospodárstvo, verejné financie, trh práce a kvalitu života v Európe, to však nie je dostačujúca odpoveď. Komisia začala niekoľko politických iniciatív s cieľom riešiť problémy, ktoré odhalila kríza. EÚ sa dohodla na novej štruktúre finančnej regulácie na posilnenie stability nášho finančného systému. Rokovalo sa o tom v Parlamente. Po druhé navrhla Európska komisia rozsiahle posilnenie hospodárskeho riadenia v Európskej únii, legislatívny balík, ktorý ste spomenuli vo svojej otázke, s cieľom riešiť problémy s verejnými financiami a makroekonomickou nerovnováhou.
<P>
Balík zahŕňa, ako viete, návrhy na riešenie nadmerného verejného dlhu zodpovednejším spôsobom ako v minulosti, a to tak, že sa určí prijateľné tempo znižovania dlhu. Takisto navrhuje minimálne požiadavky pre národné fiškálne rámce, aby sa zabezpečilo, že budú v súlade s povinnosťami vyplývajúcimi zo zmluvy, ako aj so systémom monitorovania makroekonomickej nerovnováhy, ako napríklad obrovských deficitov bežných účtov alebo bublín na trhu s nehnuteľnosťami. Zdôrazňuje prevenciu a prezieravosť s cieľom zabezpečiť lepšiu pripravenosť v časoch hospodárskeho úpadku. Na zaistenie dôveryhodnosti nového rámca Komisia navrhuje širokú škálu sankcií, ktoré by sa mali začať uplatňovať už v skorej fáze.
<P>
Navrhované právne predpisy sa zakladajú na myšlienke, že by mali pomôcť členským štátom disciplinovane dodržiavať politiky a položiť základy stabilného dlhodobého rastu, ktorý je nevyhnutný pre blaho európskych občanov, a pritom významnou mierou prispieť k predchádzaniu krízam v budúcnosti.
<P>
Vzhľadom na súčasnú hospodársku situáciu je skutočne dôležité, aby sa tento rámec pre hospodárske riadenie zaviedol do praxe čo najskôr. Pokiaľ ide o hodnotenie dosahu, vládne reformy boli vypracované v roku 2008 prostredníctvom ďalekosiahlej analýzy v štúdii EMU@10. Okrem toho počas príprav a v nadväznosti na oznámenia Komisie, v ktorých ohlásila nové štruktúry riadenia takzvaného semestra EÚ, ktoré boli prijaté v máji a júni 2010, Komisia prerokovala svoj návrh nielen s Európskym parlamentom a Radou, ale aj s mnohými zúčastnenými stranami, a podporovala živú a širokú diskusiu o týchto záležitostiach. Samozrejme, pripravovali sme návrhy na základe výsledkov a ponaučení z minulosti.
<P>
A aké boli hlavné ponaučenia? Naučili sme sa predovšetkým to, že preventívne opatrenie je omnoho cennejšie ako uloženie nápravných sankcií štátu, ktorý už má problémy aj bez nich. Z tohto dôvodu kladieme dôraz na pozitívne ovplyvňovanie kombinácie vnútroštátnych politík, ktoré sú zodpovedné - a tu spočíva skutočná zodpovednosť - za kompromis medzi skutočným hospodárskym oživením a rastom na jednej strane a úspornými opatreniami a konsolidáciou verejných financií na strane druhej.
<P>
Európa potrebuje oboje.
<SPEAKER ID="468" NAME="Elisabeth Morin-Chartier" LANGUAGE="FR">
Vážená pani predsedajúca, pán úradujúci predseda Rady, pán komisár, v nadväznosti na otázku pani Berèsovej by som sa chcela zamerať na hospodársky model, o ktorý sa my v Poslaneckom klube Európskej ľudovej strany (kresťanských demokratov) opierame: sociálne trhové hospodárstvo. Chcem tým povedať, že nesmieme všetko úsilie vkladať len do ukončenia krízy a do boja proti chudobe, ale dôležitejšie je zabezpečiť sociálne začleňovanie niektorých našich európskych spoluobčanov, ktorých dnes odsúvame bokom.
<P>
Toto sociálne začleňovanie musíme riešiť ešte dnes na jednej strane preto, aby sme zabezpečili, že títo naši spoluobčania opäť začnú pracovať, čo znamená vytváranie pracovných miest na boj proti kríze, a na druhej strane - a toto je mimoriadne dôležité -, aby sme zabezpečili, že v nadchádzajúcich rokoch budeme mať programy odbornej prípravy - iniciatívy pre počiatočnú odbornú prípravu a iniciatívy pre celoživotné vzdelávanie - v každom členskom štáte, ktoré našim európskym spoluobčanom umožnia prispôsobiť sa pracovným miestam budúcnosti, novým kvalifikáciám, ktoré budeme požadovať, a zvýšeniu úrovne kvalifikácií, ktoré sa predpokladá v stratégii Európa 2020.
<P>
Na základe článku 9 teda jasne vidíme, že nad rámec všetkého, čo sa robí na úrovni finančných systémov, je mimoriadne dôležité prispieť k zabezpečeniu toho, aby naši spoluobčania boli odborne pripravení a mohli sa stať plnohodnotnými členmi spoločnosti, pretože sú aktívni v tejto spoločnosti, čo znamená, že musia byť odborne pripravení a schopní zastávať pracovné pozície budúcnosti.
<P>
Preto vyzývam, aby politiky Komisie boli v súlade s týmto cieľom; v opačnom prípade stratíme zo zreteľa cieľ, ktorým je Európa so silnou sociálnou súdržnosťou.
<SPEAKER ID="469" NAME="Antolín Sánchez Presedo" LANGUAGE="ES">
Vážená pani predsedajúca, vážení zástupcovia Rady a Komisie, dámy a páni, za posledných päťdesiat rokov sa zvýšila nezávislosť nášho hospodárstva a zároveň vzájomná závislosť našich hospodárskych politík.
<P>
Zraky občanov sa upierajú na Európsku úniu, pretože vedia, že v procese európskej integrácie sa mnohé stránky ich životov dostali do zodpovednosti inštitúcií EÚ, keďže mnohé rozhodnutia sa robia spoločne.
<P>
Mnohé tradičné nástroje členských štátov sa presunuli na európsku úroveň a každý uznáva, že hospodárske politiky sú záležitosťou spoločného záujmu na európskej úrovni. Európska únia je preto ústredným bodom tejto krízy: všetky oči sa upierajú na EÚ.
<P>
Nefungujeme, ako niektorí hovoria, v "pokrízovom režime". Prinajlepšom sme prekonali recesiu. V tomto roku sa predpokladá nízky a nerovnomerný rast a problém je v tom, že aj predpovede na ďalší rok stále naznačujú, že rast by mohol mierne poklesnúť. Momentálne je v Európskej únii nezamestnaných 23 miliónov ľudí. Táto kríza vytvorila výrazné sociálne rozdiely a navyše aj tlak na verejné financie, a dokonca ohrozila budúcnosť eura.
<P>
Zásadné je posilnenie hospodárskeho riadenia Európskej únie s cieľom reagovať na krízu a zabezpečiť budúcnosť projektu EÚ. Ak chceme tieto spoločné problémy zvládnuť, musíme obnoviť rast a zamestnanosť, zmeniť hospodársky model a podporovať globálny trvalo udržateľný rozvoj a zároveň zaistiť budúcnosť európskeho sociálneho modelu.
<P>
Z prvej hospodárskej krízy z roku 1929 sme sa poučili, že verejné orgány majú záväzok obnoviť rast a zamestnanosť; z druhej hospodárskej krízy, ktorou bolo opätovné vybudovanie Európy po druhej svetovej vojne, zase to, že nová Európa by sa mala vybudovať na základoch sociálnej spravodlivosti. Nesmieme zabudnúť na žiadne z týchto ponaučení a obe musia zohrávať neodlučiteľnú úlohu v budúcnosti udržateľnej Európy.
<P>
Článok 9 našej Zmluvy o fungovaní EÚ uvádza, že "pri vymedzovaní a uskutočňovaní svojich politík a činností Únia prihliada na požiadavky spojené s podporou vysokej úrovne zamestnanosti, zárukou primeranej sociálnej ochrany, bojom proti sociálnemu vylúčeniu a s vysokou úrovňou vzdelávania, odbornej prípravy a ochrany ľudského zdravia".
<P>
Preto nejde len o otázku úsporných opatrení. Úspory by mohli spôsobiť pokles v hospodárstve. Potrebujeme politiky, ktoré okrem toho podporujú rast, inak povedané, zodpovedné politiky. Takisto nejde o otázku rastu na prvom mieste a na druhom následnej distribúcie: poučili sme sa, že distribúcia prispieva k rastu. Nejde ani o otázku primárneho pokroku a sekundárneho poskytnutia základných potrieb občanom: naučili sme sa, že vzdelávanie, zdravotníctvo, sociálne zabezpečenie a verejné služby sú nevyhnutné pre to, aby spoločnosti napredovali. Ak nefungujú, predstavujú náklady, ktoré sú záťažou pre budúcnosť našej spoločnosti, a v chorej spoločnosti nie je možné vytvoriť zdravé hospodárstvo.
<P>
Preto máme niekoľko otázok. Musí byť budúci legislatívny rámec pre hospodárske riadenie v súlade s modelom sociálnej Európy a s článkom 9 Zmluvy o fungovaní EÚ? Existuje skutočné hodnotenie dosahu? A napokon, naozaj chceme, aby predseda Barroso splnil svoj záväzok tak, že bude mať sociálne dosahy a jasne vyhlási, že Európa potrebuje nový sociálny pakt, či už ide o fiškálne normy, alebo normy zamestnanosti, model, ktorý zabezpečí zamestnanosť, spravodlivosť, environmentálnu zodpovednosť a globálny rozvoj? Akákoľvek iná reforma bude nepostačujúca.
<SPEAKER ID="470" NAME="Marian Harkin">
v mene skupiny ALDE. - Vážená pani predsedajúca, keď som presviedčala voličov, aby hlasovali za Lisabonskú zmluvu, mala som pre írskych občanov desať dôvodov, prečo za ňu hlasovať. Jedným z nich bola sociálna doložka, článok 9.
<P>
Pri viacerých príležitostiach som v tejto sále aj na iných miestach vyzývala Komisiu a Radu, aby článok 9 okamžite zahrnuli do svojich návrhov o hospodárskom riadení a, samozrejme, do reakcie na súčasnú hospodársku krízu, ktorá je skutočnou skúškou ich záväzku voči sociálnej doložke. V Írsku vidíme prejav ich reakcie. Minimálna mzda sa minulý týždeň znížila o jedno euro na hodinu a takisto sa znížili invalidné dôchodky a dôchodky nevidiacich. Čo momentálne frázy "boj proti sociálnemu vylúčeniu" či "záruka primeranej sociálnej ochrany" článku 9 signalizujú týmto občanom?
<P>
Samozrejme, mohli by ste povedať, že ide o vnútornú záležitosť Írska, ale nie je to tak. Parametre úsporných opatrení v Írsku stanovila EÚ a naša vláda vám bude posielať mesačné správy. Upozorníte ju na článok 9, keď dostanete správu o krátení minimálnej mzdy? Prečo k tomu došlo? Došlo k tomu preto, lebo írske banky a európske banky priamo pod nosom Európskej centrálnej banky praktizovali nezodpovedné poskytovanie a branie pôžičiek.
<P>
Úrokové sadzby, ktoré ste stanovili na pôžičky pre Írsko, sú podľa dnešného vydania tlače o 3 % vyššie ako úrokové sadzby pre Lotyšsko, Rumunsko a Maďarsko. Zástupcovia Dvora audítorov hovoria, že pre EÚ neexistuje precedens na účtovanie takýchto úrokových sadzieb na pôžičky. Môžem vás požiadať o to, aby ste potvrdili alebo vyvrátili tento stav? Ak je to pravda, vysvetlite mi, prosím vás - aby som to ja mohla vysvetliť írskym občanom -, ako funguje sociálna doložka v ich prípade. Táto situácia je špecifická pre Írsko, no ak je vzorom, podľa ktorého sa bude vyvíjať aj situácia v ďalších členských štátoch, ktoré majú problémy, potom článok 9 absolútne nemá šancu.
<SPEAKER ID="471" NAME="Philippe Lamberts" LANGUAGE="FR">
Vážená pani predsedajúca, budem stručný. Keď sa pozrieme na politiky, ktoré sa dnes realizujú, vo všeobecnosti môžeme povedať, že došlo k 80-percentným škrtom vo výdavkoch a k 20-percentnému nárastu v nových príjmoch, a myslím si, že to je veľmi veľkorysý výsledok.
<P>
Všetci veľmi dobre vieme, že keď dôjde k 80-percentnému zníženiu vo verejných výdavkoch, prví, ktorí na to doplatia, sú ľudia z najzraniteľnejších skupín našej spoločnosti. Preto by som sa chcel s vami podeliť o svoje pohoršenie a uvediem dva protiklady: prvý výrazný rozdiel vidím medzi hospodárskym riadením na jednej strane a stratégiou EÚ do roku 2020 na strane druhej.
<P>
Hospodárske riadenie si vyžaduje tvrdé a okamžité opatrenia a prísne a záväzné pravidlá. Stratégia EÚ do roku 2020 si skutočne kladie dobré zámery, najmä zníženie chudoby, ale ide cestou najmenšieho odporu a dobrovoľnej voľby, takže vlády si ju zvolia len vtedy, ak to budú skutočne chcieť a budú mať na ňu priestor. Nič na nej nie je záväzné. Cítim, že tento protiklad je neudržateľný, a teda nezlučiteľný so zmyslom článku 9.
<P>
Druhý protiklad existuje medzi záležitosťou hospodárskeho riadenia na jednej strane a záležitosťou verejných výdavkov na strane druhej. Verejné výdavky sa musia rýchlo znížiť, inak budeme smerovať ku katastrofe. Dlhy sa musia znížiť v rámci obdobia nanajvýš 20 rokov, a ak to bude možné, aj skôr, no bez hodnotenia dosahu sa tým príliš nezaoberáme.
<P>
Čo sa týka vytvárania nového zisku - pretože rozpočet v každom prípade vytvárajú ako príjmy, tak aj výdavky -, pokiaľ ide o dane z finančných transakcií, energetické dane či konsolidovaný základ dane z príjmu právnických osôb, hovoríme, "počkajte, potrebujeme hodnotenie, musíme zvážiť dosahy, nesmieme robiť príliš veľa. Premyslime si to, doprajme si čas, prehodnoťme..." Skutočne nerozumiem, prečo na jednej strane musíme ísť na doraz bez toho, aby sme sa trápili pre následky, zatiaľ čo na druhej strane konáme pomaly a premýšľame, zatiaľ čo ľudia na to doplácajú.
<P>
Myslím si, že tieto výrazné rozdiely každému ukazujú, že článok 9 nemá takú váhu ako články o hospodárskej konvergencii v zmluvách Európskej únie, a domnievam sa, že ide o rozpor, ktorý musíme vyriešiť, ak si chceme opäť získať dôveru našich občanov.
<SPEAKER ID="472" NAME="Proinsias De Rossa" AFFILIATION="S&amp;D">
Vážená pani predsedajúca, chcem Komisiu požiadať, či by mohla Parlamentu poskytnúť konkrétnu definíciu toho, ako plánuje vykonávať článok 9. Neustále počúvame o makroekonomickom monitorovaní. Nikdy však nepočujeme, že by hovorila o makrosociálnom monitorovaní toho, čo robia členské štáty s cieľom plniť európsku sociálnu politiku a ciele.
<P>
Chcem, aby nám Komisia povedala, či ho plánuje použiť len ako hodnotenie dosahu, t. j. či dúfa, že jeho opatrenia nebudú mať sociálny dosah. To však nestačí, pretože článok 9 má podporovať ciele Európskej únie, ako sú stanovené v článku 3 zmluvy. Nestačí, že to nebude mať žiaden dosah - musí to mať pozitívny dosah. To je požiadavka pre Komisiu; musí uplatňovať zmluvy.
<P>
Takisto sa chcem zaoberať témou sociálnych služieb všeobecného záujmu, pre ktoré som spravodajcom. Niet pochýb o tom, že stratégia na prekonanie súčasnej krízy, ktorú Komisia vykonáva, zničí sociálne služby všeobecného záujmu v členských štátoch. V rámci názornej ukážky sa postačí pozrieť na memorandum o porozumení, ktoré Komisia uzavrela s írskou vládou. Na strane 2 sa uvádza, že v roku 2011 sa vykoná zníženie súčasných výdavkov vo výške viac ako 2 miliárd EUR vrátane zníženia výdavkov na sociálnu ochranu, zníženia čísel zamestnanosti vo verejných službách, postupného znižovania dôchodkov existujúcich verejných služieb, ďalších úspor vo výdavkoch vo výške viac ako 1 miliardy EUR a zníženia vo verejných kapitálových výdavkoch o takmer 2 miliardy v porovnaní s pôvodnými plánmi na rok 2011.
<P>
Aký iný dosah by to mohlo mať, než je zničenie služieb všeobecného záujmu a predovšetkým sociálnych služieb všeobecného záujmu? Kde je článok 9? Kde bol článok 9, keď na pokraji kolapsu Komisia o tejto veci rokovala s konzervatívnou írskou vládou?
<P>
Komisie sa chcem opýtať aj to, kedy toto memorandum o porozumení, ktoré podpísala s írskou vládou, predstaví Parlamentu. Podľa Lisabonskej zmluvy je jej povinnosťou urobiť tak. Kedy ho teda uvidíme? Kedy budeme mať príležitosť prediskutovať ho v Parlamente?
<P>
Jedným z ďalších aspektov tejto dohody, ktorý som dnes dopoludnia spomenul, je trvanie Komisie na znížení minimálnej mzdy v Írsku o 2 000 EUR ročne. Opakujem, ide o minimálnu mzdu. V Lisabonskej zmluve sa vyhlasuje, že musíme mať primeranú sociálnu ochranu, že musíme podporovať ľudí v tom, aby ostali v práci, že musíme odstraňovať nástrahy chudoby atď., atď., atď., a napriek tomu znižujeme minimálnu mzdu o 2000 EUR ročne. Čo iné tým dosiahneme, než to, že viac ľudí vyženieme z práce do relatívne bezpečného útočiska závislosti od sociálnej podpory?
<P>
Toto sú otázky, na ktoré musí Komisia odpovedať. Nechceme viac vyhýbavých rečí. Stačilo plámás. Dosť bolo eurožargónu. Chceme jasné odpovede na otázky o tom, ako chce Komisia uplatňovať článok 9 zmluvy v súvislosti s hospodárskym riadením, a najmä o dohodách, ktoré uzatvára s členskými štátmi v súvislosti so stratégiou prekonania krízy.
<SPEAKER ID="473" NAME="Salvatore Iacolino" AFFILIATION="PPE">
(IT) Vážená pani predsedajúca, pán úradujúci predseda Rady, pán komisár, niet pochýb o tom, že ostať v strehu v súvislosti s otázkou hospodárskeho riadenia je absolútnym právom a správnym úmyslom Európskeho parlamentu.
<P>
Článok 9, ktorý sa spomínal v otázke, je absolútne v súlade s potrebou do maximálnej miery zohľadniť všetko, čo sa týka jednotlivého občana.
<P>
Dnes - pred nie viac než pár hodinami - bol schválený dôležitý právny predpis, ktorý uznáva práva občanov prevziať legislatívnu iniciatívu, dať prvoradosť ich právu na občianstvo.
<P>
Väčšia stabilita znamená viac kontrol, rýchle a účinné zasahovanie a čo najlepšie využitie konkurencieschopnosti. Neústupčivosť sa musí spájať s účinnosťou a podstatou významu. Sociálna ochrana je úzko prepojená so skutočnou vôľou vytvárať pracovné miesta v zvlášť zložitej situácii, akou je aj tá naša.
<P>
Z tohto dôvodu o tom musíme diskutovať - a diskutovať zmysluplne - so všetkými zúčastnenými stranami.
<SPEAKER ID="474" NAME="Kyriakos Mavronikolas" AFFILIATION="S&amp;D">
(EL) Vážená pani predsedajúca, hádam smiem povedať, že otázka hospodárskeho riadenia a ciele, ktoré stanovuje, predovšetkým ako sú stanovené v Lisabonskej zmluve, vyvolávajú určité otázky v súvislosti s tým, či sa vykonáva politika, ktorá je korektná zo sociálneho hľadiska, či sa uplatňuje hospodárstvo zamerané na ekologický rast a hospodárstvo, ktoré zabraňuje nezamestnanosti, najmä nezamestnanosti mladých ľudí.
<P>
Chcel by som spomenúť Cyperskú republiku, ktorá je momentálne pod dohľadom. Prijaté opatrenia ponúkajú všetko, len nie východisko v podobe riadnej sociálnej politiky a sociálneho postavenia. Ide predovšetkým o opatrenia, ktoré sú v rozpore so záujmami mladších generácií, ktoré vyrastajú na ostrove.
<SPEAKER ID="475" NAME="Nikolaos Salavrakos" AFFILIATION="EFD">
(EL) Vážená pani predsedajúca, nová správa o zamestnanosti v Európe v roku 2010 zdôrazňuje skutočnosť, že mladí ľudia nesú bremeno krízy a že čelia stále početnejším problémom, pričom nezamestnanosť postihuje najmä vekovú skupinu od 15 do 24 rokov. Zadefinovať problém nestačí, musíme ho vyriešiť. V Európskej únii máme 3 milióny nezamestnaných. Pán komisár, povedzte mi, prosím, čo s tým budeme robiť? Domnievam sa, že úsilie, ktoré ste vynaložili na popísanie problému, možno hodnotiť pozitívne, ale problém potrebuje riešenie a vy tu musíte zohrať historickú úlohu. Pre Grécko - krajinu, z ktorej pochádzam - je znepokojujúce, že miera nezamestnanosti mladých ľudí vo veku do 24 rokov dosiahla 27,5 %, ohromujúce a veľmi nebezpečné číslo, no najviac nás znepokojuje to, že miery nezamestnanosti v dôsledku nadobúdania formálnejších kvalifikácií neklesajú. Ako viete, zamestnanie nie je len živobytím, je základom ľudskej dôstojnosti. Musíme našim mladým ľuďom dať ľudskú dôstojnosť.
<SPEAKER ID="476" NAME="Andreas Mölzer" AFFILIATION="NI">
(DE) Vážená pani predsedajúca, v médiách sa nedávno objavili správy o tom, že riaditelia upadajúcej nemeckej banky HRE majú po dvoch rokoch práce právo na mimoriadne vysoké dôchodky, a to na základe zmlúv, ktoré sa podpísali v čase, keď už táto banka dostávala obrovské sumy štátnej pomoci. Potvrdzuje sa tým presvedčenie občanov Európskej únie, že peniaze sa jednoducho vyhadzujú na banky, zatiaľ čo pre bežných ľudí sa zavádzajú úsporné programy.
<P>
Článok 9 Lisabonskej zmluvy sa odvoláva na "vysokú úroveň zamestnanosti" a "záruku primeranej sociálnej ochrany". Pre týchto ľudí v Európe, ktorých ťažko postihla finančná a hospodárska kríza a na ktorých sa teraz šetrí, to znie ako výsmech. Keď sa napríklad v Maďarsku pozastavila dôchodková reforma a občania sa musia vrátiť späť do štátneho dôchodkového systému alebo prídu o 70 % svojich dôchodkových práv, je jasné, že Európu prefukuje mrazivý vietor. Na plenárnej rozprave o budúcnosti eurozóny sa úradujúci predseda Rady vyjadril, že udalosti v Dubline poukázali na význam mechanizmu kontroly hospodárskej politiky v EÚ. Podľa môjho názoru je však pravda pravý opak. Máme príliš veľa centralizmu a príliš veľa rovnostárstva.
<SPEAKER ID="477" NAME="Janusz Lewandowski">
člen Komisie. - Vážená pani predsedajúca, aby sme mohli takzvaný európsky sociálny a hospodársky model brániť, musíme ho prispôsobiť realite, konkrétne globálnym problémom a kríze v Európe. Ak chceme tento model obhajovať, nemôže ostať v podobe, v akej je.
<P>
Hlavným predpokladom, ktorý už bol spomenutý, je nasledovné - toto je základná filozofia: konsolidácia a znovunadobudnutie dôvery trhov je základom stabilného a trvalo udržateľného rastu a pracovných miest. To je nevyhnutné pre budúce blaho európskych občanov.
<P>
Konkrétne v odpovedi na otázky pani Harkinovej a pána De Rossu - pán De Rossa sa zameral na situáciu Írska - musím povedať, že v tejto súvislosti stanovujeme rovnakú sadzbu ako Medzinárodný menový fond. Nie sme povinní zverejňovať naše memorandum s írskou vládou. Musím povedať, že nie je nič nesociálnejšie, ako vytvoriť deficit alebo dlh, ktorý budú splácať budúce generácie európskych občanov. Nie je nič nezodpovednejšie ako bankové praktiky, ktoré z bankového problému vytvárajú problém s vládnymi dlhmi. Ide o nesociálne a nezodpovedné činy a nesmieme z nich viniť Komisiu.
<P>
Uznávame, že existuje zrejmé napätie medzi úspornými opatreniami, ktoré sa prijímajú v mnohých krajinách, a ich dosahom na sociálne začleňovanie a úrovňou chudoby. Uznávame to, a preto potrebujeme hodnotenia dosahu a diskusie. Jedna z takýchto diskusií prebieha aj tu v Parlamente.
<P>
Opäť musím zdôrazniť, že našou základnou filozofiou je, že cenné sú preventívne opatrenia. Prevencia znamená, že by sme mali ovplyvňovať kombináciu politík na vnútroštátnej úrovni. Kombinácia politík na vnútroštátnej úrovni je zodpovedná najmä za kompromis medzi úsporami a rastom. To je najväčšia zodpovednosť, no túto kombináciu politík na vnútroštátnej úrovni musíme ovplyvňovať takým spôsobom, aby sme zabránili tomu, že budúcnosť Európy sa bude budovať na dlhoch a deficitoch, pretože to nikam nevedie.
<SPEAKER ID="478" NAME="Olivier Chastel" LANGUAGE="FR">
Vážená pani predsedajúca, pán komisár, dámy a páni, ako ste určite porozumeli z môjho prvého prejavu, Rada si je dobre vedomá záväzkov podľa článku 9 Zmluvy o fungovaní Európskej únie v súvislosti s potrebou prihliadať na celkový charakter požiadaviek spojených s podporou vysokej úrovne zamestnanosti, zabezpečením primeranej sociálnej ochrany, bojom proti sociálnemu vylúčeniu, ako aj s dosiahnutím vysokej úrovne vzdelávania, odbornej prípravy a ochrany ľudského zdravia. Tieto záväzky sú a aj budú náležite dodržiavané vo všetkej práci Rady.
<P>
Vzhľadom na svoju všeobecnosť sa tento záväzok vyžaduje aj v oblasti hospodárskeho riadenia. Vzťahuje sa na výsledky obsiahnuté v správe pracovnej skupiny, ktorej predsedá pán Van Rompuy, ktorú plne podporilo októbrové zasadnutie Európskej rady. Takisto sa vzťahuje na šesť legislatívnych návrhov, ktoré sú výsledkom práce pracovnej skupiny a ktoré Komisia predložila 29. septembra.
<P>
Dodržiavanie záväzkov z článku 9 si však nevyžaduje formálny postup hodnotenia sociálneho dosahu. Naším záväzkom, ktorý sa týka ako Rady, tak aj Parlamentu - predovšetkým preto, že je na našich inštitúciách určovať politiky a prácu Únie prijímaním právnych predpisov v tejto oblasti -, je prihliadať na tieto požiadavky. Presne to bude Rada robiť.
<SPEAKER ID="479" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="480" NAME="Nikolaos Chountis" LANGUAGE="EL">
Balík opatrení v oblasti hospodárskeho riadenia navrhovaný Komisiou ustanovuje prísnejšiu disciplínu v Pakte stability a rastu a v rozpočtovom dohľade tým, že navrhuje sankcie pre "nedisciplinované" členské štáty. Inak povedané, ide o horšiu verziu riešenia, ktoré EÚ doviedlo do krízy a recesie a drasticky zhoršilo jej sociálne problémy. Cesta, ktorú si zvolila Komisia a ktorá si vyžaduje inštitucionálne zmeny, prehlbuje sociálne a regionálne rozdiely. Následkom toho sa veľmi nešťastné sociálne následky, ktorými sa zaoberali naši kolegovia poslanci vo svojich otázkach, stávajú známou skutočnosťou. Okrem toho sme už svedkami týchto následkov v praxi a platia za ne nielen pracovníci v určitých krajinách na juhu, ale aj v celej EÚ. Európsky parlament sa musí postaviť proti tejto politike, ktorá okrem toho, že zahŕňa tvrdé úsporné opatrenia a obmedzovanie práv pracujúcich, oslabuje jeho úlohu a úlohu národných parlamentov. Inými slovami oslabuje úlohu volených zástupcov inštitúcií EÚ, ktoré by však mali byť všímavejšie k požiadavkám boja občanov.
