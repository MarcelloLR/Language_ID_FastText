<CHAPTER ID="006">
Európska nadácia pre odborné vzdelávanie (prepracované znenie) (rozprava)
<SPEAKER ID="910" NAME="Predsedajúca">
Ďalší bod programu je správa pána Lehideuxa, v mene Výboru pre zamestnanosť a sociálne veci, o návrhu nariadenia Európskeho parlamentu a Rady o zriadení Európskej nadácie pre odborné vzdelávanie (prepracované znenie) - C6-0243/2007 -.
<SPEAKER ID="005" NAME="Louis Michel">
člen Komisie. - (FR) Vážená pani predsedajúca, vážený pán spravodajca, dámy a páni, chcel by som vzdať poctu práci Parlamentu, pokiaľ ide o toto prepracované znenie návrhu nariadenia o zriadení Európskej nadácie pre odborné vzdelávanie a poďakovať sa najmä Výboru pre zamestnanosť a sociálne veci a jeho spravodajcovi, pánovi Lehideuxovi.
<P>
Ako isto viete, Európska nadácia pre odborné vzdelávanie (ETF) bola založená v roku 1990 s cieľom podpory vykonávania programu vonkajšej pomoci v oblasti odbornej prípravy, PHARE. V súčasnosti pôsobí v krajinách, na ktoré sa vzťahovali predchádzajúce programy TACIS, CARDS a MEDA. V politikách Európskej únie v oblasti vzdelávania a odbornej prípravy, ako aj vonkajších vzťahov, došlo k dôležitému vývoju, a preto je potrebná zmena nariadenia o ETF, ktorá zohľadní nový vývoj. Výsledkom je návrh Komisie, na ktorom ste pracovali.
<P>
V našom návrhu nie sú definované žiadne nové aktivity ETF. Cieľom tematickej pôsobnosti, ktorá je uvedená v nariadení o zriadení ETF, je prispieť k lepšej definícii úloh, ktoré budú zahŕňať aj rozvoj ľudských zdrojov, a to najmä celoživotné vzdelávanie a odbornú prípravu.
<P>
Návrh rozširuje zemepisnú pôsobnosť ETF so zreteľom na nové nástroje EÚ v oblasti vonkajších vzťahov. V tejto novej súvislosti, musia byť zodpovedajúcim spôsobom upravené úlohy ETF, ktoré však zostanú zamerané na jasne stanovené priority.
<P>
Som vďačný Európskemu parlamentu za kladné prezentovanie návrhu Komisie. Vďaka dobrej spolupráci medzi troma inštitúciami sa nám podarilo nájsť riešenia, ktoré všetkých uspokojili, dokonca aj pri takých citlivých otázkach, akými sú zloženie správnej rady a spôsob, akým môže Európsky parlament prispieť svojimi odbornými znalosťami. Preto Komisia jednoznačne prijala upravený text, ktorý je výsledkom konštruktívneho trialógu.
<P>
Na záver, by som rád v mene svojho kolegu, Jána Figeľa, zdôraznil, aké je pre našu spoluprácu dôležité, aby bola úspešná, keďže to Európskej nadácii pre odborné vzdelávanie umožní ťažiť z jej nového právneho základu v tom správnom čase, a tak bude môcť poskytovať účinnejšiu pomoc prijímajúcim krajinám, čo je napokon aj zmyslom jej existencie.
<SPEAKER ID="007" NAME="Bernard Lehideux">
spravodajca. - (FR) Vážená pani predsedajúca, vážený pán komisár, dámy a páni, keď som bol v Turíne, ocenil som výborne odvedenú prácu nadácie, ktorá je podstatným a vysoko účinným nástrojom propagácie rozvoja systémov odbornej prípravy v partnerských krajinách EÚ. Návrh Komisie aktualizuje úlohy a riadenie ETF s cieľom zaistiť pevný právny základ pre jej aktivity. Podľa môjho názoru ponúka kompromisné riešenie, na ktoré pristúpila Komisia, pokrok v dvoch základných smeroch.
<P>
Predovšetkým, nové znenie nariadenia umožní nadácii pôsobiť vo všetkých partnerských krajinách EÚ vrátane tých, ktoré nie sú súčasťou európskej susedskej politiky, ani predvstupových programov. To je dôležité. Napríklad, únia rozhoduje o priamom dosahu na hospodárstvo partnerov z krajín AKT. Nemusím komisárovi Michelovi pripomínať, že toto sa stalo v nedávnej minulosti, a to v prípade reformy KOM o cukre, ktorá prinútila tieto krajiny radikálne zmeniť svoje priemyselné aktivity. ETF mohla byť v tomto prípade využitá s ohľadom na tento vývoj a v budúcnosti môže svojou činnosťou prispieť k riešeniu podobných prípadov.
<P>
Druhou výhodou tohto kompromisu, ktorá je podľa môjho názoru mimoriadne dôležitá, je že na kontrole aktivít nadácie sa podieľajú i členovia Európskeho parlamentu. Táto otázka však siaha za hranice pôsobnosti tejto agentúry. Parlament má len jednu príležitosť, často veľmi krátku, aby prostredníctvom hlasovania o rozpočte a vypracovaní rozpočtu pozoroval, ako pracujú tieto agentúry. Podľa mňa už nie je možné, najmä s ohľadom na blížiaci sa vstup Lisabonskej zmluvy do platnosti, aby sa Parlamnet nezaoberal otázkami, ktoré riešia agentúry. Preto, v prípade nadácie ETF, bude Parlament odteraz menovať troch zástupcov, ktorí nebudú mať hlasovacie právo, a troch zástupcov do správnej rady, ktorí budú mať skúsenosti v oblastiach, v ktorých pôsobí nadácia. Parlament môže menovať týchto zástupcov spomedzi poslancov Parlamentu alebo externých odborníkov. Rozhodnutie, ako aj úroveň zastúpenia v správnej rade bude závisieť od Parlamentu. Dôležité je, že odteraz bude možné vyberať a že sa započala diskusia o zapojení Parlamentu.
<P>
S ohľadom na rastúci počet agentúr je pre všetky európske inštitúcie nevyhnutné, aby sa zaoberali opatreniami na monitorovanie aktivít týchto agentúr. V tejto súvislosti, som presvedčený, že je potrebné vytvoriť prepojenie Parlamentu s agentúrami. Podobne je nové nariadenie zamerané na to, aby bolo úradne schválené vypočutie riaditeľa nadácie zo strany parlamentných výborov. Už niekoľko rokov vystupuje raz ročne súčasná riaditeľka nadácie pred Parlamentom na pozvanie Výboru pre zamestnanosť a sociálne veci, ale toto pozvanie nebolo v minulosti úradne schválené. Napokon, správna rada bude menovať riaditeľa na obdobie piatich rokov na základe zoznamu aspoň troch kandidátov, ktorý predloží Komisia; kandidát vybratý správnou radou bude musieť pred svojím vymenovaním predniesť vyhlásenie pred zodpovednými výbormi Európskeho parlamentu a odpovedať na otázky členov týchto výborov.
<P>
Buďme úprimní. Pokiaľ ide o kompromis, ktorý sme dosiahli, zapojenie Parlamentu je menšie ako som dúfal. Ale musíme sa pozrieť veciam do očí. Podľa toho, akým smerom sa uberá diskusia, ľudia ešte nie sú pripravení ísť ďalej. Preto je rozumné podporiť dohodnutý balík, aby mohla nadácia fungovať v čo najskoršom možnom čase na pevnom základe.
<P>
Preto žiadam členov o prijatie kompromisného pozmeňujúceho a doplňujúceho návrhu č. 11, ktorý je výsledkom trialógu, o ktorom pred chvíľou hovoril komisár Michel, o jeho prijatie v celom jeho rozsahu, aby nebola narušená rovnováha, ktorú sme dosiahli.
<P>
Ďakujem slovinskému predsedníctvu a Komisii za kvalitu nášho dialógu, pokiaľ ide o tieto otázky a samozrejme ďakujem všetkým tieňovým spravodajcom za ich podporu.
<SPEAKER ID="009" NAME="Gabriele Stauner">
v mene skupinyPPE-DE. - (DE) Vážená pani predsedajúca, vážený pán komisár, dámy a páni, dovoľte mi začať vyjadrením vďaky za konštruktívne rokovania s Radou a Komisiou a samozrejme najväčšiu vďačnosť vyjadriť nášmu spravodajcovi, pánovi Lehideuxovi.
<P>
Vo výbore a v rámci trialógu sme dosiahli kompromis pre nadáciu v Turíne, ktorá je postavená na úplne novom základe s ohľadom na nové nariadenie. Naším hlavným cieľom pri novom znovuzameraní agentúry so sídlom v Turíne je posilniť vzťahy medzi nadáciou a Európskym parlamentom a zlepšiť celkovú účinnosť prevádzky nadácie. Parlament prikladá vysokú prioritu podpore odborného vzdelávania v Európe a sme presvedčení, že by sme ďalej nemali hodnotiť prácu nadácie len ex post, ako súčasť auditu, ale mali by sme zohrávať špecifickú úlohu v procese určovania obsahu a podoby jej programov a mali by sme dokázať prispieť našimi názormi.
<P>
Z tohto dôvodu prikladáme veľkú dôležitosť dvom bodom. Prvým je zloženie správnej rady a druhým je postup vymenovania riaditeľa nadácie. Pokiaľ ide o druhý bod, vo výbore sme dospeli k bezchybnému riešeniu na základe návrhu PPE-DE. Ako povedal spravodajca, podľa článku 10 nového nariadenia, riaditeľ bude menovaný na základe užšieho zoznamu troch kandidátov, ktorý predloží Komisia. Pred vymenovaním budú kandidáti predvolaní pred príslušný výbor alebo výbory Európskeho parlamentu s cieľom urobiť vyhlásenie a odpovedať na otázky.
<P>
Oveľa ťažšou otázkou a jednou z tých, ktoré v súčasnom kompromise ešte neboli vyriešené na spokojnosť mojej skupiny sú úvahy o zložení správnej rady. Opatrenia uvedené v článku 7, podľa ktorého môže Parlament vymenovať troch zástupcov bez hlasovacieho práva je bezúčelné. Chceme mať príležitosť byť účinnými aktérmi, pokiaľ ide o rozhodovanie správnej rady, a nebyť len na ozdobu. Preto je nevyhnutné, aby mohol Parlament vyslať do rady troch odborných zástupcov, ktorí samozrejme musia mať rovnaké hlasovacie práva ako ostatní členovia správnej rady.
<P>
S cieľom zaistiť, aby správna rada pôsobila účinne, veríme, že je nevyhnutné obmedziť počet jej členov. Nevidíme žiadnu závažnú potrebu, aby mal každý členský štát svojho zástupcu v správnej rade. Namiesto toho by mali správnu radu tvoriť zástupcovia dvoch tretín členských štátov podľa vzoru Lisabonskej zmluvy. Aj keď bude mať svojho zástupcu Komisia, Parlament a partnerské krajiny, členské štáty budú stále v prevahe. Napokon správna rada nie je zasadnutím spoluúčastníkov, ale zastupuje orgán spoluúčastníkov v každodenných rozhodnutiach.
<P>
Preto ešte raz žiadam Radu - ktorej zástupca tu, žiaľ, nie je prítomný - aby prehodnotila svoje stanovisko. Pre účinné riadenie žiadam Parlament o podporu pozmeňujúcemu a doplňujúcemu návrhu 10.
<SPEAKER ID="011" NAME="Ole Christensen">
v mene skupiny PSE. - (DA) Vážená pani predsedajúca, vážený pán komisár, dámy a páni, rád by som sa poďakoval spravodajcovi, pánovi Lehideuxovi, za jeho spoluprácu a prácu na správe o Európskej nadácii pre odborné vzdelávanie v Turíne. Bol som tieňovým spravodajcom za skupinu socialistov v Európskom parlamente a zúčastnili sme sa neľahkých rokovaní s Radou, ale som presvedčený že sme dosiahli dobrý kompromisný návrh. Aj keď práca tejto nadácie je zameraná na krajiny, ktoré nie sú členmi EÚ, a preto neprijali lisabonské ciele, napriek tomu je zmysluplné hovoriť o cieľoch v tejto súvislosti. Veď predsa lisabonské ciele sú v skutočnosti spôsobom, ako dosiahnuť pokrok a rast, a krajina nemusí byť členom EÚ, aby si stanovila tieto ciele.
<P>
Vzdelávanie je jeden z faktorov, ktoré podporujú rast a rozvoj v rámci EÚ. Investovanie do lepšieho vzdelávania môže byť zárukou, aby sme v EÚ dosiahli lisabonské ciele a spolu urobili Európu lepším miestom pre život. Ďalším dôležitým nástrojom na dosiahnutie lisabonských cieľov je flexiistota na pracovnom trhu, vzdelávanie a flexiistota sú veľmi úzko prepojené. Prostredníctvom vzdelávania sa vytvára lepšia a konkurenčnejšia pracovná sila, ktorá umožňuje dosiahnuť rýchlejší rast.
<P>
Je dôležité pozerať sa na budúcnosť EÚ z dlhodobého hľadiska. Preto je Európska nadácia pre odborné vzdelávanie mimoriadne dôležitou agentúrou. EÚ nesmie byť uzavretou spoločnosťou. Je dôležité, aby sme čo najviac pomohli potenciálnym novým členských krajinám. Musíme, samozrejme, žiadať od nových členských štátov, aby splnili isté požiadavky a štandardy, ale musíme im aj pomôcť pri napĺňaní týchto požiadaviek. Verím, že nová štruktúra, ktorú sme predstavili pre nadáciu v Turíne je najväčšou výhodou pre budúce výzvy a verím, že nadácia pomôže potenciálnym novým členským štátom stať sa súčasťou EÚ.
<P>
Veľmi ma teší, že nová štruktúra nadácie posilňuje spojenie medzi Európskym parlamentom a nadáciou. Získavame príležitosť vymenovať troch odborníkov do správnej rady. To svedčí o tom, že Rada prijala skutočnosť, že Európsky parlament musí mať v tejto oblasti väčší vplyv.
<SPEAKER ID="013" NAME="Renate Weber">
v mene skupiny ALDE. - Vážená pani predsedajúca, rada by som sa poďakovala pánovi Lehideuxovi za jeho správu. Úplne sa stotožňujem s jeho názorom týkajúcim sa rozšírenia geografického mandátu Európskej nadácie pre odborné vzdelávanie (ETF).
<P>
Táto agentúra, ktorá pracuje ako nástroj vonkajšej politiky EÚ má potenciál reagovať na výzvy krajín území, akými sú Afrika, karibská a tichomorská oblasť. Bohaté skúsenosti, ktoré nadácia ETF získala počas rokov svojej pôsobnosti, môžu byť teraz využité v oblastiach, ktoré zúfalo potrebujú odborné vzdelávanie s cieľom zlepšiť prístup k vzdelaniu a sociálnemu začleneniu.
<P>
Najviac krajín v oblasti AKT v súčasnosti čelí významným hospodárskym reformám, a aby uspeli, potrebujú ľudské zdroje. Nadácia ETF musí mať poverenie a zdroje, ktoré by jej umožnili reagovať na podobné požiadavky. Zájdem ešte ďalej, ak budeme rozširovať mandát nadácie ETF, mali by sme plánovať založenie dočasných úradov pre spoluprácu v oblastiach, v ktorých sú sústredené aktivity agentúr. Takéto úrady by umožnili nadácii ETF lepšie organizovať svoje aktivity a zviditeľniť svoje činnosti v tretích krajinách. Úplne súhlasím s návrhom spravodajcu, že je potrebná väčšia transparentnosť, a súhlasím s jeho názorom, pokiaľ ide o návrh doplniť osoby z radov poslancov Parlamentu do správnej rady agentúry.
<P>
Ukončím svoju reč tým, že v súvislosti s ľudskými zdrojmi by Európska únia mala rozšíriť svoj prístup. Chceme založiť postup 'modrej karty', ktorý umožní kvalifikovanej pracovnej sile zo zahraničia legálne pracovať v Európe, a pravdepodobne bude EÚ prispievať na ich odborné vzdelávanie. Ako som už povedal, kvalifikovaná pracovná sila je tiež veľmi potrebná v ich vlastných krajinách, ak sa má zabezpečiť skutočný rozvoj príslušných regiónov. Preto bude úloha Európskej nadácie pre odborné vzdelávanie nevyhnutná.
<SPEAKER ID="015" NAME="Sepp Kusstatscher">
v mene skupiny Verts/ALE. - (DE) Vážená pani predsedajúca, dámy a páni, dovoľte mi začať chválou Európskej nadácie pre odborné vzdelávanie so sídlom v Turíne za jej hodnotnú prácu, ktorú vykonáva od roku 1994.
<P>
Práca agentúr a nadácií nie je často považovaná za nič iné ako za položku nákladov. Pevne verím, že práca našej nadácie v Turíne zahŕňa veľmi užitočnú susedskú pomoc, či už ide o Balkán, východnú Európu alebo severnú Afriku. Praktická pomoc, ktorú poskytuje nadácia ETF našim partnerským krajinám v oblasti rozvoja a tvorby vysoko kvalitných systémov odborného vzdelávania možno len ťažko docenená. Preto vyjadrujem svoju vďaku a uznanie jej riadiacim orgánom.
<P>
Musím adresovať niekoľko otvorených kritických slov Rade, ktorej rokovacie taktiky, ktorých výsledkom bolo dosiahnutie zhody názorov v prvom kole, ale ktorých súčasťou bolo aj zvýšenie zastúpenia Rady na 27 členov a následne nepochopila, prečo my v Parlamente taktiež túžime mať svojich zástupcov v správnej rade, aby nakoniec súhlasila s tromi odbornými zástupcami bez hlasovacieho práva. Postoj Rady bol jednoducho nepochopiteľný.
<P>
Môžem len zopakovať, že vôbec nechápem podráždený obranný postoj predsedníctva Rady. Je to ďalší dôkaz toho, s akými ťažkosťami sa stretávajú vlády našich členských štátov, pokiaľ ide o priradenie dôležitosti Európskemu parlamentu, jedinej demokraticky volenej inštitúcie Únie.
<P>
Ďakujem spravodajcovi.
<SPEAKER ID="017" NAME="Derek Roland Clark">
v mene skupiny IND/DEM. - Vážená pani predsedajúca, ešte raz, Komisia napreduje, pokiaľ ide o legislatívu. EÚ nemá vo svojej právomoci vzdelávanie, aspoň nie dovtedy, kým nie je ratifikovaná Lisabonská zmluva a jej ratifikácia závisí od výsledkov írskeho referenda. Je tento výsledok vopred dohodnutou záležitosťou, alebo bude toto 'nie' zmetené zo stola, ako to bolo v prípade francúzskeho a holandského referenda?
<P>
V každom prípade, akú bude mať štruktúru táto nadácia pre odborné vzdelávanie? Vidím, že náš návrh je, aby túto nadáciu riadili šiesti zástupcovia rôznych členských štátov, ďalej šiesti zástupcovia Komisie a len traja zástupcovia Parlamentu, alebo ešte ďalší zástupcovia partnerských krajín, ktorých bude menovať Komisia. V poslednom prípade bude zodpovednosť z časti aj v rukách krajín, ktoré nie sú členskými štátmi, čo zároveň dáva Komisii väčšinové právo. Je to sotva demokratické.
<P>
Obsahom pozmeňujúceho a doplňujúceho návrhu 7 je, aby Komisia navrhla kandidátov na funkciu riaditeľa nadácie ETF, čo vyvoláva pochybnosti z mnohých strán. To vyústilo do ďalších návrhov, ako vytvorenie rady nadácie ETF, ktorá by pozostávala zo zástupcov každého členského štátu.
<P>
Mnoho takýchto čiastočných návrhov v súvislosti so zložením rady nadácie ETF nie je najlepším začiatkom, ale vyvoláva to otázku: Prečo si niekto myslí, že potrebujeme takúto nadáciu? Tvrdím, že nadácia pre odborné vzdelávanie nie je nevyhnutnou, dokonca bude kontraproduktívna. Ak sa pozriete na krajiny Európy, na rozdiel od EÚ, uvidíte vzdelávacie programy všetkých druhov. Ide o rôzne štandardy, ale medzi sebou rozvíjajú mnoho odborných zručností, vďaka ktorým má Európa bohaté dedičstvo. Každá krajina mala vždy svojich umelcov, skladateľov, autorov a tak ďalej. Dokonca i v malých krajinách nájdete napríklad skladateľov svetového mena. Každá krajina vychováva svojich vedúcich predstaviteľov a odborníkov, svojich technikov, bankárov, športovcov a športovkyne a rozvíja všetky možné odborné zručnosti, ktoré sú posilňované odborným vzdelávaním.
<P>
Takže existujú rozmanité zručnosti, ktoré každá krajina rozvíja svojím vlastným spôsobom. Ak sa ich pokúsime všetky spojiť v Európskej nadácii pre odborné vzdelávanie vyčerpáme život zo programov odborného vzdelávania v mnohých krajinách. Jediná nadácia ETF nebude mať skutočné hodnoty národného charakteru. Potrebujeme rôznorodosť, nie jedinú zosúladenú tému.
<P>
V skratke, týmto projektom stratíme viac, ako získame. Prosím zabudnite na to a nechajte krajiny Európy, aby prispeli svojou časťou k celku. To môže prispieť k nadšeniu pre projekt Európskej únie, ktoré tu chýba, usudzujúc z výsledkov odmietavých hlasovaní v dvoch zakladajúcich štátoch EÚ a z nepretržitého úsilia predať EÚ jej národom.
<SPEAKER ID="019" NAME="Jan Andersson" AFFILIATION="PSE">
(SV) Ďakujem, pani predsedajúca. Dovoľte mi začať poďakovaním Bernardovi Lehideuxovi za jeho výbornú prácu, výborné kontakty s predsedníctvom a koordinátormi počas celého procesu a za to, že nám umožnil dosiahnuť dohodu už v prvom čítaní. Tiež sa chcem poďakovať zástupcom Európskej nadácie pre odborné vzdelávanie za ich príspevok, dôležitý prínos poskytujúci mnohé ďalšie kontakty. Vzdelávanie, odborné vzdelávanie a celoživotné vzdelávanie sú stále viac dôležité. Sú dôležité v EÚ, ale aj v partnerských krajinách. Preto je potrebná spolupráca medzi Európskym strediskom pre rozvoj odborného vzdelávania (Cedefop) a Európskou nadáciou pre odborné vzdelávanie.
<P>
Tento návrh nového nariadenia obsahuje niektoré prvky, ktoré zabezpečujú zlepšenie. Rozšírené sú právomoci, ktoré zahŕňajú aj celoživotné vzdelávanie namiesto zamerania výhradne len na odborné vzdelávanie. Toto je koncepcia, ku ktorej sme dospeli a ktorá je pre našu politiku dôležitá. Po druhé, počet krajín sa zvyšuje, ako povedal pán Lehideux. Patria medzi ne všetky partnerské krajiny, a nielen tie, ktoré sú v susedstve a v predvstupových programoch, ale všetky partnerské krajiny. Po tretie, vzťahy s Parlamentom sú posilnené. Tešíme sa z dobrej spolupráce, ktorá sa teraz môže rozvíjať prostredníctvom nového nariadenia. Myslím, že sme dospeli k dobrej dohode v oboch prípadoch, pokiaľ ide o spôsob vymenovania riaditeľa nadácie, ale tiež v súvislosti s tým, že môžeme vymenovať troch odborníkov do správnej rady, ktorí nebudú mať hlasovacie právo. Nedosiahli sme všetko, čo sme chceli, ale je to stále dobrý kompromis, ktorý je dobrým znamením pre budúcnosť. Je to dobrá východisková pozícia. Môžeme rozvíjať celoživotné vzdelávanie ako proces spolupráce medzi Parlamentom a nadáciami, ktoré sa zaoberajú touto problematikou. To je dôležité.
<SPEAKER ID="021" NAME="Louis Michel">
člen Komisie. - (FR) Vážená pani predsedajúca, najskôr sa chcem poďakovať a privítať rôznorodé vyhlásenia, ktoré tu dnes odzneli a ktoré boli zároveň vyjadrením podpory správe pána Lehideuxa. I ja ju podporujem, pretože verím, že je veľkým krokom vpred. Už teraz vidím a predpokladám nové možnosti, ktoré - nech si hovorí, kto chce čo chce - sa otvárajú a teší ma, že v súvislosti s týmto návrhom nepochybne dosiahneme široký konsenzus. Dovoľte mi odpovedať na dve námietky, ktoré tu dnes boli prednesené.
<P>
Po prvé, pozmeňujúci a doplňujúci návrh 10 k článku 7: Rád by som len pripomenul pani Staunerovej, že existuje riziko konfliktu záujmov, keďže Parlament je orgánom, ktorý zodpovedá za plnenie rozpočtu. Aspoň z právneho hľadiska by tu preto nastal jasný konflikt záujmov.
<P>
Po druhé, považujem za rozumné oddeliť právomoci. Bol som poslancom mnoho rokov, ale nikdy som nepožadoval zodpovednosť za nič iné, ako za to, čo som mal ako poslanec vo svojej právomoci. Základnou úlohou poslanca, musím povedať, žiaľ, nie je riadiť. Základnou úlohou poslanca je podrobne preskúmať a pripravovať zákony a samozrejme monitorovať vlády alebo vedúcich pracovníkov. Preto nerozumiem presunutiu dôrazu, ktorý niektorí ľudia považujú za normálny. Hovorím za seba, ale teraz vedieme parlamentnú diskusiu a verím, že Parlament si pomýlil svoju kontrolnú úlohu s riadiacou úlohou, čo je nezlučiteľné s jeho úlohou, a mohlo by to negatívne ovplyvniť jeho základnú úlohu. To je spôsob akým by mohol byť parlament zničený. V prípade, že sa chce parlament stať akýmsi riadiacim zhromaždením, v tom prípade to nebude v súlade so zásadou demokracie. Hovorím to, pretože verím, že rozdelenie právomocí je dôležité.
<P>
Som presvedčený, že dosiahnutý kompromis je jeden z najúčinnejších kompromisov, hlavne preto, že zabezpečuje nezávislosť Parlamentu, pokiaľ ide o jeho kontrolnú funkciu.
<P>
Pripúšťam, že ma často veľmi prekvapia niektoré vyjadrené názory, ale nakoniec, to je dôvod prečo sme tu. Myslím, že to bol pán Clark, ktorý povedal, že Komisia rozšírila svoje právomoci a že Európska nadácia pre odborné vzdelávanie môže byť kontraproduktívna. Ide však o protichodné informácie, ak zvážime skutočný stav a úplne nezávislé hodnotenia významnej práce nadácie.
<P>
Ako komisár zodpovedný za rozvoj môžem už teraz predvídať - vďaka základnému pozmeňujúcemu návrhu, ktorý bude nepochybne prijatý - že možnosti, pokiaľ ide o účinnosť, budú najmä kladné možnosti, ktoré budú ponúknuté, ako navrhovali niektorí rečníci, v krajinách v rámci mojej právomoci, kde je odborné vzdelávanie kľúčové. Mám na mysli, napríklad, centrum pre riadenie prisťahovalectva a informácií v Mali, a skúšobný projekt, ktorý v dohľadnej dobe spustíme. Viem si predstaviť, akú užitočnú úlohu by v tomto mohla zohrávať nadácia.
<P>
Preto môžem len uvítať výsledok a úplne odmietam kritiku, pokiaľ ide o kontraproduktívnosť nadácie. Zjavne, ľudia nemôžu zmeniť svoju podstatu: tí, ktorí nemajú radi Európu zveličujú problémy a - dovoľte mi povedať so všetkou úctou k zainteresovaným členským štátom - to je prehnané, preto je to úplne bezvýznamné.
<SPEAKER ID="023" NAME="Bernard Lehideux">
spravodajca. - (FR) Vážená pani predsedajúca, vážený pán komisár, verím, že všetci alebo skoro všetci máme ten istý názor na problém a ďakujem komisárovi za to, čo práve povedal o budúcich možnostiach nadácie.
<P>
Nevyriešený však ostáva ešte jeden bod a ja chcem o ňom niečo povedať: ide o pozmeňujúci a doplňujúci návrh 10, ktorý predložila skupina PPE. Dialóg medzi európskymi inštitúciami je rozhodne nevyhnutný. Tento dialóg sa uskutočnil. Môj kolega pán Kusstatscher hovorí, že postoj Rady počas tohto dialógu nebol presne taký, aký by sme očakávali. Má pravdu, ale na konci sme boli svedkami trialógu, zúčastnili sme sa na niekoľkých zasadnutiach a na konci týchto zasadnutí sme dosiahli náznaky našej dohody. Neverím, že dialóg medzi našimi inštitúciami je možný, ak našu dohodu pár dní po jej dosiahnutí zrušíme tým, že predložíme pozmeňujúci a doplňujúci návrh. Takže sme ďalej diskutovali, nedosiahli sme úplnú dohodu o všetkom, každý urobil krok k zblíženiu s ostatnými a výsledkom bol kompromisný text.
<P>
Žiadam skupiny, všetky skupiny, aby sa zmierili s myšlienkou, že v súvislosti s rozhodnutím, ktoré sme urobili s ohľadom na dohodu, ktorú sme predložili Rade a Komisii na konci trialógu, preukážeme, že sme súdržní, a žiadam ich, aby túto súdržnosť dokázali aj počas hlasovania. Keď niekto žiada zmenu, musí vedieť aj to, ako ďaleko môže zájsť. Pred chvíľou som povedal, že by som rád šiel ďalej, ale neverím, že všetci z nás sú na to pripravení. Ako spravodajca som toho dosiahol dosť a mojej práci bola vyjadrená podpora zo strany mojich kolegov, rád by som ich preto požiadal, aby až do hlasovania aj naďalej preukazovali podporu našej kompromisnej dohode.
<SPEAKER ID="024" NAME="Predsedajúca">
Rozprava sa skončila.
<P>
Hlasovanie sa uskutoční dnes o 12.00 hod.
