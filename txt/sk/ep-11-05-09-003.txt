<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
Na začiatku by som chcel uviesť niekoľko poznámok. Dnes oslavujeme Deň Európy. Väčšinu dňa som strávil vo Florencii, ktorá je, ako viete, domovom Európskeho univerzitného inštitútu, kde sa koná Festival Európy. Uskutočnila sa tam tiež konferencia o stave Európskej únie a stretol som sa so študentmi Európskeho univerzitného inštitútu.
<P>
Pripomíname si 61. výročie významnej deklarácie Roberta Schumana, ktorá otvorila cestu k vytvoreniu Európskej únie. Spolu sme už veľa dosiahli. Robert Schuman by bol hrdý na naše úspechy. Naši zakladatelia vedeli, že krízy prichádzajú, aby sme ich prekonávali a aby nám pomohli vybudovať pevné základy do budúcnosti, a tak dnes 9. mája so spomienkami na minulosť, pracujeme pre prítomnosť a s nádejou sa pozeráme do budúcnosti.
<P>
Po druhé, Európska únia je dnes plnohodnotným účastníkom v medzinárodných záležitostiach. Valné zhromaždenie Organizácie Spojených národov to 3. mája potvrdilo, keď prevažnou väčšinou prijalo účasť Európskej únie na práci Organizácie Spojených národov. Predstavitelia Európskej únie budú môcť vystupovať na Valnom zhromaždení a predkladať pozmeňujúce a doplňujúce návrhy, ktoré boli prijaté členskými štátmi EÚ. Toto je spoločný úspech členských štátov, Komisie a Rady, ale tiež Európskeho parlamentu. Náš hlas a naše činy musia byť i naďalej jednotné. Naše spoločné konanie je dôležité najmä dnes, keď čelíme potrebe rozhodovania o ďalších krokoch v severnej Afrike, kde sa stupňuje napätie, a tiež o ďalších krokoch v Sýrii a Bahrajne.
<P>
Tretí bod: 17. mája si v Európskej únii pripomenieme Medzinárodný deň boja proti homofóbii. Európska únia bojuje proti diskriminácii na všetkých frontoch, v Európe aj mimo nej. Homofóbia nie je výnimkou. Ľudia na celom svete sú, žiaľ, ešte stále prenasledovaní, mučení, či dokonca zabíjaní. Záväzok chrániť diskriminovaných je zakotvený v našich najdôležitejších právnych aktoch - v zmluve a v Charte základných práv. Tento záväzok dodržíme.
<P>
A nakoniec, bod číslo štyri: Európsky parlament bezvýhradne odsudzuje popravu jedného z mužov, ktorých vojenský súd v pásme Gazy odsúdil na smrť za spoluprácu s Izraelom. Európska únia za žiadnych okolností nesúhlasí s trestom smrti. Návrat k popravám narúša snahy o trvalé zmierenie v Palestíne.
